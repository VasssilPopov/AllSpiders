{"url": "https://www.24chasa.bg/novini/article/7389959", "text": "Въздушни удари срещу южната част на Триполи нанесоха силите на метежника генерал Халифа Хафтар. Според местни жители те настъпват към центъра на либийската столица. При бомбардировките загинаха 11 души, а 23-ма са ранени, предаде Ройтерс. По данни на здравното министерство на правителството в Триполи от началото на офанзивата на Либийската национална армия, водена от ген. Хафтар в опит да превземе столицата, са убити най-малко 32-ма души, а 50 са ранени. В изявление ведомството посочва, че Ожесточените сражения между правителствените войски и силите на маршал Хафтар край Триполи не спират от миналата седмица. Жителите на столицата се запасяват с продукти и бензин. При супермаркетите и бензиностанциите се вият опашки. В понеделник военен самолет атакува единственото функциониращо летище на Триполи - Матига, разположено в източно предградие. Същевременно Либийската национална армия опроверга информацията, че е отстъпила контрола над другото летище на Триполи - международното, и заяви, че продължава да го контролира, предаде ТАСС. Аерогарата не функционира от 2014 г. Мисията на ООН в Либия призова за 2-часово спиране на огъня в южните предградия на Триполи, но обстрелът не спира, заяви пред АФП говорителят на мисията Жан Алам. “Въпреки това продължаваме да се надяваме на положителен отговор от страните в конфликта”, допълни той. Най-малко 2200 души са избягали от района от началото на сблъсъците на 4 април, съобщи ООН. Към призива за край на огъня в Либия се присъедини и ЕС. САЩ са силно притеснени от боевете близо до Триполи и призовават Либийската национална армия на маршал Халифа Хафтар да спре незабавно офанзивата си, гласи изявление на държавния секретар Майк Помпейо. на Съвета за сигурност на ООН. Според дипломати документът щял да призове силите на Хафтар да спрат настъплението си към Триполи. Руската делегация обаче поискала в официалната декларация да се отправи призив към всички въоръжени сили в Либия, а не само към командваните от Хафтар, да прекратят боевете. След като САЩ отхвърлиха промяната, Русия се противопостави на приемането на документа, внесен от Великобритания. В богатата на петрол Либия има неспирни конфликти от падането на режима на Муамар Кадафи през 2011 г.", "date": "2019.04.08", "title": "Ген. Хафтар удря Триполи с бомби, напира към центъра (Обзор)"}
{"url": "https://www.24chasa.bg/novini/article/7390092", "text": "Само за две години са осигурени 13 млн. лева за назначаването на училищни психолози и педагогически съветници в страната. Това каза в Разград заместник-министърът на образованието и науката Таня Михайлова, цитирана от БТА.  Тя уточни, че през изминалата година са били отделени 7 млн. лева в бюджета за тези специалисти, а тази година са били отпуснати допълнително още 6 млн. лв. Заместник-министърът отбеляза, че педагогическите съветници и психолози имат много важна роля в добрата работа с учениците по превенция с агресията и насилието. Активна е и дейността на националната мобилна група за психологическа подкрепа, която се отзовава винаги на територията на което и да е училище, имащо нужда от работа с ученици, претърпели или станали свидетели на агресия и на насилие, каза още Михайлова. Тя посочи, че за учебната 2017/2018 година психолозите от мобилната група са работили по девет случая, като са обхванали повече от 1000 деца, ученици и учители, които по една или друга причина са били свързани непосредствено с възникнала криза. В Разград Таня Михайлова участва в заседанието на Областния съвет за превенция на домашното насилие. В предиобедните часове заместник-министърът на образованието и науката Таня Михайлова посети пет учебни заведения в Разград, а по-късно тази вечер участва в граждански диалог, в който се дискутираха националните и местните политики в сферата на образованието.", "date": "2019.04.08", "title": "За две години са осигурени 13 млн. лева за назначаването на психолози и педагогически съветници в училищата"}
{"url": "https://www.24chasa.bg/novini/article/7390100", "text": "В щата Флорида беше заловен голям питон с дължина 5,2 метра, способен да погълне цял елен, съобщава Франс прес, цитирана от БТА.  Заловеният в резервата \"Биг сайпрес\" екземпляр бил от женски пол и в него имало 73 яйца в процес на развитие. Това е един от най-големите питони, залавяни някога в южната част на Флорида в резервата Евърглейдс. Изследователите се добрали до змията, като инсталирали предаватели върху самци от този вид. Те отвели специалистите до женската, благодарение на проследените сигнали. Екипът на резервата само премахва инвазивните видове, които представляват истинска заплаха за местната фауна. Бирманските питони нямат естествени врагове в тази среда и те са били привнесени отвън. Първата им поява е регистрирана през 1980 година. През 2012 година американското правителство забрани вноса на тези влечуги опасността им за местните видове. /", "date": "2019.04.08", "title": "Във Флорида беше заловен 5-метров питон"}
{"url": "https://www.24chasa.bg/novini/article/7390107", "text": "България е една от страните, които ще бъдат най-сериозно засегнати от приетия миналата седмица от Европейския парламент пакет „Мобилност“. Това посочи председателят на Народното събрание Цвета Караянчева в изказване пред Конференцията на председателите на парламенти на страните-членки на ЕС. Пакетът „Мобилност“ поставя под изпитание хиляди български семейства и застрашава цял един бранш, подчерта тя. Над 60 000 – толкова са домакинствата в България, в които поне едно лице работи като водач на тежкотоварен автомобил, и пакетът „Мобилност“, освен че застрашава тяхното препитание, излишно подхранва евроскептицизма в навечерието на европейските избори, допълни председателят на българския парламент. Форумът се провежда в австрийската столица Виена, а изказването си председателят на Народното събрание направи в рамките на сесията „Европейският съюз и неговите съседи“. Цвета Караянчева подчерта, че ощетяващият България пакет „Мобилност“ е индикатор за много по-дълбоки и тревожни проблеми, свързани с бъдещето на Европейския съюз. „Стремежът към консенсус по никакъв начин не трябва да предизвиква разделение – и то не по партиен, а по национален признак. Никоя политика на ЕС не трябва да оставя лош привкус за протекционизъм и за рестрикции, които противоречат на основните ценности на ЕС. Разделението на център и периферия, както и Европа на две скорости, са неприемливи“, категорична бе Караянчева. В духа на днешната сесия „Европейският съюз и неговите съседи“ председателят на Народното събрание отчете, че определянето на европейското бъдеще на страните от Западните Балкани като основен приоритет на първото Българско председателство на Съвета на ЕС е геостратегическа инвестиция в стабилна, силна и обединена Европа. „Именно европейската перспектива е двигател за демократизация и икономическа трансформация. Гарантирането обаче на такава перспектива не е кратък процес. Ето защо е необходима приемственост и съм радостна, че и Австрийското, и Румънското председателство свършиха много работа в тази насока“, каза още Цвета Караянчева. Тя обърна специално внимание на темата за дигиталния дневен ред на Западните Балкани, повишаването на възможностите за комуникация между хората и бизнеса, както и на подобряването на цялостния инвестиционен климат за дигитални проекти в региона. По думите й всичко това ще доведе до подобряване на качеството на живот на жителите на региона. Според председателя на парламента ЕС в момента преживява тежки времена и това окуражава популистите да заливат обществеността с мрачни прогнози за залез на европейския проект. „ЕС обаче не е в безпътица. Необходим е стратегически дебат за бъдещето на европейския проект, искрен и откровен разговор с гражданите“, коментира още Цвета Караянчева.", "date": "2019.04.08", "title": "Караянчева: Пакетът „Мобилност“ поставя под изпитание хиляди български семейства и застрашава цял един бранш"}
{"url": "https://www.24chasa.bg/novini/article/7390114", "text": "Главният европейски преговарящ по въпросите на Брекзит Мишел Барние заяви днес в Дъблин, че се надява междупартийните кризисни преговори в Лондон да доведат до положителна развръзка и тя да позволи на екипа му да се придвижи \"изключително бързо\" към договарянето на по-амбициозни условия за бъдещите отношения на Великобритания с ЕС, предаде Ройтерс, цитирана от БТА.  \"Всички се надяваме тези преговори да имат положителна развръзка. Многократно преди това съм казвал, че можем да бъдем много по-амбициозни в бъдещите си отношения с Обединеното кралство\", каза Барние на пресконференция в Дъблин с ирландския премиер Лио Варадкар. \"Политическата декларация към сделката за Брекзит предлага редица възможни развръзки, включително митнически съюз. Готови сме да дадем това да се разбере още по-ясно, ако ще бъде от помощ, и тази работа да може да бъде свършена изключително бързо\", добави той. Барние заяви, че какъвто и да е сценарият за Брекзит, ЕС на 27-те ще подкрепи изцяло Ирландия, предаде Франс прес. Той подчерта, че в случай на Брекзит без споразумение, ЕС няма да започне търговски преговори с Лондон, докато въпросът с ирландската граница не бъде уреден. Ирландският премиер Лио Варадкар каза, че е уверен, че Европейските лидери ще се споразумеят тази седмица да отпуснат на Великобритания отсрочка на датата за напускане от блока, предаде Асошиейтед прес. По повод Брекзит ирландският министър на външните работи Саймън Ковини написа в Туитър, че ЕС и Великобритания ще работят заедно, \"за да постигнат справедлив и организиран Брекзит, при който интересите на ЕС и Ирландия да бъдат защитени и същевременно да бъде зачетено Обединеното кралство\", предаде ДПА. Министърът на външните работи на Люксембург Жан Аселборн пък сравни днес подхода на Великобритания към Брекзит с изстискването на паста за зъби. \"Британците превърнаха \"Брекзит със споразумение\" в \"Брекзит без споразумение\" и сега искат да превърнат \"Брекзит без споразумение\" обратно в \"Брекзит със споразумение\", каза Аселборн. \"Това е като пастата за зъби. Лесно е да я изстискаш от тубичката, но не и да я върнеш обратно\", добави той.", "date": "2019.04.08", "title": "Барние се надява преговорите в \nОбединеното кралство да решат за Брекзит"}
{"url": "https://www.24chasa.bg/novini/article/7390126", "text": "Висшият съвет за национална сигурност на Иран е внесъл американските въоръжени сили в списъка си с терористични организации. Това съобщава иранската телевизия Прес Ти Ви на страницата си в Туитър, предадоха Ройтерс и ТАСС, цитирани от БТА.  \"Иранският Висш съвет за национална сигурност категоризира американските военни сили като терористична организация\", се казва в съобщение на телевизията. По-рано днес Вашингтон включи иранския Корпус на гвардейците на Ислямската революция в списъка си с терористични организации. След това иранският външен министър Мохамад Джавад Зариф отправи писмо до президента Хасан Рохани, в което го призова за включването на въоръжените сили на САЩ в Близкия изток в списъка с терористични организации, припомня Асошиейтед прес.", "date": "2019.04.08", "title": "Иран постави армията на САЩ в списъка си с терористични организации"}
{"url": "https://www.24chasa.bg/novini/article/7387531", "text": "Новият сайт   е дигиталното продължение на известната страница “Спомен” в хартиеното издание на вестник “24 часа”, с която се отдава почит на починалите. От години това е предпочитаното място за възпоменания и траурни обявления, където освен това се публикува и информация за кончината на известни личности, епитафии и спомени за добродетелите на отишли си бележити люде и най-обикновени хора. Преди всичко spomen.bg е страница в услуга, помощ и утеха на живите. Особено на тези, които неминуемо са се оказали изправени пред трудния момент на раздяла с близък човек. На посочените най-отгоре в сайта телефони и имейли отговарят консултанти, чиято работа е да помогнат лесно и бързо да бъде подадена траурна обява. Всяка от шестте основни рубрики отваря падащо меню към различни секции (виж инфографиката). Вариант за некролог, съответно текст, размер и цвят може да бъде избран от рубриката ”Как/Къде”. Опцията “Варианти за възпоменания” дава възможност за избор къде да бъде публикуван некрологът - във вестника, в сайта или на двете места. Има и вариант за на покойника. В случай че сте избрали опцията за възпоменание в сайта, то ще се появи отдясно на най-видното място в рубриката “Тъжен помен”. Само с един клик върху вече публикуваната обява всеки, който пожелае, ще може да напише под нея своите съболезнования. Това действие дава и още една опция - да бъде запалена виртуална свещ в памет на починалия. И тук всичко става само с един клик. Съболезнованията и виртуалните свещи са напълно безплатни функции, които просто дават възможност за проява на почит към близък човек, макар и от разстояние. Рубриката “Услуги” прави лесна връзката към траурни агенции, гробищни паркове, фирми за изработка на паметници, надгробни плочи и поддръжка на гробни места, житарни, кетъринг компании, хосписи и т.н. В същото време има възможност специализираните агенции и фирми, магазини за цветя, застрахователни компании и др. да се свържат лесно със сайта, за да бъдат включени в каталога за услуги. различни законови разпоредби, уреждане на наследства, донорство и действие при смърт в чужбина. В раздел “Пътят към Бога” има информация за храмове и манастири, православни празници, както и за дните, в които отдаваме специална почит на мъртвите, също и за чудотворни икони и др. “Утеха” е рубрика, в която могат да се прочетат текстове по фундаменталните въпроси за живота и смъртта, народната памет, както и интересни истории от страната и чужбина. В сайта може да се намерят отговори на съвсем резонни въпроси като например какво да правим със снимките на умрелите ни близки. Хората са свикнали по стените в къщите на родителите и бабите им да висят портрети и общи снимки на отдавна умрели предци. Някога това не се е смятало за опасно. Днес обаче има много хора, които заради прочетено тук и там в интернет се чувстват объркани и смятат, че снимките на починалите носят негативна енергия и могат да повлияят на здравето и на съдбата на живите. Например снимката на току-що умрял близък, която е била на погребението или поклонението. Обикновено тази фотография се е харесвала на покойния приживе, а вероятно и роднините са я харесвали. Но след като е била поставена до ковчега в черна рамка или с жалейка в ъгъла, тя вече носи определена тежка символика. Най-малкото навява скръбни спомени от тежкия ден на раздялата. Но След погребението е прието тази снимка да се държи на видно място вкъщи 40 дни. След това близките решават сами какво да правят с нея. Ако все още тъгуват много от загубата, по-добре е да приберат снимката за по-спокойни времена. Ако вече са претръпнали от загубата, снимката може да се прибере някъде или да си остане в хола или в друга стая, но не и в спалнята. Православната църква не вижда нищо лошо в това снимките на умрели роднини да се държат вкъщи. Според църквата пред Бога всички са равни - умрелите и живите. Но според екстрасенси и специалисти по паранормалното точно такава снимка на покойник може да стане врата към отвъдното, ако виси на стена. Ако тази врата е постоянно отворена, живите може да почувстват върху себе си енергията на мъртвите. Хора, които спят под такива портрети, са казвали, че имат постоянно главоболие, усещат слабост и често боледуват. Най-лошо е слагането на такива портрети в детски стаи, тъй като децата ще се чувстват постоянно под зоркия поглед на мъртъвците. Други смятат, че снимки, направени в деня на погребението, също носят лоша енергия. Не е ясно защо изобщо тогава се снима, тъй като такива кадри изобразяват само скръб, горест и мъка. Затова най-добре е човек да се избави от тях. И тъй като пред смъртта всички наистина са равни, в която са споменати световни и български бележити личности. По почина на страница “Спомен” във в. “24 часа”, сайтът също напомня за хора, които приживе са направили много, но години след смъртта им вече са забравени или паметта за тяхното дело е изтляла. Освен полезни съвети и информация в сайта spomen.bg има и предложения за подходящи книги, музика и филми. Съвети за пътувания и разтуха, окуражителни и утешителни думи, защото дори когато сме преживели огромна загуба, животът трябва да продължи.", "date": "2019.04.08", "title": "Почит към починалите - вeче и в сайта spomen.bg"}
{"url": "https://www.24chasa.bg/novini/article/7390133", "text": "Румънският президент Клаус Йоханис подписа днес указ за награждаване на роми, оцелели след Холокоста, съобщи Аджерпрес, цитирайки съобщение на президентската администрация, предаде БТА. В съобщението се посочва, че \"в знак на особен респект към понесените страдания в концентрационнните лагери по време на Втората световна война\" държавният глава присъжда националния медал \"Вярна служба\" трета степен на петима представители на ромската общност. По повод днешния Международен ден на ромите премиерът Виорика Дънчила отбеляза, че \"това е повод да потвърдим отново решимостта си да се борим с дискриминацията и расизма\". Тя напомни, че на този ден се почита и паметта на ромските жертви на Холокоста през Втората световна война. \"Това е повод да се замислим за ценния принос, който нашите граждани от ромски произход са имали и продължават да имат за развитието на румънското общество, да оценим още веднъж богатството на културните ценности на ромския етнос, запазено непроменено, и да оценим изключителните постижения на ромските интелектуалци, артисти, активисти и други членове на общността\", посочи Дънчила. От своя страна румънският министър по европейските въпроси Джордже Чамба написа в Туитър, че румънското председателство на Съвета на ЕС е решено да се бори срещу дискриминацията. \"Ромските граждани са европейски граждани! Румънското председателство е решено да се бори срещу дискриминацията и езика на омраза и да увеличи усилията за осигуряване на достъп до образование на категориите в неравностойно положение\", написа Чамба по повод Международния ден на ромите.", "date": "2019.04.08", "title": "Румънският президент Йоханис награди роми, преживели Холокоста"}
{"url": "https://www.24chasa.bg/novini/article/7390138", "text": "Русия и Турция имат намерение да вървят към по-нататъшна либерализация на визовия режим и в близко време да решат въпроса с отмяната на визите за професионални шофьори, заяви руският президент Владимир Путин след преговори с турския президент Реджеп Тайип Ердоган, съобщи ТАСС, цитирана от БТА.  Ние възнамеряваме последователно да работим по либерализация на взаимния визов режим. По-специално в близко време ще бъде решен въпросът с отмяната на визите за професионални шофьори, посочи Путин.", "date": "2019.04.08", "title": "Путин: Русия и Турция ще отменят визите \nза професионални шофьори"}
{"url": "https://www.24chasa.bg/novini/article/7390146", "text": "Ледниците на нашата планета се топят с много по-бързи темпове, отколокото се предполагаше досега, като всяка година губят по 369 милиарда тона от масата си, предаде Асошиейтед прес, цитирана от БТА. Най-всеобхватното изследване на ледниците, осъществявано някога установи, че хиляди покривки от сняг на сушата, компресирани в лед, се топят с 18 процента по-бързо, отколкото международен екип от учени беше изчислил през 2013 година. Днешните световни ледници се топят пет пъти по-бързо в сравнение с 60-те години на миналия век. Този ускорен процес се дължи на глобалното затопляне на климата, като добавя допълнителни количества вода в и без това повишаващото се ниво на океаните. \"За поседните 30 години почти всички региони по света са започнали едновременно да губят ледена маса\", изтъкна авторът на изследването Майкъл Земп, директор на Свтовната служба за наблюдение на ледниците към университета в Цюрих. Най-бързо свиващите се ледници се намират в Централна Европа, Кавказ, Западна Канада, САЩ, и Нова Зеландия. Те губят средногодишно над 1 процент от масата си . При този темп на топене, тези образувания ще изчезнат до края на века, предупреждават учените. Измерванията били направени чрез сателитни измервания на 19 000 ледника. От направеното проучване проличало, че Югозападна Азия е единственият от 19-те изследвани региона, където ледниците не се топят. От 1961 година насам, светът е изгубил 10,6 трилиона тона лед и сняг.", "date": "2019.04.08", "title": "Глобалното затопляне топи ледниците по-бързо, отколкото се предполагаше"}
{"url": "https://www.24chasa.bg/novini/article/7390025", "text": "Полицията в Хесен успя да залови 24-годишния българин Кирил Челебиев, обявен за общонационално издриване в понеделник сутринта. Сигнал, че момичето е неоткриваемо, подал далечен роднина на Меди. Той опитвал да се свърже с нея от неделя, но тя така и не си вдигнала телефона. Според последни данни момичето е било бременно. Смята се, че убийството не е планирано, най-вероятно е извършено след скарване. Кирил Челебиев е смятан за психически лабилен. Затова и полицията го обяви за издирване с гриф “много опасен”. След множество сигнали от хора полицията успя да залови българина в магазин за строителни части. Челебиев живеел в Хесен от 2016 г. Не е регистриран в полицията и няма криминално досие. Каква е причината за убийството, все още се изяснява.", "date": "2019.04.08", "title": "Българин уби жена си в Германия, спипан е за часове (Обзор)"}
{"url": "https://www.24chasa.bg/novini/article/7390166", "text": "Премиерът на Холандия Марк Рюте съобщи днес, че е обсъдил по телефона с британския премиер Тереза Мей нейното ново искане за допълнително отлагане на Брекзит, предадоха Ройтерс и Асошиейтед прес, цитирани от БТА. Рюте написа в \"Туитър\", че за лидерите от ЕС, когато по-късно тази седмица обсъждат заявката на Мей за отлагане до 30 юни, ще е изключително важно да знаят \"кога и на каква база Обединеното кралство ще ратифицира споразумението за напускане\". Той добави, че \"положителното решение зависи и от гаранциите на Обединеното кралство за искрено сътрудничество\". В Европа има опасения, че някои британски политици, които са за напускане на ЕС без споразумение, може умишлено да пречат на вземането някои политически решения, докато Великобритания е още член на блока. Миналата седмица консервативният депутат Джейкъб Рийс-Мог - отявлен привърженик на Брекзит - каза, че Лондон може използва оставащото му време, за да налага вето върху увеличаването на бюджета, предложението за създаване на европейска армия и приемането на нови членове. Същевременно председателят на Европейския съвет Доналд Туск каза, че е обсъдил с Мей предстоящата извънредна среща на ЕС по въпроса за Брекзит, насрочена за 10 април, предаде ТАСС. Туск не навлезе в подробности.", "date": "2019.04.08", "title": "Мей обсъди с Туск и Рюте допълнително отлагане на Брекзит"}
{"url": "https://www.24chasa.bg/novini/article/7389824", "text": "Ден преди оспорваните парламентарни избори в Израел премиерът Бенямин Нетаняху каза, че губи позиции срещу центристките опоненти на неговата дясна коалиция в очевиден опит да стресне десните избиратели и да ги мобилизира да гласуват за неговата партия \"Ликуд\", предаде ДПА, цитирана от БТА.  Във видеоклип в Туитър премиерът призова десните избиратели да не се успокояват и утре да отидат да гласуват за \"Ликуд\". \"Медиите се опитват да ви приспят, като казват: Нетаняху ще остане премиер при всички случаи\", отбеляза той. След това премиерът предупреди, че ако не получи подкрепата на мнозинството от депутатите в 120-местния Кнесет, то тогава президентът Реувен Ривлин ще възложи сформирането на правителство на най-голямата партия. \"Ако искате да гарантирате . . ., че в деня след изборите няма да се събудите с (Яир) Лапид като премиер на едно ляво правителство, трябва да гласувате за \"Ликуд\", подчерта Нетаняху. Ако в изборите надделее коалиция \"Синьо и бяло\" - главната опозиционна сила, в която Лапид е вторият човек, последният ще стане премиер след две и половина години съгласно споразумението за ротация, което той договори с партийния лидер Бени Ганц. Засега предизборните анкети сочат, че Нетаняху ще надделее над своя съперник по брой на депутати в парламента, отбелязва ДПА. Кандидатът, който има най-големи шансове да получи номинация за следващ премиер, е онзи, който се окаже способен да сформира коалиция с достатъчно партии, събиращи най-малко 61 гласа в бъдещия Кнесет. Нетаняху се позовава на анкета, според която \"Ликуд\" и \"Синьо и бяло\" са с изравнени позиции. Досега \"Синьо и бяло\" имаше лека преднина, като в последните дни разликата се скъси, като някои анкети дори дадоха известна преднина на \"Ликуд\".", "date": "2019.04.08", "title": "Нетаняху мобилизира своя електорат с предупреждение за възможна загуба на вота"}
{"url": "https://www.24chasa.bg/novini/article/7389833", "text": "Предполагаем бракониер, преследващ носорози в южноафриканския резерват Крюгер, е бил стъпкан от слон, след което е бил изяден от лъвове, съобщава Франс прес, цитирана от БТА. За инцидента проговорили съучастници на бракониера, които съобщили на семейството на пострадалия за за нещастния случай, състоял се на 2 април. Близките на бракониера уведомили за случилото се управата на парка, която незабавно организирала издирвателни действия. На мястото на нещастието бил открит само черепът на нарушителя, а в близост до него се бил разположил прайд лъвове. По всяка вероятност хищниците са изяли трупа на стъпканата от слон жертва. \"Да се влезе нелегално в парка, и то без превозно средство за защита, е много опасно. За това свидетелства и този инцидент\", заяви директорът на парка Глен Филипс. Четиримата съучастници на бракониера са били задържани от полицията и ще бъдат изправени тази седмица пред съда.", "date": "2019.04.08", "title": "Слон премаза бракониер в Южна Африка, лъвове изядоха трупа на мъжа"}
{"url": "https://www.24chasa.bg/novini/article/7389861", "text": "Ключови аспекти за България, като например изравнявания на субсидиите за всички фермери в ЕС в рамките на периода 2021-2027, бяха отхвърлени. Това означава, че и след 20 години членство, родните фермери ще бъдат в неизгодна позиция спрямо колеги в другите държави членки“. Това коментира българският евродепутат Момчил Неков във връзка с провелото се по-рано тази седмица гласуване на ОСП в Комисията по земеделие на Европейския парламент, съобщиха от пресцентъра на евродепутата.  „Таванът от 60 000 евро с прогресивно намаляване до 100 000 евро, който предложиха от Еврокомисията, беше по-добър за страни като България, в която има голяма концентрация на земя и субсидии. За съжаление, той също беше завишен с възможност за изключване от изчислението му на част от заплатите и на схемите за млади земеделски производители и еко-схемите. По същество, това означава, че вместо да има по-справедлив подход към малките и средни земеделски производители, има реален риск да се повтори ефектът в сегашния програмен период.“, допълни още той. Всички предложения за конкретна финансова помощ за България, както и за всички останали държави членки по различните финансови пера са занулени в приетото предложение. Това означава, че има реална опасност да се отвори Кутията на Пандора и всъщност субсидиите за земеделието да бъдат дори още по-занижени, имайки предвид новите ангажименти на ЕС в сферата на отбраната, миграцията и т.н. Добра новина е, че опрашването като услуга за първи път намира място в стратегическия документ на ЕС за Общата селскостопанска политика. Тъй-като ЕК все още не е готова с необходимите начини на измерване, обаче и то е под въпрос. Комисията по земеделие прие своя доклад с 27 гласа „за“, 17 „против“ и 1 „въздържал се“. Той обаче няма да може да бъде гласуван в пленарна зала в рамките на този мандат, което означава, че в рамките на следващия мандат, може да бъде ревизиран и прегласуван преди да се започнат междуинституционалните преговори по бъдещата Обща селскостопанска политика.", "date": "2019.04.08", "title": "Приетата в ЕП обща селскостопанска политика ще влоши състоянието на земеделието в България"}
{"url": "https://www.24chasa.bg/novini/article/7389868", "text": "Постоянни дежурни състави, разпределени по седмици, ще заседават във Върховния административен съд (ВАС) за изборите за Европейски парламент. Това става ясно от заповед на председателя на ВАС Георги Чолаков, съобщиха от съда. Вече са подадени и първите жалби срещу решения на Централната избирателна комисия (ЦИК) за определяне на съставите на районни избирателни комисии. Жалбите са шест и са постъпили днес до 15 ч. Всички са от „БСП за България“. Едно от тези решения се обжалва и от „България без цензура“, която е поискала и спиране на предварително изпълнение на решението. Вече са образувани дела, като заседанията са насрочени за 9 април от 13 ч. Според Изборния кодекс решенията по тях ще бъдат обявени в срок от 3 дни от датата на постъпване на жалбите и ще бъдат публикувани на сайта на ВАС.", "date": "2019.04.08", "title": "6 жалби срещу решения на ЦИК в съда, всичките от БСП"}
{"url": "https://www.24chasa.bg/novini/article/7389080", "text": "В Технически университет – Варна за 11 поредна година се провежда Студентска научна сесия. В осем научни секции са представени над 70 доклада и постерни сесии. Организатор е Студентският съвет на ТУ – Варна със съдействието на академичното ръководство и на Община Варна. Форумът се провежда традиционно през пролетта като в него могат да участват студенти и докторанти от всички акредитирани висши училища в България. Тази година участват млади изследователи – индивидулно и в екип, от пет университета – Югозападен университет „Неофит Рилски“ – Благоевград, Академия на МВР – София, Икономически университет – Варна, Варненски свободен университет „Черноризец Храбър“ и Технически университет – Варна. Научната сесия започна по традиция със студентския химн  Ректорът на ТУ – Варна, проф. д-р инж. Венцислав Вълчев, откри форума и пожела успех на младежите. Професор Вълчев ги покани да участват активно и в дискусиите по научни секции, да се възползват от възможността да обменят идеи и най-важното – да заявят пред академичните среди желанието си да реализират проектите си, да ги апробират и да продължат научно-приложната си изследователска работа. Приветствие към колегите си отправи и председателят на Студентския съвет на ТУ – Варна, Десислава Кръстева. Научните секции тази година са „Индустриален мениджмънт“, „Индустриален дизайн“, „Транспортна техника и технологии“, „Екология“, „Аграрни науки“, „Корабостроене и корабоплаване“, „Социални и правни науки“, „Автоматизация и електроника“, в която са включени и доклади от областта на електроенергетиката и софтуерните и интернет технологии. За задълбочения интерес на днешните български студенти към изключително разнообразни проблеми в техните професионални направления свидетелстват темите на докладите като \"Оценка за качествения потенциал на зърно от хлебна пшеница в Северна Черноморска зона\", „Чатботовете в онлайн търговията“, „Изкуствена стилизация на изображения“, \"Състояние и проблеми свързани с опасни химични вещества при тяхната употреба и съхранение\", „NO-TILL технология – начин за създаване на оптимални агрофизични свойства на почвата“, „Обзор на възможностите за използване на безпилотни летателни апарати при осъществяването на оперативни действия от службите за пожарна безопасност и защита на населението“, \"Агресия, защита, себеутвърждаване. Оправдаване на агресивността\", \"Същност и методика на полиграфското изследване\", „Методът \"Психологично профилиране\", „Вертикални ферми\", „Проследяване количествените характеристики на глутена и други признаци в линии твърда пшеница получени с участието на Тriticum Boeoticum\", „Фотоволтаиците- същност, предимства и недостатъци\", „Определение за критичен инцидент и кризисна ситуация в контекста на полицейската дейност\", „Методика на кражбите\", „Екипна организация на работата в полицията\", „Въздействие от работата на ветроенергийни паркове върху околната среда\", „Вербално и невербално поведение и взаимовръзката му с лъжата\", „Изработване и задвижване на 3D-моделирана анатомична човешка ръка за хора с трайни увреждания\", „Обезслесяване - проблеми с гората\", „Управление на твърди битови отпадъци\", „Съвременни методи за намаляване на вредните емисии, повишаване на КПД чрез утилизация на топлината\", „Алтернативен начин за преподаване на машинно обучаващи алгоритми“, „Намаляване на вредните емисии отделяни от корабните котли“, „Повишаване мощността на газотурбинни цикли чрез впръскване на пара в горивната камера“, „Корабни дизелови двигатели/Dual-fuel горивна система на електронно управляем корабен дизелов двигател“ и др. Всички участници ще получат сертификат за участие в СНС ТУ – Варна 2019. За класираните на първите три места във всяка секция организаторите са подготвили грамоти и предметни награди.", "date": "2019.04.08", "title": "Студенти и докторанти от страната обменят идеи на научна сесия в ТУ - Варна"}
{"url": "https://www.24chasa.bg/novini/article/7389810", "text": "Морски пехотинци от ескадрилата „The Island Knights” към американската военновъздушна база Андерсън в Гуам спасиха българин от борда на круизния кораб MV Ocean Dream в Тихия океан, съобщи  . Корабът плавал в близост до остров Гуам, който е американска територия. Спасителната операция се случила на 28 март, след като сънародникът ни получил усложнение, което изисква неотложна медицинска помощ. Американският ескадрон изчакал круизният кораб да достигне по-близо до бреговете на остров Гуам и след това специален екип спасява българина с военен хеликоптер. „Моят екип свърши чудесна работа, стабилизирайки мъжа от момента, в който хеликоптерът ни се спусна надолу, до момента, в който го транспортирахме до американската военноморска болница”, каза лейтенант Кумец. Не е ясно какво е състоянието на българина към момента. Ocean Dream e круизен кораб на компанията „Карнивал” с 1219 пасажери и 460 души екипаж. Американският Гуам е най-големият от Марианските острови, намиращи се в западната част на Тихия океан.", "date": "2019.04.08", "title": "US морски пехотинци спасиха болен българин на круизен кораб край Гуам"}
{"url": "https://www.24chasa.bg/novini/article/7389830", "text": "В 18:30 часа премиерът Бойко Борисов ще направи извънредно изявление в Министерския съвет. Очаква се той да говори за безуспешно завършилия консултативен съвет по национална сигурност при президента и да засегне темите, повдигнати на него.                                                                                                                                                                                                                                                                                                                       ", "date": "2019.04.08", "title": "Очаквайте извънредно изявление на Бойко Борисов"}
{"url": "https://www.24chasa.bg/novini/article/7389914", "text": "Работници от фабрика в индустриалната зона Мали Баймок, близо до град Суботица в Северна Сърбия, са били евакуирани заради анонимно съобщение за бомба, предаде ТАСС, като се позовава на информация на сръбската национална телевизия РТС. Съобщава се, че от фабриката са евакуирани няколкостотин души. Специалисти проверяват сградата за наличие на взривни вещества, предава БТА. В района на сградата дежурят полицейски коли и противопожарни екипи. В индустриалната зона Мали Баймок работят предимно чуждестранни компании, отбелязва РТС.", "date": "2019.04.08", "title": "Евакуираха работници от фабрика в Сърбия заради сигнал за бомба"}
{"url": "https://www.24chasa.bg/novini/article/7389984", "text": "Турският президент Реджеп Тайип Ердоган обеща днес да въведе различни облекчения за представители на руския бизнес, които желаят да инвестират средства в турската икономика, предаде ТАСС, цитирана от БТА. Ердоган заяви това на среща с руския президент Владимир Путин и с представители на руските и турските делови среди. Турция и Русия търсят нови възможности за достигане на равнище на стокооборот от 100 милиарда долара. Ние не разглеждаме вашите фирми като чуждестранни или руски, ние ги разглеждаме като свои собствени. На руските предприемачи, които искат да инвестират в Турция, ние ще осигурим всички възможни облекчения, посочи турският президент. Ердоган също така изрази надежда, че скоро Русия и Турция ще преминат към разплащане в национални валути.", "date": "2019.04.08", "title": "Ердоган обеща да въведе облекчения за \nруски предприемачи"}
{"url": "https://www.24chasa.bg/novini/article/7389974", "text": "Специално извънредно изявление, за да опровергае думите на президента Румен Радев и соцлидерката Корнелия Нинова след КСНС направи премиерът Бойко Борисов. \"Нямах намерение да говоря, но чух преразкази, които не ми харесаха. И реших и аз да преразкажа\", започна изявлението си Борисов. Той поиска президенството да публикува стенограмата от заседанието, за да се види кой говори истината. Предложената от Румен Радев декларация на КСНС бе предизборен подарък за Корнелия Нинова, вероятно написана от Иво Христов, заяви Министър-председателят. Първо още с влизането си Нинова обвини, че се крадат по 10 милиарда на година. Елементарната аритметика, не алгебра, а елементарната аритметика показва, че капиталовите разходи за миналата година са 3 милиарда, за тази 5 милиарда, как да се откраднат 10, гневно продължи Борисов. Премиерът разказа, че е било отхвърлено искането на Волен Сидеров и Марешки заседанието да обсъди и корупцията при приватизацията през 90-те години на миналия век. И се зачуди защо, когато президентът кани министри на пътувания в чужбина и да му организират бизнесфоруми са добри, а като се върна в България са корумпирани. Борисов опроверга и думите на Нинова, че брутално й е казал да пита румънците за кандидатката за главен прокурор Лаура Кьовеши. Според него просто й обяснил, че в Румъния управляват социалисти и да пита тяхната премиерка Виорика Дънчила за Кьовеши. Беше вулгарно и изказването на президента, че по медиите публично се правят тези разкрития. Ами тогавада се откажат от клишето си, че нямаме свободни медии, заяви Борисов. 20 дни по медиите е само Апартаментгейт и аз им благодаря за това, допълни премиерът. Къде е заровено кучето? Че искат нов закон и президентът да назначава антикорупционната комисия. Като ги гледах Нинова и Иво Христов как се споглеждат и всичко ми стана ясно, каза Борисов. И припомни, че само той гони депутати и министри за съмнения. Борисов е подкрепил да се създаде анкетна комисия в НС за апартаментите по подобие на тази за сделката за грипените. Е това си говорихме на този съвет съвсем добронамерено, обобщи премиерът. И се скара на заместника си в ГЕРБ Цветан Цветанов за изявление, че няма кой да го накаже за апартамента. Първо бог може да го накаже, хората могат и аз мога. И го направих, наказах го. Аз спрях Цачева да се върне в парламента. Ще накажа и другия министър, чиито имотни сделки се поверяват от прокуратурата, ако се докажат нарушения, каза Борисов.", "date": "2019.04.08", "title": "Борисов опроверга Радев и Нинова, поиска стенограмата от КСНС\n(Видео)"}
{"url": "https://www.24chasa.bg/novini/article/7389937", "text": "\"Очертаха се две линии на поведение и на тези. Управляващите и премиерът твърдяха, че няма нужда от промени в законодателството, че са взети политически оставки (относно скандала с апартаментите) и проблемът е решен, и другата линия - предложението на президента за декларация с конкретни промени, както и моите 3 конкретни предложения. В крайна сметка не стигнахме до съгласие. Статуквото се бранеше с всички сили да няма промяна, интересното беше, че статуквото се оформи като новата тройна коалиция, която отдавна посочваме - ГЕРБ, Обединени патриоти, ДПС. Доста арогантно поведение, неразбиране, че има тежък проблем в страната, че корупцията е обрасла навсякъде, и в крайна сметка не постигнахме съгласие за документа на президента\".  Това заяви лидерката на БСП Корнелия Нинова в \"Още от деня\" по БНТ след проваленото тричасово заседание на КСНС, чиято тема бе борбата с корупцията по високите етажи на властта.  \"Не по наше давление стана този съвет, ние предложихме да има консултативен съвет за вероизповеданията, но президентът реши темата да е корупцията. Господин премиерът се позова точно на оставките, но проблемът не е решен. Цветан Цветанов обяви - мен няма кой да ме накаже, някой ден ще ми се извинявате . Това е арогантност, всеки ден е по телевизиите. Това ли е поемането на отговорност?\", попита Нинова.  И заяви още: \"В тази огромна ножица между народ и политици, в това чувство за безнаказаност, но има кой да ги накаже, на 26 има избори\".  \"От 3 години говоря едно и също - че политико-олигархичната класа се е смесила, че си защитава интересите и пази статуквото. На конгреси съм го казвала. Законите и правилата трябва да са еднакви за всички. Те искат запазване на статуквото и политическата класа да се събере и да се браним от медиите. Ние искаме да започне промяна в борбата с корупцията. Има макар и малко прокурорски актове, които не подлежат на съдебен контрол - например, отказ да се образува производство, с това решение на прокуратурата може да се злоупотребява - ние предлагаме да се промени законът и съдът да може да контролира тези актове\", коментира Нинова.  \"Има толкова свестни и смели хора в България, които могат да се борят с корупцията. Как може Цветан Цветанов да избира Пламен Георгиев, а той да проверява Цветанов. Предложихме цял закон - например да има взаимен контрол на властите, председателите да се избират от президента, заместниците от парламента. Разделение на властите и взаимен контрол, което го пише и в конституцията\", каза още лидерката на БСП.  \"Когато Иван Гешев обяви, че в КТБ са установили политици, които са взимали пари от Цветан Василев, още на следващия ден му написахме писмо, кажете кои са имената на тези политици, минава вече 3 година без да има отговор. И изведнъж зад цялата афера на КТБ излиза Елена Йончева, която не е политик - това е политически процес срещу журналист, който разкри поредица от далавери\", напомни Нинова. ", "date": "2019.04.08", "title": "Нинова: Статуквото се бранеше с всички сили да няма промяна"}
{"url": "https://www.24chasa.bg/novini/article/7389995", "text": "Няколко от осъдените за насилието в македонския парламент на 27 април 2017 г., когато за председател на законодателната институция бе избран етнически албанец, са поискали помилване от президента, предаде агенция МИА, цитирана от БТА. На 15 март тази година 16 обвиняеми по това дело бяха осъдени общо на 211 години затвор. Най-голяма присъда от 18 години затвор получи бившият министър на вътрешните работи и директор на Бюрото за обществена сигурност Митко Чавков. Първоначално за събитията на 27 април, наречен \"кървавият четвъртък\", бяха обвинени 33 души, но след приемането на закона за амнистията 15 от обвиняемите бяха помилвани. Мандатът на президента Георге Иванов изтича на 12 май тази година. Неговият наследник ще бъде определен на президентските избори на 21 април и 5 май.", "date": "2019.04.08", "title": "Осъдени за насилието в парламента в Скопие искат помилване от президента"}
{"url": "https://www.24chasa.bg/novini/article/7390009", "text": "Медсестрите, акушерите, физиотерапевтите и всички специалисти по здравни грижи да получат увеличение в заплатите си, според вида на лечебното заведение, в което работят. Това е заложено в методиката за определяне на заплатите на работещите в здравеопазването, която подготвя здравният министър Кирил Ананиев. Тя е готова, но ще бъде тествана, за да се види нагледно какво увеличение ще се достигне по места и заемана длъжност. Финален вариант на методиката Ананиев ще представи на 10 май. Това стана ясно след среща между него, шефове на болници и представители на протестиращите медицински сестри днес. \"Днес запознах министър-председателя с анализа на здравното министерство за формирането на разходи за персонал и мога да ви уверя, че имаме политическата подкрепа за повишаването на вашите възнаграждения. Анализът е взет за изходна база при изработването на методиката. С нея ще бъдат регламентирани определянето, размерът и структурата на разходите за персонал на ниво лечебно заведение\", обясни Ананиев на срещата. Той допълни, че методиката ще гарантира прилагане на справедливи и прозрачни принципи и правила за формирането на възнагражденията на професионалистите по здравни грижи. До 25 април ще бъде качен за обществено обсъждане и проект за промени в закона за съсловните организации, които ще позволят на фелдшерите, акушерите и физиотерапевтите да се създадат свои съсловни организации, за каквито настояват, стана ясно още след срещата. Здравните работници обаче останаха недоволни, защото отново нямало гаранция за осигуряване на исканите от тях 1120 лв. стартова заплата. Затова те готвят мащабен протест на 15 май. Утре пред МЗ ще протестират и физиотерапевтите.", "date": "2019.04.08", "title": "Увеличение в заплатите на медици според болницата, в която работят, предлага Ананиев"}
{"url": "https://www.24chasa.bg/novini/article/7390027", "text": "Наказание \"пробация\" за срок от една година и четири месеца е наложено на перничанина Р.Й. заради смъртта на 14 кучета. Съдът е одобрил споразумение, постигнато между Районна прокуратура - Перник и защитата на подсъдимия, съобщиха от прокуратурата. В периода от ноември 2016 г. до 5 април 2018 г. в Перник, Р.Й. проявил особена жестокост към четиринадесет кучета от породите Кавказки вълкодав и Средноазиатска овчарка. Държаните от него кучета в двора умрели от глад и жажда. Към момента на откриването на труповете те били в различна степен на разлагане. В двора имало и 5 живи кучета, които са иззети и настанени в общинския кастрационен център. На тях в продължение на около два месеца Р.Й. причинил тежки увреждания, довели до загуба на тегло, атрофирала мускулатура и риск от вторични инфекции.", "date": "2019.04.08", "title": "Пробация за перничанин, уморил от глад и жажда 14 кучета"}
{"url": "https://www.24chasa.bg/novini/article/7390054", "text": "Възрастен жител на Великобритания, закупил къща пред 3 години в ломското село Разград, изпрати благодаствено писмо до министъра на вътрешните работи. В началото на месец март 69-годишният пенсионер открил, че са откраднати 850 лв, които държал в картонена кутия в къщата си. Мъжът се свързал с полицаите от Участък Вълчедръм и те дошли след 10 минути. „От началото до края ставаше въпрос за броени часове, много впечатляващо. Не мога да изкажа нищо друго, освен най-високи почитания”, пише в писмото си британският гражданин и благодари на полицейските служители от участъка. 2 часа след подаването на сигнала за престъплението те задържали извършителя. По-голямата част от открадната сума била върната на собственика. В процеса на работа полицаите уличили в извършването на кражбата двама братя, съседи на чужденеца.", "date": "2019.04.08", "title": "Англичанин благодари на МВР"}
{"url": "https://www.24chasa.bg/novini/article/7390077", "text": "Българската народна музика се раздели с кавалджията Матьо Добрев, който почина на 62-годишна възраст. \"Много рано ни напусна, приятелю. Имаше още много музика да изсвириш и да топлиш нашите души ! Ще останеш завинаги в нашите сърца !Никога няма да забравим добрините ти! Обичаме те и сме сигурни,че ще бъдеш на по-добро място! ПОЧИВАЙ В МИР\", написа във Фейсбук певицата Катя Георгиева.", "date": "2019.04.08", "title": "Българската народна музика загуби кавалджията Матьо Добрев (Видео)"}
{"url": "https://www.24chasa.bg/novini/article/7389786", "text": "С водосвет днес бе даден официален старт на проекта за цялостна реконструкция на улица „Радецки” и улица „Христо Ботев” в Козлодуй. „Джи Пи Груп“ АД е изпълнител на проекта „Реконструкция и рехабилитация на съществуващи общински пътища, съоръжения и принадлежности към тях на територията на община Козлодуй, област Враца. Договорът включва рехабилитацията на два подобекта: общински път VRC-1053, по плана на гр. Козлодуй, свързващ републикански път II-11 с пристанище Козлодуй с дължина 3,75 км и общински път VRC-3054, по плана на с. Хърлец, общ. Козлодуй, свързващ републикански път II-11 с крепостта Аугуста с дължина 2 км. Официалният старт днес бе даден в Ботев парк, откъдето ще започнат ремонтните дейности. Първият подобект, който започна днес, касае реконструкция на основния път в Козлодуй – от Ботев парк до МЦ „Дарис”, извън участъците, рехабилитирани по Фонд РАО. Предвидени са дейности по студено рециклиране на съществуващата асфалтова настилка, доставка и полагане на нови асфалтови пластове, реконструкция на тротоари и подмяна на бордюри, доставка и монтаж на енергоспестяващо улично осветление, направата на комбинирана велосипедна алея с пешеходно движение и озеленяване, както и полагане на нова хоризонтална маркировка и пътни знаци. Срокът за изпълнение на дейностите по проекта е 235 дни. „Ще се реконструират 3,75 км. улична мрежа, които са едни от най-натоварените в Козлодуй. Вярвам, че изпълнителят ще приключи навреме и качествено ремонтните дейности и след осем месеца ще се поздравим с успешно приключил проект”, каза Маринела Николова, кмет на Козлодуй.", "date": "2019.04.08", "title": "„Джи Пи Груп“ АД започна\nреконструкция на улици в Козлодуй"}
{"url": "https://www.24chasa.bg/novini/article/7389774", "text": "Израелският космически апарат \"Берешит\" осъществи успешна маневра около Луната като част от подготовката си за кацане на естествения земен спътник, което е предвидено да стане в четвъртък, предаде ДПА. \"Берешит\" направи маневра с продължителност 36 секунди и изгори 6 килограма гориво. Така апаратът снижи орбитата си с 211 километра и сега се намира на 467 километра от повърхността на Луната, съобщи екипът. Ако кацането се осъществи успешно, това ще бъде първата мисия до Луната, реализирана от неправителствена организация, предава БТА. \"Берешит\" (\"Генезис\" на иврит) е и най-малкият космически кораб, изстрелван до Луната. Той е с тегло 585 кг и височина 1,5 м. Луноходът ще постави националния флаг на Израел на Луната и така страната ще стане четвъртата, заедно със САЩ, Русия и Китай, изпратили космически кораб до най-близката планета от Земята. \"Берешит\" ще изследва и магнитното поле на Луната. Изстрелването на \"Берешит\" през февруари е плод на осемгодишен труд по проект на неправителствената организация \"Спейс Ай Ел\" и израелската държавна компания \"Израел аероспейс индъстриз\". Въпреки участието на последната, голяма част от финансирането е частно.", "date": "2019.04.08", "title": "Израелският кораб \"Берешит\" с успешна маневра около Луната (Видео)"}
{"url": "https://www.24chasa.bg/novini/article/7389797", "text": "Френският премиер Едуар Филип обеща днес бързо намаляване на данъците и държавните разходи в отговор на недоволството, изразено чрез протестите на \"жълтите жилетки\", предадоха ДПА и Асошиейтед прес. Филип представи днес резултатите от тримесечен дебат, организиран от президента Еманюел Макрон в отговор на протестите, така че обикновените хора да изразят мнението си за френската икономика и демокрация, предава БТА. По думите на Филип дебатът ясно е очертал посоката - \"трябва да намалим данъците и то бързо\". Същевременно обаче, отбеляза той, трябва да бъдат намалени държавните разходи. Очаква се Макрон да представи редица икономически мерки следващата седмица. Движението на \"жълтите жилетки\", което започна заради планирано вдигане на екологичен данък върху горивата през ноември, прерасна в по-широк протест срещу политиката на Макрон, която според протестиращите е в полза на богатите и на големите компании. Държавният секретар за екологичния преход Еманюел Варгон каза, че над 500 000 души са отговорили онлайн на дебата, който включва сайт с преки препоръки, както и над 10 000 срещи по места. Над 600 000 страници писмени препоръки от местните дебати и от книги за оплаквания, оставени на разположение на гражданите в кметствата са сканирани и дигитализирани от френската национална библиотека. Официалният анализ, представен от Филип, сочи широка подкрепа за борбата срещу климатичните промени, но не чрез налагане на данъци. Има искане и за по-честно облагане с данъци, каза анализаторът Фредерик Мишо, като много от направилите предложения призовават подоходният данък да обхваща и нископлатените работници, които в момента са изключени от него, също така се настоява за връщането на данък \"богатство\", отменен при управлението на Макрон, както и за намаляване на данък добавена стойност, особено при стоките от първа необходимост.", "date": "2019.04.08", "title": "Френският премиер обеща намаляване на данъците и на държавните разходи"}
{"url": "https://www.24chasa.bg/novini/article/7389798", "text": "Либийските власти затвориха днес   Това съобщи служител по сигурността от аерогарата, цитиран от Ройтерс и БТА. Кореспондент на агенцията каза, че пътниците са напуснали терминала на летището. Същевременно Либийската национална армия опроверга информацията, че е отстъпила контрола над друго летище на Триполи - международното, и заяви, че продължава да го контролира, предаде ТАСС, като се позова на говорителя на ЛНА бриг. ген. Ахмед Мисмари. \"Летището на Триполи се намира под контрола на ЛНА\", заяви той в ефира на телевизионния канал \"Ал Хадас\" в коментар на по-ранно съобщение, че ЛНА е изтеглила силите си от летището. В частност става дума за информация на телевизионния канал \"Скай нюз-Арабия\", който се позова на свои източници, че контролът над обекта е преминал в ръцете на въоръжените формирования, лоялни на правителството на националното единство на Файез Сарадж.", "date": "2019.04.08", "title": "Либийските власти затвориха летището в Триполи след въздушната атака"}
{"url": "https://www.24chasa.bg/novini/article/7389603", "text": "Заместник министър-председателят по обществения ред и сигурността и министър на отбраната Красимир Каракачанов ще посети във вторник, 9 април, района на ГКПП Кулата, съобщиха от пресцентъра на министерството на отбраната. Поводът е днешната среща в Министерския съвет при министър-председателя Бойко Борисов за бежанската ситуация около Солун, Гърция. Заедно с министъра на отбраната в граничния район ще бъдат министърът на вътрешните работи Младен Маринов, ръководни служители на ГД „Гранична полиция“ и командирът на Сухопътните войски генерал-майор Михаил Попов. Ще бъдат обсъждани въпроси, свързани с готовността за оказване на съдействие на органите на МВР при евентуална извънредна ситуация в резултат на засилен миграционен натиск.", "date": "2019.04.08", "title": "Каракачанов отива утре на ГКПП Кулата заради бежанската ситуация край Солун"}
{"url": "https://www.24chasa.bg/novini/article/7389607", "text": "Китайският премиер Ли Къцян отхвърли обвиненията, че Пекин се стреми да вбие клин в отношенията между страните членки на Европейския съюз, предаде ДПА. \"Ние твърдо подкрепяме процеса на европейска интеграция и се радваме на обединена и просперираща Европа\", писа той в статия, публикувана днес в германския вестник \"Ханделсблат\" в навечерието на предстоящата среща на върха Китай-ЕС. Тя ще се състои утре в Брюксел, информира БТА. Интензивното сътрудничество между Пекин и страните от Източна Европа помага за по-балансирано развитие и единство на ЕС и е полезно допълнение към отношенията между Китай и Евросъюза\", отбелязва Ли в статията си. Китай и ЕС имат много повече общи интереси, отколкото различия, пише той. Китай често е обвиняван, че се опитва да разделя ЕС чрез специално сътрудничество с източноевропейските страни. Дискусиите на годишната среща между Ли и правителствените ръководители от 16 страни от Централна и Източна Европа миналата година предизвикаха опасения в Брюксел, отбелязва ДПА. На тази среща бяха обсъждани съвместни проекти в инфраструктурата, енергетиката, технологиите и туризма. Дипломати от ЕС се оплакаха, че Китай води стратегия \"разделяй и владей\", насочена към подкопаване на европейското единство. В днешната статия в \"Ханделсблат\" китайският премиер изтъква, че Пекин е готов за по-нататъшно разширяване на сътрудничеството с Европа в сфери като запазването на Парижкото споразумение за климата, подпомагане на устойчивото развитие, спазването на ядреното споразумение с Иран и борбата срещу тероризма. Ли Къцян се обяви и за задълбочаване на дискусиите по въпроси като реформата на Световната търговска организация (СТО).", "date": "2019.04.08", "title": "Китайският премиер: Пекин няма намерение да разцепва ЕС"}
{"url": "https://www.24chasa.bg/novini/article/7389617", "text": "Гръцки институт за опазване на морската флора и фауна заяви, че \"необичайно големият\" брой мъртви делфини в Егейско море през последните седмици може да е свързан с учения на турските военноморски сили в региона, предаде Асошиейтед прес. Петнайсет мъртви делфина са намерени на гръцкия остров Самос и на други места в гръцки води от края на февруалри насам, съобщи гръцкият институт Архипелагос, който отбеляза, че броят им е тревожен, ако се сравни с \"един или два\" мъртви делфина през същия период миналата година, предава БТА. Институтът изтъква, че още не е изяснено какво е причинило смъртта на делфините, но смъртните случаи са достигнали връхната си точка след турските учения от 27 февруари до 8 март, при които били използвани сонари и истински боеприпаси. Оглушителният звук на сонарите може да нарани делфините, а понякога може да има и фатални последици.", "date": "2019.04.08", "title": "Мъртви делфини в Егейско море, подозират \nвръзка с турски учения в региона"}
{"url": "https://www.24chasa.bg/novini/article/7389619", "text": "Начинът, по който се образоваме трябва да премине на друго ниво, защото дигиталната революция, в зората на която живеем, го изисква и напомня за други такива промени - книгопечатането, първата поява на медиите, всеобщата грамотност. Това каза заместник-министърът на образованието и науката на Петър Николов в лекция от цикъла Masterclass 4.0 в Югозападния университет \"Неофит Рилски\" в Благоевград, цитиран от пресцентъра на МОН. Николов е посочил, че човешката история преминава през много перипетии, но в общи линии се смята, че има няколко революции, които променят хода на събитията. Първата е неолитната или земеделската, втората е индустриалната, а третата е дигиталната. По думите му всяка от тях е променила изцяло живота на хората и се е отразила на демографията, на продължителността на човешкия живот, на свободата на хората и на неравенството между тях. Технологиите и дигитализацията изискват промяна, а за да настъпят промени в рамките на едно поколение, трябва да се смени начинът на образоване на децата. Петър Николов е заявил, че през последните годините Министерството на образованието и науката осъществява политика за дигитализация на училищата и се влагат изключително много средства - да се купи техника, да се квалифицират учителите, да се използва интернет и социалните мрежи за постоянна връзка между учители, родители и ученици. В сферата на висшето образование обаче действията закъсняват и все още има много за наваксване. Според заместник-министър Николов в университета трябва да се придобиват конкретни знания и умения, които да надхвърлят знанията на преподавателя, и които да отговарят на изискванията на пазара на труда. Заместник-министър Николов се е спрял на три основни насоки, по които се работи в областта на висшето образование. Първата е осигуряване на технологична възможност университетите да влязат в дигиталната епоха. Втората е инвестиране в млади преподаватели, в докторанти и специализанти, за които има създадена специална научна програма с финансиране от 15 млн. лева и с тригодишен период на действие, и третата е за осигуряване на възможност държавата да подкрепи научни пробиви за привличане на специалисти от световна класа, които да работят у нас. Защото нищо не може да промени толкова много икономиката на страната ни, колкото сериозни инвестиции и голям пробив в сферата на технологиите, е посочил Николов. Във форума са участвали също президентът на КНСБ Пламен Димитров и председателят на синдиката \"Висше образование и наука\" доц. Лиляна Вълчева. Димитров е отбелязал, че МОН вече е отделило около 90 млн. евро, за да се подобрят нивата на компетентностите в образователната сфера.", "date": "2019.04.08", "title": "Петър Николов: Дигиталната революция изисква нов начин на образоване"}
{"url": "https://www.24chasa.bg/novini/article/7389621", "text": "Отварянето на саркофаг с мумия на висш жрец от преди 2500 години в древно гробище на юг от египетската столица Кайро бе излъчено директно в неделя по американския телевизионен канал \"Дискавъри,\" предаде Ройтерс. Египтологът Захи Хауас и негови сътрудници отвориха три запечатани саркофага, положени в семейна гробница от времето на 26-ата династия. В единия имаше добре запазена мумия на могъщ жрец, увита в ленено платно и украсена със златна фигура на богинята Изида. В другия беше положена мумия на жена, украсена със сини мъниста, а в третия - мумия на баща на семейство, предаде БТА. Древното гробище се намира в провинция Ал Миня. То е открито преди година и половина и разкопките продължават. Египетските археолози откриха и балсамирана глава, което представлява рядко срещана находка. \"Не съм попадал на подобни находки от късния период, заяви Хауас. Мисля, че на това място трябва да се правят разкопки поне още 50 години\". Според него в района могат да да бъдат открити и други древни гробове. През 1927 г. археолози се натъкнаха на голям варовиков саркофаг, който сега е изложен в Египетския музей в Кайро, но след това мястото бе забравено, разказа Хауас.", "date": "2019.04.08", "title": "Отвориха древноегипетски саркофази в директно предаване по телевизията (Видео)"}
{"url": "https://www.24chasa.bg/novini/article/7389635", "text": "Жителите на квартал Огоста в Монтана посрещнаха международния ден на ромите – 8 април с обновена футболна площадка. Реконструкцията е финансирана от фонда за местни инициативи на община Монтана по предложение на читалище „Звезда 2007”. Кметът Златко Живков и председателят на управителния съвет на платформа „Агора” Емилия Лисичкова поздравиха децата и младежите от квартала, които с доброволен труд са участвали в ремонта на спортното игрище. От фонда са отпуснати 2671 лева с които е сменена мрежата на ограждението, футболните врати и е извършено пребоядисване. Това е единствената спортна площадка на територията на квартала, където може да се спортува безопасно. Ремонт на игрището е правен преди 10 години. По повод празника на него бе проведен футболен турнир за деца. Кметът Живков награди първите три отбора с медали и им подари по една футболна топка. Фондът за подкрепа на местни инициативи в Монтана бе създаден през 2017 година, като партньори в него са общината и платформа Агора, с финансовата подкрепа на фондация „Америка за България” Административно фондът се управлява от Агенция за регионално развитие и бизнес център 2000 – Монтана. За финансиране се допускат неправителствени организации, читалища, местни културни институции и неформални обединения на физически/ юридически лица от Монтана. Максималната безвъзмездна финансова помощ за всеки проект е до 3000 лв. Реализирани и в процес на изпълнение са 12 проекта досега. Общата им стойност е 38 хиляди лева. Най-важното в случая е, че с тези малки проекти се цели ангажиране на хората, които със собствен труд и допълнително финансиране да допринесат за подобряване на жизнената среда и възможността за изява на самодейци от общността.", "date": "2019.04.08", "title": "Роми с доброволен труд ремонтираха спортно игрище в Монтана"}
{"url": "https://www.24chasa.bg/novini/article/7389634", "text": "В Търговищко са засечени двама водачи, движили се по пътя София - Варна със скорост драстично над допустимата. Нарушенията са констатирани по време на едноседмична акция на \"Пътна полиция\" - Търговище и са на два различни участъка от първокласния път, съобщи БТА. При първото лек автомобил се е движил в района на местността \"Фисека\" със 164 км/ч при максимално допустима скорост на движение извън населено място 90 км/ч. А при второто - друг лек автомобил се е движил по същия път в близост до разклона за село Ястребино със скорост 153 км/ч. По време на акцията са констатирали общ 1682 нарушения на скоростните режими по пътищата на областта. От тях 253 са установени с мобилните технически средства, с които са оборудвани служебни полицейски автомобили. Посредством СПУКС-лазерна тринога, са установени 1429 нарушения на скоростните режими, което е един от най-високите показатели за страната, допълват от Областната дирекция /ОД/ на МВР в Търговище.", "date": "2019.04.08", "title": "Засякоха джигит, препускал в Търговищко със 164 км/ч при допустими 90 км/ч"}
{"url": "https://www.24chasa.bg/novini/article/7387565", "text": "Генералните директори на БНТ и БНР и управителните съвети на обществените медии да са с мандат от пет вместо три години. Такава промяна в Закона за радиото и телевизията предложиха депутатите от ГЕРБ Тома Биков и Евгени Будинов и Велислава Кръстева от ДПС на 27 март и същия ден я оттеглиха, показва справка на внесените законопроекти в парламентарната комисия по култура и медии. В Съвета за електронни медии научават за внесените предложения за промяна и се обаждат в медийната комисия, за да обяснят, че вече са взели решение да обявят конкурс за нов генерален директор на БНР. Ще го направят в средата на месец май, след като на 23 април петимата членове изберат новия си председател (по закон те посочват един от тях за този пост за срок от една година). “Ако законът бъде променен, конкурсът ще бъде спрян”, каза сегашният председател на СЕМ София Владимирова пред “24 часа”. Същото обяснява и на комисията. “Оттеглихме законопроекта заради предстоящия конкурс, за да не се създаде впечатление, че се прави заради Александър Велев (настоящия генерален директор на БНР - б.а.), тъй като това не е така”, обясни Тома Биков пред “24 часа”. По думите му за промяната на закона в частта с мандатите има консенсус от страна на всички парламентарни партии. Тогава няма да има предстоящи конкурси”, каза още Биков. Следващият избор се очаква да е през 2020 г., когато изтича мандатът на Константин Каменаров, избран за генерален директор на БНТ през 2017 г. Впрочем мандатът на генералните директори на БНТ и БНР бе удължен с поправка в медийния закон през юни 2016 г., но без конкретен срок. Тогава депутатите приеха шефовете на обществените медии да остават на длъжност и при изтекъл мандат до избирането на нови от СЕМ. Тази поправка обаче действа по-скоро при форсмажорни обстоятелства и няма претенцията да е правило. Защо мандатът трябва да бъде удължен? “Три години са много кратък срок. Докато се подготвиш да промениш нещо сериозно, времето свършва. Не дай си боже, ако не си бил преди това в тази структура. Времето минава само докато навлезеш в проблемите. Затова мандатът трябва категорично да се промени. И това е въпрос на принцип, а не на личности”, каза Константин Каменаров пред “24 часа”. “Дори и да бъде започната промяна, резултатът от нея не може да се види, защото мандатът свършва. Какво остава за дългосрочни промени?”, смята и Александър Велев. По думите му има още една важна причина за удължаването на мандата и тя е свързана с това как се чувстват работещите в медията. “На всеки три години те се чудят кой ще е новият им директор. Нямат стабилност и сигурност, нито прогнозируемост”, казва той. Велев даде за пример негови колеги на Запад, които са директори на обществени медии по 9-10 години и това им позволява да управляват така, че медиите да вървят напред. “Ако има обаче подобна промяна, Върши ли я добре, тогава трябва да има възможност да остане по-дълго. Човек не се научава за един ден да бъде генерален директор”, каза Велев. Той самият със сигурност ще се кандидатира за втори мандат на предстоящия конкурс, който трябва да приключи в средата на юни. Подобни са мотивите и на вносителите на законовата промяна. Според тях директорите на БНТ и БНР имат нужда от 4 до 6 месеца, за да навлязат в работата, след което им остава малко време да осъществят концепциите си. Срокът на мандатите е установен в закона от 1998 г. Справка, приложена към мотивите за промяна, посочва, че тригодишен мандат имат директорите на държавните радио и телевизия в Сърбия, Македония и Малта. Петгодишен е мандатът в Ирландия, Латвия, Словакия, Кипър, Холандия, Франция, Хърватия и Литва. В четири европейски страни мандатите са по 6 години.", "date": "2019.04.08", "title": "Колко дълго  да управляват  генералните  директори на БНТ и БНР"}
{"url": "https://www.24chasa.bg/novini/article/7389643", "text": "Министърът на енергетиката на България Теменужка Петкова и министърът на околната среда и енергетиката на Гърция Йоргос Статакис обсъдиха необходимите последващи действия за реализацията на проекта за изграждане на газовата връзка Гърция-България. Това съобщиха от Министерството на енергетиката. Двамата са били категорични, че ще се работи по актуализиран график по проекта, така че интерконекторът да бъде въведен в експлоатация през 2020 година - в синергия с пуска на Трансадриатическия газопровод. По време на визитата си в София министър Статакис е потвърдил, че интерконекторът Гърция-България е приоритетен проект и за гръцката страна, допълниха от енергийното ведомство. Министрите Петкова и Статакис са подчертали, че основен приоритет е успешното приключване на обществените поръчки за избор на строител, за доставчик на тръби и за строителен надзор. Очаква се всички тръжни процедури по проекта да приключат до края на април. Обсъдено е било и предстоящо подписване на междуправителствено споразумение, което да стабилизира данъчно-правния режим на проекта за период от 25 години, пише в съобщението.", "date": "2019.04.08", "title": "Петкова и гръцкият й колега: Газовата връзка между страните ще заработи през 2020 г."}
{"url": "https://www.24chasa.bg/novini/article/7389637", "text": "Община Монтана започна прием на заявления от граждани за безплатна подмяна на уредите за отопление с твърдо гориво. Още в първия ден 50 собственици на жилища декларираха желание да се включат в проектите, с осигурено европейско финансиране, съобщи кметът на Монтана Златко Живков. В заявлението са изброени три алтернативи за отопление – с природен газ, с климатик и с печка/ камина/ котел на пелети. Подмяната на отоплителните уреди на твърдо гориво с други, които са по-екологични е една от мерките за подобряване качеството на атмосферния въздух в Монтана. Общината има одобрение за изпълнението на тази мярка по две европейски програми – Лайф и ОПОС /Оперативна програма „Околна среда/ 2014 – 2020. Срокът за изпълнение на проектите е четири години. Собствениците на жилища, които имат намерение да подменят отоплителните си уреди, чрез безвъзмездното европейско финансиране, не трябва да имат задължения – данъци, такси към датата на подаване на заявлението. Това те трябва да удостоверят с копие от квитанцията за платен данък. Община Монтана е една от трите общини в страната, която участва в две европейски програми за подобряване качеството на въздуха, уточни Живков. Другите две са Бургас и София. До края на годината в Монтана ще бъдат разположени две станции за наблюдение чистотата на въздуха. Другото, което ще бъде направено за същия период е да се уточнят районите за пряка интервенция.", "date": "2019.04.08", "title": "Над 50 души в Монтана поискаха екологично отопление"}
{"url": "https://www.24chasa.bg/novini/article/7389654", "text": "Германия изпраща спасителни лодки на Иран, части от който бяха опустошени от наводнения, съобщи ДПА. Германският Червен кръст предостави над 40 надуваеми лодки и 40 мотора на Иранския Червен полумесец. По официални данни най-малко 70 души са загинали в наводненията през последните три седмици, предава БТА. Близо половин милион души в 23 от общо 31 ирански провинции са засегнати от наводненията, които изненадаха хората в деня на настъпването на персийската нова година, 21 март. Водата унищожи над 25 000 жилища, а най-малко 60 000 семейства бяха принудени да се приютят в подслони. С германските лодки спасителите ще имат по-голям достъп до наводнените зони. По данни на Иранския Червен полумесец хуманитарна помощ е била изпратена от Кувейт, Швейцария, Турция и Германия. Заради санкциите на САЩ върху банковите трансфери за Иран не са били изпращани парични дарения. Иранските власти евакуираха днес болница в град Ахваз заради заплаха от придошла река, предаде Франс прес. Кметът на града с население 1,3 милиона души Мансур Катанбаф каза, че вчера реката е започнала да излиза от коритото си.", "date": "2019.04.08", "title": "Германия изпраща спасителни лодки на опустошения от наводнения Иран"}
{"url": "https://www.24chasa.bg/novini/article/7389633", "text": "Бизнесменът беглец, осъден по дело за незаконно подслушване, довело до падането от власт на полското правителство, отказва да бъде екстрадиран в Полша. Това съобщиха днес испанските власти, предаде Асошиейтед прес. Марек Фалента бе признат за виновен за правене на тайни записи на разговори между висши полски политици през 2013 г. и 2014 г., които предизвикаха скандал, довел до поражението през 2015 г. на проевропейското правителство и до избирането на деснопопулистка партия, отбелязва агенцията. Фалента бе осъден на 2 години затвор, но преди това избяга от Полша. Той бе заловен в петък в Испания, информира БТА. Той се е явил в събота в испански съд и е отказал да бъде екстрадиран. Това ще удължи процедурата със седмици и вероятно с месеци. Полски медии съобщиха, че той имал активи за милиони долари в компания, имаща връзки с руския президент Владимир Путин, което накара някои да заподозрат руска роля в аферата.", "date": "2019.04.08", "title": "Бизнесменът Марек Фалента, осъден за подслушване, отказва екстрадиция в Полша"}
{"url": "https://www.24chasa.bg/novini/article/7389632", "text": "Консултативният съвет по национална сигурност, който президентът Румен Радев свика днес, посветен на мерките срещу корупцията по високите етажи на властта, приключи без обща декларация. Текстът, който ни беше предложен, не кореспондираше с реалността, каза след края му лидерът на ПГ на ГЕРБ Даниела Дариткова. Лидерът на \"Воля\" пък Веселин Марешки бе по-краен, заявявайки, че БСП са се опитали да използват президентстката институция като ПР акция. Заседанието продължи около 3 часа като на него нямаше представители на КПКОНПИ и на парламентарната комисия за борба с корупцията. Още миналата седмица президентът свали доверието си от Пламен Георгиев, шефа на КПКОНПИ, а след като преди дни се появиха информации за имоти на заместника му Антон Славчев, поканата му и към него била оттеглена. Шефът на парламентарната комисия за борба с корупцията Борис Ячев имал планирано пътуване и затова не могъл да присъства, а от президентстката администрация не приели да поканят заместника му Спас Гърнев. Дариткова добави още, че документът за декларация им е бил предложен на самия Консултативен съвет. След гласуване всички участници приели, че не трябва да излизат с общо становище. Според лидера на БСП Корнелия Нинова управляващите със зъби и нокти бранили статуквото. Трите предложения, които тя по-рано съобщи, че ще предложи на съвета, били отхвърлени. Идеята й за нов закон за противодействие на корупцията не срещнала подкрепа от премиера Бойко Борисов и управляващите. Според тях законът работел. Нинова твърди, че при обсъждането се чула и репликата \"обстрелват ни един по един\". На Консултативния съвет бяха премиерът Бойко Борисов, лидерът на \"Атака\" Волен Сидеров, финансовият министър Владислав Горанов, вътрешният министър Младен Маринов и др.", "date": "2019.04.08", "title": "Консултативният съвет при президента срещу корупцията приключи без обща декларация"}
{"url": "https://www.24chasa.bg/novini/article/7389687", "text": "Един месец преди посещението на папа Франциск в Северна Македония, планирано на 7 май, порталът Ватикан нюз добави македонския език като един от езиците, на които излъчва новините си, предаде агенция МИА. Католиците, които живеят в Северна Македония, вече ще могат да четат на своя език новини за папа Франциск, за Ватикана и за католическата църква в цял свят, предаде БТА. Според Ватикан нюз в Северна Македония живеят около 20 хиляди католици. Скопският епископ Киро Стоянов заяви, че присъствието на Ватикан нюз на македонски език е \"първият плод от апостолическото посещение на папа Франциск на 7 май.", "date": "2019.04.08", "title": "Порталът Ватикан нюз започна да излъчва новини на македонски език"}
{"url": "https://www.24chasa.bg/novini/article/7389683", "text": "Военен самолет атакува днес единственото функциониращо летище на Триполи. Това съобщи местен жител, цитиран от Ройтерс. Летище Матига в Триполи се намира в източно предградие на града, уточнява БТА. ООН продължава работата си в Триполи въпреки ескалиращите сражения южно от столицата, съобщи днес в Туитър мисията на Обединените нации в Либия. Тя добави, че специалният пратеник на ООН Гасан Саламе се е срещнал с премиера на правителството в Триполи Файез Сарадж в резиденцията му в столицата и са обсъдили как Обединените нации \"могат да помогнат в този изключително важен и труден момент\".", "date": "2019.04.08", "title": "Военен самолет атакува единственото работещо летище в Триполи (Снимки)"}
{"url": "https://www.24chasa.bg/novini/article/7389705", "text": "Националистически, антиимиграционни партии възнамеряват да обединят сили след европейските избори следващия месец с цел да съставят нов политически блок и да разтърсят ЕС. Това съобщиха днес на пресконференция в Милано представителите на четири партии, цитирани от Ройтерс, съобщи БТА. \"Искаме да реформираме ЕС и Европейския парламент, без да ги разрушаваме. Искаме да предизвикаме радикална промяна\", каза Йорг Мойтен, съпредседател на евроскептичната партия \"Алтернатива за Германия\". По думите му новата група в Европейския парламент ще се казва Европейски алианс на народите и нациите (ЕАПН) и първоначално ще включва най-малко десет партии. Днешното събитие в Милано беше организирано от италианския вицепремиер Матео Салвини, който е лидер на крайнодясната партия \"Лигата\". Освен АзГ, консервативната партия \"Финландците\" и дясната Датска народна партия обещаха да подкрепят инициативата. Суверенистките европейски партии споделят в по-широк план идеологическите цели да ограничат либералния курс на ЕС и връщането на властта към столиците на държавите членки. Но често пъти имат много различаващи се идеи за икономическата и социалната политика и заради това ще е трудно да се изгради единна група в Европейския парламент, отбелязва Ройтерс. \"Новината е, че разширяваме семейството, работим за нова европейска мечта. Днес за много граждани и за много хора Европа представлява кошмар, а не мечта\", каза Салвини, цитиран от ДПА. Засега Датската народна партия и \"Финландците\" са единствените потвърдили членството си в групата освен АзГ и \"Лигата\". За успех обаче ще са нужни още съмишленици. Салвини обяви за 18 април в Милано ново, по-голямо събитие, в което ще участват повече съюзници от Европа. Той заяви, че това ще е митинг на Пиаца дел Дуомо (Катедралния площад) в Милано, мястото, където Салвини организира заключителния си митинг от кампанията миналата година за парламентарните избори в Италия. Има \"отворена покана\" за всички евроскептични партии - които сега са разделени между три парламентарни групи в ЕП - да се присъединят към ЕАПН, но \"предстои да се види кой ще се присъедини към новия алианс\", каза Оли Котро от \"Финландците\". \"Целта е да бъдем първи, (да бъдем) най-важната, най-многобройната група (в ЕП), както и тази с най-свежите идеи, представена във всички или почти всички страни (в ЕС)\", заяви Салвини. Целта изглежда доста оптимистична, ако не и нереалистична, отбелязва ДПА. Лоренцо Фонтана, италиански министър, свързан с \"Лигата\", заяви пред вестник \"Стампа\", че очаква евроспектиците да спечелят \"между 120 и 140\" места в ЕП от общо 705 или 751 (броят е различен в зависимост от това дали Великобритания ще участва в изборите). Националният сбор на Марин Льо Пен от Франция и участващата в управляващата коалиция в Австрия Австрийска партия на свободата не бяха на днешната пресконференция в Милано, но потвърдиха сътрудничеството си с \"Лигата\". Трите партии са в една и съща група в сегашния състав на ЕП. Други десни популистки сили, които не бяха днес в Милано, засега отказват да влизат в официален съюз с \"Лигата\". Сред тях са Фидес на унгарския премиер Виктор Орбан и полската \"Право и справедливост\". В сегашния състав на ЕП има три десни евроскептични групи: Европа на нациите и свободите на \"Лигата\" и Льо Пен, групата на Европейските консерватори и реформисти, която включва полската \"Право и справедливост\" и Европа на свободата и пряката демокрация на АзГ. Очаква се евроскептичните сили да наберат сила с оглед на нагласите срещу елитите в няколко европейски държави, но не е ясно доколко това може да наруши основната политика на ЕС, в която отдавна доминират центристите, десноцентристите и левоцентристите. За АзГ, \"Лигата\" и другите членове на ЕАПН може да се окаже предизвикателство постигането на единна позиция на ЕАПН. Всички говорители в Милано говориха за необходимост за контрол върху имиграцията и борба с ислямския тероризъм, но говореха по-заобиколно за различията по други теми. Мойтен например каза, че е за това ЕС да бъде оставен да ръководи търговската политика, докато Салвини иска да рационализира правомощията по този въпрос. В Милано не беше представена по-конкретна политическа програма на новата група.", "date": "2019.04.08", "title": "Националистически партии от ЕС правят нов политически блок след изборите"}
{"url": "https://www.24chasa.bg/novini/article/7389278", "text": "Европейската комисия представи днес етичните насоки за работата на изкуствения интелект. Насоките са очертани от работна група, в която са участвали независими експерти от университетските среди, бизнеса и гражданското общество, се посочва в съобщение на комисията. Правим важна крачка към осигуряването на етичен и сигурен изкуствен интелект, коментира по този повод еврокомисарят по цифровизацията Мария Габриел, цитирана в съобщението. По нейните думи така се осигурява здрава основа в съзвучие с ценностите на ЕС. Според ЕК е необходимо прилагането на изкуствения интелект в здравеопазването, енергийното потребление, автомобилостроенето, земеделието, опазването на околната среда и управлението на финансите, да остане под човешки надзор. Отбелязва се, че новите технологии биха допринесли за засичането на измами, при откриването на заплахи онлайн, при борбата с престъпността. Комисията очертава необходимостта от осигуряване на отговорност и отчетност на роботизираните системи, включително по отношение на резултатите, постигнати чрез тях. Комисията добавя, че работата по насоките продължава с пробен срок за тяхното приложение, като догодина се предвижда оценка на постиженията. На тази основа ЕК ще предложи следващите стъпки. ", "date": "2019.04.08", "title": "ЕК очертава етичните насоки за работа на изкуствения интелект"}
{"url": "https://www.24chasa.bg/novini/article/7389280", "text": "Близо 20 процента от румънците в активна възраст - между 20 и 64 години, живеят и работят в някоя от европейските държави. Това показва изследване на Центъра за европейски политически проучвания по поръчка на румънското правителство в контекста на румънското председателство на Съвета на ЕС, съобщава информационният сайт Зиаре. Румъния е страната с най-голям брой граждани, които живеят в друга европейска държава - 19,7 на сто, при положение, че средната стойност за ЕС в това отношение е четири процента, информира БТА. Други държави, в които квалифицирано население е мигрирало в друга европейска държава, са: Литва (14,8 на сто), Хърватия (13,9 процента) и Португалия (13,8 на сто). На противоположния полюс са Германия (1,0 процент), Великобритания (1,1 процента) и Франция (1,3 на сто). Проучването показва, че през 2017 г. в Италия са живеели най-много румънци (1,2 милиона), в Испания румънците са били 700 000, а в Германия - 500 000. Изследването посвещава цяла глава на темата \"изтичане на мозъци\". Румънците с висше образование са най-мобилни, а много от тях са готови да заминат, става ясно от резултатите. По-големите заплати и по-лесното намиране на работа вече не са единствените причини за миграция на работната сила. Европейско изследване от 2016 г. разкри, че емигрантите, особено квалифицираните, напускат държави със слаби институции. \"Качеството на институциите има по-голямо значение за квалифицираните мигранти, докато неквалифицираните могат да бъдат привлечени от социалните помощи в страните, в които емигрират\", сочи проучването. Наред с качеството на институциите, последните изследвания показаха, че удовлетворението от живота и очакванията за индивидуалните икономически перспективи могат да повлияят на намеренията за преместване в друга държава, посочва Центърът за европейски политически проучвания. Влияние оказват и фактори като: стандарт на живот, удовлетвореност от района за живеене, наличие на възможности за децата, удовлетворение от дохода на домакинството и доверие към националните избори. Според данните близо 60 процента от румънските емигранти изпращат редовно пари на роднините си, които живеят в Румъния.", "date": "2019.04.08", "title": "Проучване: Румънците емигрират от страната не само заради по-високи заплати"}
{"url": "https://www.24chasa.bg/novini/article/7389279", "text": "В община Смядово е изграден един отличен капацитет, като резултатите от работата на кмета Иванка Петрова и екипа й са видими. С подкрепата на европейската солидарност, с подкрепата на българското правителство, с подкрепата на народните представители и всички симпатизанти и членове, тези политики успяват да се реализират и да стигнат до хората. За съжаление, не можем да кажем същото за община Велики Преслав, която определено има нужда от промяна. Това заяви днес в град Смядово зам.-председателят на ГЕРБ Цветан Цветанов. Там той се срещна с граждани, членове и симпатизанти на ГЕРБ. „Днес ние можем без притеснение да се изправим срещу своите избиратели не само тук, в Смядово, но и в цялата страна и открито да говорим с тях какви ангажименти сме изпълнили. Това е силата на ГЕРБ – работата лице в лице с хората и реалните резултати от нашата дейност. Именно нашата най-голяма сила е слабостта на БСП. Те нямат с какво да се похвалят и затова единственото, което им остава – е да рушат“, посочи зам.-председателят на ГЕРБ. „По време на управлението на ГЕРБ никога не са спирани еврофондовете. За съжаление, не можем да кажем същото за БСП, а европейските средства са ключови за развитието на българските региони. Наскоро ЕП одобри рекордно висок бюджет от 18 млрд. лв. за България в периода 2021 – 2027 г. Тези средства ще отидат в българските общини и ще осигурят европейски облик на различните населени места“, каза Цветанов. Зам.-председателят на ГЕРБ обясни, че днес държавата е стабилна, икономическият растеж е висок, доходите растат, а безработицата достигна рекордно ниски нива. „Всичко това е благодарение на успешното управление на премиера Борисов. Ето защо на 26 май ние трябва да подкрепим правителството в усилията му да гарантира траен държавен просперитет“, призова Цветанов.", "date": "2019.04.08", "title": "Цветанов: Разликата в развитието на общините Смядово и Велики Преслав е много сериозна"}
{"url": "https://www.24chasa.bg/novini/article/7388589", "text": "Днес Дуисбург е изправен пред нова трансформация, свързана с „Един пояс, един път\". „Кметът Зьорен Линк обеща изграждане на Чайна Таун в Дуисбург\", каза бившият председател на Групата за приятелство с Китай в германския Бундестаг и специален комисар за отношенията с Китай на град Дуисбург. Според него, значението на инициативата „Един пояс, един път\" за Дуисбург и откриването на редовни товарни влакове между Китай и Европа не е по-малко от въглищната промишленост, която оформи града преди години,  „Благодарение на визитата на китайския председател Си Дзинпин в Дуисбург през 2014 година и неговата инициатива „Един пояс, един път\", търговско-икономическият и персонален обмен между нашия град и Китай се разраства бързо. Броят на китайските предприятия тук се е увеличил три пъти спрямо 2014 година\", каза директорът на Икономическото ведомство на Дуисбург Ралф Мьорер. През 2018 година пропускателният капацитет за контейнери на пристанището достигна рекордните 4,1 милиона, в това число обемът на бизнеса с Китай се увеличава най-бързо. Към момента 35 – 40 влака се движат седмично между Дуисбург и десетина китайски града. „След визитата на Си Дзинпин през 2014 година тук, Дуисбург като вътрешно пристанище, вече е познато в Азия. Инициативата „Един пояс, един път\" представлява изключителна възможност за развитието на Европа\", каза президентът на пристанището.", "date": "2019.04.08", "title": "Новата трансформация на Дуисбург и \"Един пояс един път\""}
{"url": "https://www.24chasa.bg/novini/article/7389311", "text": "Руският президент Владимир Путин е отворен за диалог с кандидата за президент на Украйна Володимир Зеленски по проблемните въпроси от международния дневен ред, заяви на брифинг говорителят на Кремъл Дмитрий Песков, цитиран от ТАСС. По този начин той отговори на изявленията на Зеленски, че ако бъде избран, ще се постарае възможно най-бързо да постигне истинско спиране на огъня в Донбас и е готов лично да преговаря с руския президент Владимир Путин, предаде БТА. \"Путин винаги е отворен за диалог, с изключение на ситуации, когато се опитват да подплатят този диалог с различни провокации, да го разкрасят с диверсии и тем подобни. В този случай реакцията на Путин е доста ясна, недвусмислена и решителна. Но при това президентът Путин винаги е бил и остава привърженик на диалога за решаване на онези проблеми, които стоят на дневен ред\", каза Песков.", "date": "2019.04.08", "title": "Песков: Путин е отворен за диалог с кандидата за президент на Украйна Зеленски"}
{"url": "https://www.24chasa.bg/novini/article/7389315", "text": "Софийска градска прокуратура образува досъдебно производство във връзка със самолетната катастрофа от 02.04.2019 г., случила се на територията на Република Северна Македония /РСМ/, при която загинаха четирима български граждани. Това съобщиха от държавното обвинение. Досъдебното производство се образува за това, че на 02.04.2019 г. на територията на РСМ неизвестен повредил или допуснал да се повреди малък самолет тип „Чесна“ с немска регистрация и при катастрофа на борда на самолета е настъпила смъртта на повече от едно лица - загинали са четирима български граждани, членове на едно семейство – престъпление по чл. 340, ал. 5, б. „Б“, пр. 2, вр. чл. 340, ал. 1, пр. 3 НК. В хода на разследването ще бъдат разпитани служители на дирекция „Консулски отношения“ в МВнР, запознати със случая, представители на ръководството на въздушното движение на РСМ, ще изяснят данните за силна турбуленция и за загубен контрол от пилота над въздухоплавателното средство. СГП ще изиска информация относно назначените до момента експертизи в РМакедония, в т.ч и за резултатите от същите, и след съгласуване с наблюдаващия прокурор ще се назначи извършването на допълнителни такива с цел установяване наличието на повреда на самолета. Разследването ще бъде възложено на следовател от НСлС заради фактическата и правната му сложност.", "date": "2019.04.08", "title": "Прокуратура проверява дали падналият край Скопие самолет \"Чесна\" е бил повреден"}
{"url": "https://www.24chasa.bg/novini/article/7389310", "text": "Косово прекрати преговорния процес с официален Белград, без да изпълни своите задължени от Брюкселското споразумение и формирайки собствена армия. Това заявил сръбският президент Александър Вучич на среща с американския посланик в Белград Кайл Скот, предаде ТАСС, цитирана от БТА. В съобщение на пресслужбата на сръбския президент се казва, че с неизпълнението на своя единствен ангажимент, а това бе формирането на Съюз на сръбските общини, с приемането на платформата /за преговорите с Белград/, с формирането на армия и въвеждането на мита за сръбските стоки Прищина е прекратила диалога. Той посочил, че международната общност е трябвало по-рано да се заеме с проблемите, които доведоха до застой в диалога, се казва в съобщението на пресслужбата на сръбския лидер. Аз не съм оптимист, но ако Прищина отмени митата, Сърбия е готова да разговаря, заявил сръбският президент. От своя страна посланик Кайл Скот заявил, че САЩ подкрепят възобновяването на диалога и посочил необходимостта да бъде намерен начин за продължаване на преговорите, тъй като общ интерес на Сърбия, Прищина и международната общност е постигането на компромис.", "date": "2019.04.08", "title": "Вучич: Прищина прекрати диалога с Белград"}
{"url": "https://www.24chasa.bg/novini/article/7389378", "text": "Турският президент Реджеп Тайип Ердоган днес пристигна на посещение в Москва, предаде ТАСС. В началото на срещата с руския президент Владимир Путин Ердоган заяви, че днес се очаква в Кремъл да бъдат подписани три двустранни споразумения. Днес между двете страни ще бъдат подписани три документа, три споразумения. По този начин ще предприемем още една стъпка за бъдещето на нашите страни, каза Ердоган, цитиран от БТА. Той добави, че по време на днешните преговори ще бъдат обсъдени както търговско-икономически, така и международни и регионални въпроси.", "date": "2019.04.08", "title": "Ердоган пристигна в Москва, срещна се с Путин"}
{"url": "https://www.24chasa.bg/novini/article/7389377", "text": "Политическата трансформация е често срещана в България. Някои партийни деятели обаче стигат по-далеч от обикновената промяна на политическата идеология и подменят дори името си, след като са издирвани и съдени за крупни строителни измами в размер на милиони евро. Такъв е случаят с главния секретар и основен партиен архитект на Демократи за силна България Емил Ивов Илиев, известен в българските политически среди като Емил Ивов Мачиков, установи съвместно разследване на  и сайтът Историята стартира през далечната 2006 г. Тогава настоящият партиен ръководител Емил Мачиков, известен по това време с името Емил Ивов Илиев, се запознава с живелият дълго години в Германия Константин Мавродийски. Под предлог, че ще му помогне за изграждане на строителен бизнес, Емил Илиев сключва договор с компанията на Константин Мавродийски „Кристиан 98“ ЕООД и заедно създават дружеството „Здравец инженеринг“ ООД. Управител е именно Илиев, както и собственик на 90% от капитала. Дейността на дружеството се съсредоточава около изграждането на два строителни обекта в столичния квартал „Манастирски ливади“ – „Здравец 1“ и „Здравец 2“. Технически директор на строежите е бащата на Емил – Иво Илиев. С което започват и проблемите… за Константин Мавродийски. Борислав Вълчев, адвокат на Константин Мавродийски : „Казусът беше такъв, че той беше инвестирал една сериозна сума в проекти жилищно строителство в Манастирски ливади, т.нар. проекти „Здравец 1“ и „Здравец 2?. И ми разказа една история, която ако мога да преразкажа с две думи – неговите партньори го бяха измамили. Измамата се състои в това, че той е дал едни пари, които се харчат за други неща и не влизат в проекта.“ Следва конфликт. През 2008 г. Константин Мавродийски, в качеството си на управител на фирмата „Кристиан 98“ ЕООД и съдружник в „Здравец инженеринг“ ЕООД отправя последно предупреждение към Емил Илиев. Причината – грубо нарушаване на договореността за строеж на обектите и отклоняване на средства от фирмения капитал за други дейности. Според Мавродийски 420 000 лв. фирмен капитал е използван от Илиев за извършване на основен ремонт на апартамент на ул. „Гурко“ 25 в София, комплексно саниране на фасадата на 5 етажна сграда на същия адрес и ремонт на вила, намираща се в село Коняво, област Кюстендил. Нещо повече, отново с фирмен капитал е закупен луксозен джип на лизинг, чиято стойност с лихвите надхвърля 200 000 лв. Придобиването на автомобила се случва веднага след като Мавродийски прехвърля на Илиев първите суми за строежите „Здравец 1“ и „Здравец“ 2. Според Мавродийски техническият директор Иво Илиев е оправдал изразходването на 264 000 лв. от капитала на „Здравец инженеринг“ ООД с „изплащане на задължения към „опасни лица““. Кои са опасните лица, на които фамилията Илиеви е изплатила над 260 000 лв. – не става ясно. Въпреки предупреждението, Емил Илиев, известен днес като Емил Мачиков, не променя поведението си. През август 2010 г. той е изключен от дружеството, на което допреди това е бил управител. Самият Илиев не присъства на заседанието, а е представляван от баща си Иво Радков Илиев. Борислав Вълчев, адвокат на Константин Мавродийски: „Може би 2011-2012 г. повече не сме чували за Емил Илиев, въпреки че „Здравец Инженеринг“ ЕООД, вече с нов управител, беше завело дело срещу предишния си управител за част от сумите, за които се твърди, че са били отклонени. Гражданско дело, на което Емил Илиев беше осъден. Получихме изпълнителен лист, но ЧСИ-то не успя да го намери. Така или иначе не последва нищо, защото това лице нямаше нищо на свое име, нямаше имущество. Изключването на Илиев, известен днес като Мачиков, от дружеството „Здравец Инженеринг“ обаче не слага край на сагата. По време на управлението си той е сключвал предварителни договори за покупка на апартаменти с трети страни. След напускането му една от тези страни, в лицето на компанията „СК-13 финанс“ завежда дела срещу „Здравец Инженеринг“ и иначе казано, срещу вече измаменият Константин Мавродийски. Дела, които продължават и до днес. С излизането на Илиев от касата на дружеството изчезва и сумата от 370 000 лв. Заради изчезналите суми срещу бившият строителен предприемач и настоящ политик е образувано и досъдебно производство. Борислав Вълчев, адвокат на Константин Мавродийски: Подадохме не една, а повече от една жалби в СДВР и в прокуратурата. Беше образувано досъдебно производство в СДВР. То беше спряно, тъй като Емил Илиев не можеше да бъде открит. Защо Илиев не е могъл да бъде открит? Според разкази на негови съпартийци в ДСБ в този период той не е присъствал в страната. Сред спряганите дестинации за отсъствието му са Великобритания и Балеарските острови. Така се стига до 2013 г., когато Емил Ивов Илиев става Емил Ивов Мачиков. Проверка на Телевизия Европа и сайтът breaking.bg установи, че при запазване на всички други свои лични данни, Емил Илиев променя фамилията си на Мачиков и се впуска в партийният живот. Емил Мачиков е приближен както до председателят на ДСБ Атанас Атанасов, така и на предишния ръководител на ДСБ и настоящ водач на листата на партията Радан Кънев, който го е и привлякъл в редиците на „тъмносините“. Мачиков придружава Атанас Атанасов на конференциите на Европейската народна партия. Емил Мачиков е и сред основните упълномощени лица на ДСБ в Централната избирателна комисия, където се представя със смененото си фамилно име. Според функционери и симпатизанти на партията, именно Мачиков е основният организатор на последните няколко предизборни кампании, включително и е поел тази функция в настоящата кампания на „Демократична България“. Емил Мачиков отговори на публикацията със съобщение във фейсбук страницата си. Той обясни, че през 2013 г. възстановява автентичната фамилия на дядо си Мачиков,  който е лежал в Белене,  по установения съдебен ред. До тогава носи фамилията Илиев, която носи баща му. \"През 1958 г., когато моят баща Иво е на 16 години, при вписване в регистрите дядо ми взема решение да го запише с фамилно име Илиев, на малкото име на неговия баща Илия, в опит да го предпази от преследване през годините напред\", обяснява той и допълва, че ще търси правата си в съда. По принцип не реагирам на опити за компромати на жълти издания или провокации от страна на представители на пропагандната машина на властта, но този път ще наруша това правило. Днес по мой адрес е отправена атака, която касае моето семейство и е свързана с хора, на които много държа и които не са между живите. На първо място е добре да се знае, че атаката идва от обръча от институти и мисловни тръстове свързани с ГЕРБ, създадени с цел пропаганда и подривна дейност с основна насока „предотвратяване създаването на алтернатива в център дясно, която може да се превърне в заплаха за управлението на модела Борисов”. Тези кръгове гастролират безпрепятствено в социалните канали на ДСБ и Демократична България повече от година и са в основата на формирането на политическото съдържание на ТВ Европа . В конкретния случай е ясно, че атаката срещу мен е опит да се отговори на мегаскадала с имотите на властта, нанесъл и продължаващ да нанася тежки щети и електорален отлив на партия ГЕРБ. Желанието за отмъщение, макар и чрез посредствена атака излъчваща немощ е разбираемо. Осъзнавам, че това е част от предизборната кампания. Учудва ме единствено, че атаката е насочена към мен с оглед на това, че не съм заемал, не заемам и не възнамерявам да заемам държавни постове и най-вече не притежавам никакви имоти. Ето и истинските факти: Човекът на снимката отдолу е моят дядо Радко Илиев Мачиков. Той е бил политически затворник в лагера „Белене” през 1948-1952 г. заради активното си участие в политическите процеси около 1944 г. ,като околийски секретар на БЗНС-Никола Петков. Неговият брат Георги Илиев Мачиков – офицер от полицията преди 1944 е зверски убит, без съд и присъда, от комунистите през 1949 г. във врачанския затвор. Всички останали представители на фамилията Мачикови са преследвани и репресирани от комунистическия режим. През 1958 г., когато моят баща Иво е на 16 години, при вписване в регистрите дядо ми взема решение да го запише с фамилно име Илиев, на малкото име на неговия баща Илия, в опит да го предпази от преследване през годините напред. Това се оказва неуспешно, а баща ми не е пропуснат, като през целия си живот по време на комунизма е обект на преследване и репресии, минавайки през „Трудови войски”, възпрепятстване на професионална реализация до личен живот, носейки етикета „враг на народа”. През 2013 г. аз възстановявам автентичната си фамилия Мачиков по установения съдебен ред. До тогава нося фамилията Илиев, която баща ми продължава да носи и до днес. Това е известно на всички, които ме познават.Възстановяването на истинската фамилия на бащиния ми род е било мое желание от ранна възраст и силно се гордея, че съм го направил.Твърденията, че това е с цел прикриване на нещо, намирам за силно обидни и прекрачващи границата на политическата помия, която мога да оставя без реакция. Подобни внушения показват сериозна липса на елементарна правна култура или обективност на авторите изфабрикували тази клевета поради простата причина, че смяна (възстановяване) на фамилно име не е „смяна на самоличност” и всеки със сменено по този начин име носи същото ЕГН, както и всички останали данни и документи свързани със самоличността си от раждането в регистрите на всички институции и държавната администрация. Ще дам за пример, че над 80% от българските жени са с променена фамилия. Относно твърденията за извършвана от мен незаконна дейност, ще кажа че никога не съм бил издирван, съден, подсъдим или следствен. Реалните факти свързани със строителната ми дейност преди почти десетилетие, нямат нищо общо с представените клевети. В действителност аз и семейството ми сме потърпевши от липса на действаща съдебна и правораздавателна система. През март 2010 г. бях силово отстранен от създаденото от мен и баща ми дружество „Здравец Инженеринг”, а в последствие и незаконосъобразно изключен от него. Това бе потвърдено от съда след години съдебни битки, но въпреки това аз и семейството ми загубихме всичко градено с много труд през годините, поради липса на независимо и бързо правосъдие. Към онзи момент, дали поради наивност или неопитност, не съм си давал сметка, че за да правиш успешен строително-инвестиционен бизнес в България трябва да подаряваш апартаменти на властта. Сблъскването ми с тази тъжна реалност в началото на моята професионална кариера и бизнес начинания е основната причина да намирам мотивация и да се боря за промяна. Не възнамерявам да се откажа, докато в България не се установи нормална политическа, икономическа и правораздавателна среда, в която всеки може да работи и да се развива благодарение на качествата и усилията си, без значение кой го управлява или в коя партия членува. За съжаление вместо просперитет, свобода, работеща пазарна икономика и истинска демокрация, прехода в България се разви в посока на установяване на плаваща диктатура, корумпирани институции, зависими медии и сливане на държавата с мафията. Стожерите на това статукво са ДС, бившата комунистическа номенклатура на и техните наследници. Същите използват присъщи за комунистическия режим методи за упражняване на натиск, очерняне, набеждаване и унищожаване на неудобните без съд и присъда. Добрата новина е, че това управление е към своя край. PS: Обмислям да ви съдя!", "date": "2019.04.08", "title": "Сайт и тв: Гл. секретар на ДСБ сменил фамилия си заради имотни измами. Той: Ще ви съдя"}
{"url": "https://www.24chasa.bg/novini/article/7389397", "text": "Общо 3574 нарушения за скорост са установени на територията на ОДМВР – Велико Търново по време на акция „Скорост“, която се проведе в периода 1-7 април в цялата страна, съобщиха от пресслужбата на дирекцията. Установените нарушения с мобилни системи за контрол на скоростта са 2 128, от тях през нощта са установени 194. Със стационарно преносимата камера са констатирани 1 401 нарушения, от тях през нощта – 103.Установените нарушения със стационарни камери, разположени на територията на област В. Търново са 45, от тях засечени в тъмната част на денонощието са 17. По време на акцията са били разкрити 7 престъпления , от които за управление на автомобил, след употреба на наркотични вещества – 1 и 6 криминални престъпления по линия на транспорта. Установени са 3 издирвани лица. От 06,00 ч. на 2 април до 06,00ч. на 3 април се проведе и 24-часова акция за контрол на скоростта. На територията на ОДМВР – В. Търново бяха определени 21 точки за контрол на скоростта, а в операцията се включиха 12 служители на сектор „Пътна полиция“. Установените нарушения със стационарно преносима камера са 321, от тях през тъмната част на денонощието – 86, с мобилни камери са били установени 393 нарушения, от тях 147 през нощта. Със стационарни камери са засечени 3 нарушения през деня и 2 през нощта. Установени са и 4 нарушения за превишаване на скоростта с над 50 км/ч в населено място.", "date": "2019.04.08", "title": "3574 шофьори засечени с превишена скорост за седмица във Великотърновско"}
{"url": "https://www.24chasa.bg/novini/article/7389412", "text": "От една страна страните от Залива, Египет и по двойствен начин Франция, а от друга - Италия и Турция: в Либия двата противникови лагера - на маршал Халифа Хафтар и на премиера на правителството в Триполи Файез ал Сарадж разполагат със силни чуждестранни поддръжници. Силният човек на Киренайка (Източна Либия), маршал Халифа Хафтар, чиито сили започнаха офанзива за превземане на столицата Триполи, разчита на подкрепата на Египет, Обединените арабски емирства и по-отскоро - на Саудитска Арабия, твърдят експертите. \"Първоначално Саудитска Арабия подкрепяше тихомълком Хафтар, а публично подкрепяше признатото от международната общност правителство в Триполи, но в края на миналия месец саудитската подкрепа стана явна, след като крал Салман покани либийския военен лидер в Рияд\", заяви пред Франс прес Нийл Партрик, експерт по страните от Залива. Съюзници на Хафтар от самото начало, \"Обединените арабски емирства и Египет доставиха оръжия\" на Хафтар в името на борбата срещу радикалния ислям, добавя той. \"Целта на Саудитска Арабия и на ОАЕ е постигане на авторитарна нормализация в арабския свят, като се тръгне от Йемен, мине се през Египет и се стигне до Либия\", твърди Али Бенсад, преподавател във Френския институт за геополитика. Що се отнася до Франция, която има тесни отношения с Рияд, Абу Даби и Кайро, тя играе ролята на посредник между двата либийски лагера, но е обвинявана, че на място фаворизира лагера на Хафтар. През юли 2016 г. Париж съобщи за смъртта на трима френски военни при катастрофа на хеликоптер в Либия, където те участвали в разузнавателна мисия в помощ на силите на Халифа Хафтар. \"Френската позиция е двойствена: Париж официално подписа тази седмица общо комюнике с Вашингтон, Лондон, Рим и Абу Даби (призоваващо либийските фракции към сдържаност), но де факто подкрепя Хафтар\", твърди Артуро Варвели от Института за международни политически изследвания в Милано. Правителството на Сарадж бе създадено в Триполи през 2016 г. с подкрепата на ООН и на западни страни, сред които и Франция. Оттогава Париж влезе в ролята на политически посредник и организира две срещи между съперничещите либийски лидери през юли 2017 г., а след това - през май 2018 г. Въпреки всичко маршал Хафтар изглежда запазва благоразположението на Франция, чийто президент Еманюел Макрон превърна борбата срещу тероризма в приоритет на петгодишния си президентски мандат. Париж неотдавна приветства \"значителния напредък\" на силите на Хафтар в Южна Либия в борбата срещу джихадистите и престъпните групи. \"Франция вече не играе ролята на посредник. Притеснявам се от новата политика на Франция в Либия: стратегическият й съюз със страните от Залива я кара да възприеме техните геополитически стратегии\", казва Али Бенсад. Правителството на националното единство в Триполи с премиер Файез ал Сарадж бе признато от международната общност и има подкрепата на Италия - бившата колониална сила, която ревностно брани своето влияние и икономически интереси. \"Тази подкрепа има за приоритет пресичане на потока от мигранти\", идващи от либийските брегове, обяснява Артуро Варвели. Освен това \"исторически италианците винаги са имали много добри отношения с Триполи и неговия регион\", посочва Али Бенсад и подчертава \"петролните интереси\" на Рим в богатата на въглеводороди Либия, където италианският петролен гигант Ени и френският Тотал се съревновават за находищата близо до Сирт и в Западна Либия. Що се отнася до регионалните сили, \"Сарадж има с подкрепата на Турция и Катар, но Катар сега е отслабен от дипломатическата изолация\" от съседите си от Залива - най-вече Саудитска Арабия и Обединените арабски емирства, отбелязва Бенсад. \"Конфликтът в Либия се превърна във война с посредници между тези страни от Залива и Катар, който подкрепя правителството в Триполи, доминирано от ислямистите\", изтъква Джеймс Дорси, изследовател от Института за международни изследвания \"С. Раджаратнам\" в Сингапур. След падането на режима на Муамар Кадафи през 2011 г. в Либия има голям брой въоръжени групировки, съюзени с местните власти, които ожесточено си оспорват контрола над разпокъсаната страна. Две съперничещи структури си оспорват властта от 2015 г.: Правителството на националното единство в Западна Либия, където е Триполи, и самопровъзгласеното от маршал Халифа Хафтар правителство в Източна Либия, контролирано от Либийската национална армия. - Въоръжени групировки в Триполи: Силите за защита на Триполи - алианс от милиции, съюзени с правителството на националното единство, признато от международната общност. В алианса се открояват четири милиции. Групировката \"Катибат Тоуар Триполи\" с лидер Хейсам ат Таджури действа в източната част и в центъра на столицата. Също в източната част на Триполи действат салафитите от \"Силите Рада\". Те упражняват полицейски функции, като арестуват трафиканти на дрога и алкохол и хора, заподозрени, че са членове на джихадистката групировка \"Ислямска държава\". \"Катиба Абу Слим\" контролира работническия квартал Абу Слим в южната част на Триполи, ислямистката милиция Ал Наваси контролира военноморската база в източната част на Триполи. През 2017 г. тези милиции прогониха от Триполи групировките, верни на Халифа ал Гуейл, бившия лидер на базирано в Триполи непризнато правителство преди правителството на националното единство. Те бяха враждебни както към правителството на националното единство, така и към маршал Хафтар. По-голямата част от подкрепящите Гуейл групировки, произхождащи от Мисрата, се върнаха в този град, разположен на близо 200 км източно от Триполи. През септември 2018 г. присъстващите в Триполи сили попречиха на други милиции от град Тархуна (Западна Либия) да влязат в столицата, при което загинаха повече от 100 души за един месец. Впоследствие правителството на националното единство натовари \"организацията за обща сигурност\", въоръжена групировка от град Зинтан (на 170 км югозападно от Триполи) със сигурността на западната част на столицата. Лидерът на тази групировка е зинтанецът Имед Трабелси, който през 2014 г. се присъедини към Либийската национална армия, а после напусна редиците й. Силните милиции на Мисрата са враждебни към маршал Хафтар, но са разделени на подкрепящи и противопоставящи се на правителството на националното единство, като последните са в съюз с въоръжените ислямистки групировки на противоречивия религиозен лидер Садек ал Гариани. Групировки от Мисрата има и в Триполи и контролират Сирт, след като изгониха оттам групировката \"Ислямска държава\" през 2016 г. Изгонени от Триполи през 2014 г., групировките от Зинтан се установиха в града си. Те са враждебни към ислямистките движения и няколко сред тях поддържат връзки с правителството на националното единство и с Либийската национална армия. Милициите на Зинтан контролират петролни находища. Правителството на националното единство назначи офицера от Зинтан Осама ал Джувайли за военачалник на западния регион. Този град на 80 км западно от Триполи, откъдето голям брой мигранти тръгват за Европа, е под контрола на салафитска групировка, която твърди, че се подчинява на властта на правителството на националното единство, но всъщност има връзки с Либийската национална армия. Голям брой бойци от този град са част от групировката, поддържаща ЛНА, която превзе в четвъртък пропускателен пункт западно от Триполи преди да бъде прогонена оттам. Дошли от градовете Джадо, Налут и Зуара, те контролират двата пропускателни пункта на границата с Тунис - Рас Джедир и Дехиба. Те са преобладаващо враждебни към Хафтар. Бригадите за защита на Бенгази са формирани от милиции от Мисрата и от ислямистки бойци, прогонени от Бенгази и Дерна (Източна Либия) от силите, поддържащи Хафтар. ЛНА контролира голяма част от Източна Либия, от Петролния полумесец по границата с Египет и присъства в Централна и Южна Либия, най-вече в Куфра и в околностите на Себха, където получи подкрепата на племената. Тя се състои от бивши либийски офицери, членове на милиции, бойци без военно обучение от различни племена, а също така и от салафити. ЛНА победи през 2017 г. джихадистката коалиция на име Съвет на революционерите на Бенгази след три години сражения. Регионът Фезан е зона с всякакви видове трафик, с мозайка от различни племена и етнически групи, които се борят за контрола върху контрабандата и петролните полета, като към тях спадат също и чадски и судански бунтовнически групировки. Туарегите контролират южната част на границата с Алжир и западната част на границата с Нигер. По-голямата част от съхраняват връзки едновременно с ПНЕ и с ЛНА. Племето тубу присъстват в граничната зона с Нигер, Чад и Судан. По-голямата част от тях са враждебни към Хафтар. Джихадистите от \"Ислямска държава\" се установиха в Южна Либия и в околностите на Сирт. Те поеха отговорност за няколко атентата срещу поддръжниците на Хафтар, но също така срещу Върховната избирателна комисия в Триполи и централата на Националната петролна компания.", "date": "2019.04.08", "title": "Кои са външните и местните поддръжници на двата враждуващи лагера в Либия"}
{"url": "https://www.24chasa.bg/novini/article/7389426", "text": "Полицията разследва умишлен пожар в къща в Русе. Това съобщиха от областната дирекция на МВР в града. Случаят е от вчера сутринта. Сигналът за пожара бил получен малко преди 5,30 часа. Огънят обхванал входната врата, като засегнал домашно имущество, разпространил се и към покрива. До идването на огнеборците живущите се включили ефективно в гасенето. При инцидента няма пострадали хора. Спасена е останалата част от къщата и стаите. Предотвратено е и разпространението на огъня към съседни имоти. При огледа станало ясно, че запалването е тръгнало от входната врата на жилището, която вероятно била залята със запалителна течност. По случая се води разследване. Разпитани са свидетели. Уведомен е дежурен прокурор.", "date": "2019.04.08", "title": "Разследват умишлен пожар в къща в Русе"}
{"url": "https://www.24chasa.bg/novini/article/7389449", "text": "Кандидатът за президент на Украйна от партията \"Слуга на народа\", шоуменът Володимир Зеленски настоява предизборният дебат с другия кандидат от балотажа - сегашния държавен глава Петро Порошенко, да се състои на 19 април, т.е. два дни преди самия вот, насрочен за неделя, 21 април, предаде ТАСС. Двамата вече се договориха дебатът, който ще бъде предаван по телевизията, да се състои на националния спортен стадион \"Олимпийски\". По-рано обаче Порошенко бе казал, че очаква Зеленски за дебата на същия стадион на 14 април, предаде БТА. \"Моите дебати с Порошенко ще се състоят на 19 април на стадион \"Олимпийски\" и там аз ще мога да му задам всякакви въпроси\", каза Зеленски във видеообръщение, публикувано в страницата на неговия щаб в социалната мрежа Телеграм. Съперникът на Порошенко призова украинците да му пишат предложения какви въпроси да зададе на своя опонент.", "date": "2019.04.08", "title": "Зеленски очаква Порошенко на предизборен дебат на 19 април в Киев"}
{"url": "https://www.24chasa.bg/novini/article/7389450", "text": "Строителството на газопровода \"Турски поток\" върви по план, заяви днес турският президент Реджеп Тайип Ердоган по време на среща с руския държавен глава Владимир Путин, предаде ТАСС. Преди всичко искам да се спра на темата, свързана с \"Турски поток\". Да, действително, строителството на морската част на този газопровод е приключила, каза турският президент, информира БТА. По думите му строителството на сухопътния участък продължава по план. Да, пред нас стои задачата навреме да приключим и строителството на тази част от газопровода, подчерта турският лидер. До края на тази година се планира да бъде завършен газопроводът \"Турски поток\" и да пуснат в експлоатация.", "date": "2019.04.08", "title": "Ердоган: Строителството на \"Турски поток\" върви по план, морската част вече е готова"}
{"url": "https://www.24chasa.bg/novini/article/7389462", "text": "Окръжният съд в Добрич призна финансова санкция, наложена в Германия, на мъж от Добрич заради неспазване на разпоредбите за движение по пътищата. 43-годишният А.Ж. е бил глобен за това, че на 26 октомври 2017 г. като водач на лек автомобил е превишил максимално допустимата скорост извън населени места с 28 км/час. Българският гражданин е бил засечен да шофира с 88 км/час при разрешена в района максимална скорост от 60 км/час. Заради извършеното нарушение германските власти са постановили българинът да плати общо 108.50 евро - глоба от 80 евро и 28.50 евро за направените по административното производство разходи. Решението за налагане на глобата е влязло в сила на 9 януари 2018 година. Производството в Окръжния съд беше образувано въз основа на изпратено от Специализирана служба за граждански и административни услуги - гр. Залцгитер, Германия, удостоверение за прилагане на принципа на взаимно признаване на финансовите санкции, наложени в държави - членки на Европейския съюз. Тричленният съдийски състав прецени, че не са налице основания за отказ от признаване и изпълнение на наложената санкция и мъжът трябва да плати 212.66 лв., които са равностойни на глобата от общо 108.50 евро. Пред съда санкционираният български гражданин заяви, че желае и има готовност да плати наложената му глоба.", "date": "2019.04.08", "title": "Съдът в Добрич потвърди глоба за превишена скорост в Германия"}
{"url": "https://www.24chasa.bg/novini/article/7389457", "text": "От 9 до 12 април президентът Румен Радев ще бъде на официални посещения в Ливанската Република и в Държавата Катар. На 9 и 10 април българският държавен глава ще бъде в Бейрут по покана на своя ливански колега Мишел Аун. Възможностите за увеличаване на стокообмена между България и Ливан, задълбочаване на сътрудничеството между двете страни в областта на инфраструктурата, енергетиката, земеделието, образованието, туризма, както и справянето с миграционния натиск ще бъдат сред темите на разговорите по време на визитата. На 9 април Румен Радев и съпругата му Десислава Радева ще бъдат посрещнати с официална церемония в президентския дворец. Президентите Радев и Аун ще проведат среща „на четири очи“, след което ще се състоят пленарни разговори между водените от тях делегации. Двамата президенти ще дадат съвместна пресконференция. В Бейрут държавният глава Румен Радев ще открие Ливанско-български бизнес форум. Президентът ще се срещне и с българи, които живеят в Ливан, и с ливански граждани, които са учили у нас. Предвидени са срещи с министър-председателя на Ливанската република Саад Харири и с председателя на Ливанския парламент Набих Берри. На 10 април, в Бейрут, държавният глава ще поднесе венец пред Мемориала на мъчениците, където ливанската общественост почита своите герои от борбите за независимост. По покана на Н.В. емира на Държавата Катар Шейх Тамим бин Хамад Ал-Тани от 10 до 12 април българският президент Румен Радев ще бъде на официално посещение в Държавата Катар. Сред темите на разговорите в Доха ще са съвместни проекти във високотехнологични сектори, задълбочаване на партньорството между България и Катар в сферата на енергетиката, иновациите, инфраструктурата, земеделието, увеличаване на инвестициите в български индустриални зони. На 11 април президентът Румен Радев ще бъде посрещнат в Доха с официална церемония от емира Шейх Тамим бин Хамад Ал-Тани. Предвидени са среща „на четири очи“, както разговори между двете официални делегации. Радев ще открие Катарско-български бизнес форум и ще се срещне с представители на българската общност в Катар, съобщиха от прессекретариата на президента.  Държавният глава ще разговаря с министър-председателя и министър на вътрешните работи на Държавата Катар шейх Абдулла бин Насер бин Халифа Ал Тани. В рамките на посещението президентът Радев ще се запознае с дейността на фондация „Катар“ за образование, наука и обществено развитие. В Доха държавният глава ще посети и централата на организацията Форум на страните-износителки на газ. Водената от президента делегация в Ливанската република и в Държавата Катар включва представители на изпълнителната власт, на висши учебни заведения, както и представители на десетки български фирми от отбранителната индустрия, иновациите, строителството, биотехнологиите, земеделието и производството на храни.", "date": "2019.04.08", "title": "Румен Радев ще открие два бизнес форума в Ливан и Катар"}
{"url": "https://www.24chasa.bg/novini/article/7388969", "text": "Атаката срещу Комисията е от двама олигарси и една политическа партия, за което има 2 млрд. и 200 млн. причини, които могат да мотивират не една политическа партия да направи това. Това се казва в прессъобщение на Комисията за противодействие на корупцията и за отнемане на незаконно придобитото имущество /КПКОНПИ/ относно свикания Консултативен съвет на президента Румен Радев.", "date": "2019.04.08", "title": "КПКОНПИ: Атаката срещу Комисията е от двама олигарси и една политическа партия"}
{"url": "https://www.24chasa.bg/novini/article/7388993", "text": "Омбудсманът Мая Манолова участва днес в годишната среща на своите колеги от ЕС в Европейския парламент в Брюксел. Темата на срещата бе широкото гражданско участие в демократичния процес, предаде БТА. Манолова отбеляза пред български журналисти, че срещата е в навечерието на европейските избори и разглежда въпроса дали се чува гласът на гражданите в Европа. \"Дойдох, за да заявя, че през очите на омбудсмана на България каналите за участие на гражданите са обрасли с бюрокрация и работят трудно\", заяви тя. Българският омбудсман даде примерите с битката на майките на деца с увреждания за промяна на системата и за усилията за премахването на двойните стандарти при храните. Манолова посочи, че на българските майки са били необходими седем години активни действия, седем национални протеста и шест месеца палатков лагер пред парламента, за да бъдат чути. По нейните думи същото е положението на европейско равнище при битката срещу двойните стандарти при хранителните стоки. След три години активни действия сме на път да постигнем решителна победа, заяви Манолова. Тя призова всички евродепутати следващата седмица да подкрепят в пленарната зала въвеждането на забрана за двойни стандарти при храните. По нейните думи това е битка на гражданите срещу огромните икономически интереси на многонационалните дружества. ", "date": "2019.04.08", "title": "Мая Манолова на среща с европейските си колеги: Каналите за участие на гражданите работят трудно"}
{"url": "https://www.24chasa.bg/novini/article/7389000", "text": "Втората по големина авиокомпания на Иран започна директни полети до Венецуела, съобщи Асошиейтед прес. Това става в момент, когато двете страни се сближават на фона на американските санкции срещу тях. Първият самолет на авиокомпания \"Махан\" излетя от Техеран днес, а на борда му има делегация на иранското външно министерство, съобщи иранската агенция ИРНА. САЩ включиха \"Махан\" в черния си списък и я обвиниха, че оказва подкрепа на \"Кудс\", елитните части на иранската революционна гвардия. Авиопревозвачът спря неотдавна полетите си до Германия и Франция заради американски санкции, наложени заради предполагаемо оказване на логистична подкрепа от \"Махан\" за иранското участие във войната в Сирия, предаде БТА. Президентът Доналд Тръмп възстанови иранските санкции, след като изтегли САЩ миналата година от сключеното през 2015 г. ядрено споразумение с Иран. Той засили и санкциите срещу Венецуела, за да окаже натиск върху правителството да предаде властта на опозицията.", "date": "2019.04.08", "title": "Втората по големина иранска авиокомпания започва директни полети до Венецуела"}
{"url": "https://www.24chasa.bg/novini/article/7389002", "text": "От 2015 г. до февруари тази година от кипърските банки са изтеглени руски капитали на стойност 5 милиарда евро, съобщава кипърският вестник \"Филелефтерос\", като се позовава на доклад на кипърската централна банка. Всеки месец руски вложители изтеглят пари от Кипър и допринасят за изтичането на руските капитали от кипърската банкова система. Заради закриването на сметки от руски клиенти за един месец са изтеглени депозити за 93 млн. евро, информира БТА. Спадът на руските капитали в кипърските банки за последната една година е 1,34 милиарда евро, а за последните две - 2,65 милиарда. Намаляването на присъствието на руски вложители в кипърската банкова система изглежда, че е свързано с усилията на международно равнище за борба с прането на пари в ЕС. Според данните на кипърската централна банка депозитите на руски граждани в края на 2013 г. са били 11,76 млрд. евро, като до февруари тази година са спаднали с 4,95 млрд. От 2015 г. до края на февруари 2019 г. изтичането на руски капитали от банките е 5 млрд. евро. През 2019 г. с интерес се очаква оценката на Комитета от експерти за оценка на мерките за борба с прането на пари и финансирането на тероризма към Съвета на Европа, известен като Мънивал (Moneyval). Това е така, защото Кипър е обект на критики както в Европа, така и от САЩ. В различни публикации в чуждия печат се появяват твърдения за движение на \"особени\" руски парични средства от и към Кипър.", "date": "2019.04.08", "title": "Руски граждани са изтеглили влогове за 5 млрд. евро от кипърски банки от 2015 г."}
{"url": "https://www.24chasa.bg/novini/article/7389025", "text": "Десет хиляди срещи, 16 000 книги с оплаквания, стотици хиляди предложения: френското правителство прави днес обобщение на \"големия национален дебат\", подет като опит за потушаване на гнева на \"жълтите жилетки, преди деликатния избор на конкретни мерки. Министър-председателят Едуар Филип организира днес тричасово заседание с участието на 500 души: близо половината кабинет, петимата \"гаранти\" на независимостта на дебата, обикновени граждани, представители на различни организации, кметове. . . Както и стотина директори от администрацията, \"защото на тях ще бъде възложено да изпълнят решенията, взети след големия дебат\", каза съветник на изпълнителната власт. Равносметката ще се направи въз основа на резюме от около 1500 страници, които обобщават жалбите на французите, събрани през последните повече от два месеца. \"Големият национален дебат\" бе започнат от президента Еманюел Макрон с цел уреждане на най-тежката криза от идването му на власт през 2017 г., тази с \"жълтите жилетки\" - французите, които протестират от близо пет месеца срещу данъчната и социалната политика на президента. Мобилизацията до голяма степен загуби сила. Демонстрантите в цяла Франция бяха едва около 22 000 миналата събота, според данни на министерството на вътрешните работи, оспорени от \"жълтите жилетки\". За сравнение, на 17 ноември, първата събота на протести, броят им бе 282 000. Протестното движение въпреки всичко продължава, а много \"жилетки\" смятат дебата за машинация, целяща да потуши протеста. Но говорителката на правителството Сибет Ндиайе обеща вчера, че след големия дебат \"нищо няма да бъде както преди\". \"Хората имат нужда да бъдат много по-съпричастни с решенията. Има и чувство за несправедливост що се отнася до фискалните въпроси и трябва да се реагира\", заяви тя. Засега са известни само отговорите на няколко въпроса, качени на уебсайта на \"Големия национален дебат\". Хората гласуваха масово с \"да\", например, за включване на празните бюлетини при изчисляването на изборните резултати (82 процента), или за разширяване на референдума по споделена инициатива (66 процента), според данни, с които разполага АФП. Утре и в сряда два дебата без гласуване ще бъдат организирани в парламента в присъствието на Филип. \"Ще кажем кои от направените предложения са приемливи според нас. И какво смятаме, че трябва да направим\", преди Макрон да обяви \"основните неща, които правителството ще направи по-нататък, за да отговори на очакванията на французите\", обобщи Филип в петък. Президентството потвърди, че държавният глава ще обяви първите мерки в средата на април, вероятно преди Великден. След това, според хора от обкръжението му, той може да взима малко по малко решения до лятото, включително след европейските избори на 26 май. Той трябва да се справи със скептицизма в общественото мнение: според социологическо проучване на института \"Елабе\", публикувано в четвъртък, 68 на сто от французите смятат, че изразените гледни точки няма да бъдат взети под внимание, а 79 на сто са на мнение, че големият дебат няма да уреди сегашната политическа криза. Дебатът позволи на Макрон да си поеме въздух, без обаче да потуши бунта на \"жълтите жилетки\" и сега на президента предстои опасна задача. \"Французите успяха да кажат всичко. Президентът няма да може да направи всичко\", обобщава в. \"Фигаро\". Според десния всекидневник Макрон има сега \"задължението да изобретява и да изненадва\". Президентът неотдавна предупреди, че не може да даде \"66 милиона отговора\", колкото е населението на Франция и подчерта индивидуалността на исканията на отделните граждани, често противоречиви и трудни за синтезиране. \"Изходът от големия дебат прилича на мисия невъзможна\", пише в заключение \"Фигаро\". (БТА)", "date": "2019.04.08", "title": "Франция обобщава резултатите от \"големия национален дебат\""}
{"url": "https://www.24chasa.bg/novini/article/7389040", "text": "Турският президент Реджеп Тайип Ердоган заяви днес, че е невъзможно опозиционният кандидат да претендира за победа на местните избори в Истанбул при разлика от 13-14 хиляди гласа в град с 10 милиона избиратели, предаде Ройтерс. Партията на справедливостта и развитието (ПСР) на президента поиска пълно преброяване на гласовете в мегаполиса с мотив, че има засечени нередности в изборния процес. Първоначалните резултати миналата седмица показаха, че победа с лек превес удържа кандидат-кметът на опозицията Екрем Имамоглу, информира БТА. \"Никой няма право в Истанбул, където има повече от 10 милиона избиратели, да се отдава на настроение \"аз спечелих изборите\" при разлика от 13-14 хиляди гласа\", заяви президентът. Той даде да се разбере, че ще приеме резултата, чак когато Висшата избирателна комисия обработи всички жалби. \"Гражданите ни казват да защитим правата им, оплакват се от организирани престъпления. И ние, като политически партии, установихме такива организирани престъпления\", каза Ердоган на пресконференция в Истанбул. С повторното преброяване на невалидните бюлетини в някои общини първоначалната разлика на Имамоглу пред съперника му Бинали Йълдъръм, издигнат от управляващата ПСР, се стопи от 25 до малко под 16 хиляди гласа при 90 на сто завършено повторно преброяване. Междувременно опозиционните лидери Кемал Кълъчдароглу от Народнорепубликанската партия и Мерал Акшенер от \"Добра партия\" обявиха след среща днес, че е нужно Турция да излезе от изборната атмосфера и да се премине към разрешаване на основните проблеми пред страната, съобщи турската телевизия СиЕнЕн-Тюрк. Според двамата опозиционни лидери Висшата избирателна комисия, която следва да се произнесе по искането на управляващата партия за повторно преброяване на гласовете в Истанбул, трябва да взима решенията си при правна сигурност, спазвайки законите. Те изтъкнаха важността на безпристрастността и независимостта на служителите в комисията, които ще вземат решение. Кълъчдароглу заяви още, че искането на Ердоган за пълно повторно преброяване е лишено от разумни основания. Партията на Ердоган поиска вчера пълно повторно преброяване на гласовете в 38 избирателни района в Истанбул, а не само на невалидните бюлетини. Освен това партията настоя за анулиране на резултатите в 39-ия избирателен район на града.", "date": "2019.04.08", "title": "Ердоган: Ще приемем резултат от изборите, когато избирателната комисия обработи жалбите"}
{"url": "https://www.24chasa.bg/novini/article/7389057", "text": "Ще попитам президента как свързва корупцията с националната сигурност, каза лидерът на \"Атака\" Волен Сидеров на влизане в президентството, където се провежда Консултативният съвет по национална сигурност, посветен на борбата с корупцията по високите етажи на властта и мерките, които да се предприемат. Сидеров също така посочи, че му е любопитно защо само по високите етажи на властта, където се намирали таванските помещения, а не и по първия и по втория етаж. Той добави, че по данни на прокуратурата 130 са хората от висшите етажи на властта - политици, министри, магистрати, зам.-министри, които са разследвани. Спрямо 40 от тях вече има излязла в сила присъда. Лидерът на \"Атака\" обясни, че според него не е нужен изцяло нов закон за КПКОНПИ. Той е на мнение, че трябват нови хора. Сидеров заяви, че не би подкрепил подписката на БСП за отстраняването на Пламен Георгиев. Той няма големи очаквания от консултативния съвет и резултатите, защото съветът може само да препоръчва. Малко преди него на Консултативния съвет влезе лидерът на БСП Корнелия Нинова, която каза, че влиза с 3 конкретни предложения. Едното засяга изцяло нов закон за КПКОНПИ, второто е по отношение правомощията на главния прокурор, а третото е свързано с избора на европейски прокурор. Пред президентството са се събрали двадесетина души, които протестират.", "date": "2019.04.08", "title": "Волен Сидеров: Ще попитам президента как свързва корупцията с националната сигурност"}
{"url": "https://www.24chasa.bg/novini/article/7389041", "text": "В Пето РУ в София е задържан 28-годишен мъж, нанесъл порезни рани на двама мъже. Снощи около 22.30 часа в полицията бил подаден сигнал за скандал в игрална зала в ж.к. \"Хаджи Димитър\". На място незабавно били изпратени екипи на полицията и спешна помощ. По първоначални данни, след разпра между трима мъже, единият от тях - 28-годишен, е нанесъл порезни рани на другите двама - на 46 и 47 години. Нападателят е задържан с полицейска мярка до 24 часа. Пострадалите са прегледани на място от екип на спешна помощ. Работа по установяване на фактите и обстоятелствата около инцидента продължава.", "date": "2019.04.08", "title": "Задържаха 28-годишен, ранил двама мъже при разпра в игрална зала в София"}
{"url": "https://www.24chasa.bg/novini/article/7389063", "text": "Полицията в Панагюрище е задържала мъж заплашил жена си с нож и убийство пред децата им, съобщи говорителят на областната полицейска дирекция Мирослав Стоянов. Сигналът за случилото се бил подаден около 2ч. в събота от стресираната жена. Изпратеният на място полицейски патрул задържал 47-годишният Иван И., който не оказал съпротива на униформените служители. Станало ясно, че мъжът е употребил голямо количество алкохол. Докато се черпел в жилището между него и жената, с която живее на семейни начала, възникнал поредния скандал, заради пиянството му. В пристъп на ярост той взел кухненски нощ и пред очите на непълнолетните им деца заплашил 46-годишната им майка със саморазправа и убийство. Със заплашваната жена и децата са проведени разговори от представители на полицейското управление в Панагюрище. С разпореждане на местната районна прокуратура Иван И. е задържан за 72 часа.", "date": "2019.04.08", "title": "Пиян заплаши жена си с кухненски нож пред очите на децата им в Панагюрище"}
{"url": "https://www.24chasa.bg/novini/article/7389047", "text": "Криминалисти на Областната дирекция на МВР и РУ-Казанлък разкриха въоръжен грабеж от бензиностанция, извършен на 25 декември миналата година. Тогава от обекта в Казанлък бе отнета сумата от 28 977 лв., припомниха от полицията. Извършителите на престъплението са установени - двама мъже на 20 и на 22 години от Габрово и 24-годишен мъж от с. Енина, община Казанлък. Двама от тях са привлечени като обвиняеми и им е наложена мярка за неотклонение ,\"парична гаранция\", а третият от извършителите е обявен за издирване. Работата по документиране на престъпната им дейност продължава.", "date": "2019.04.08", "title": "Разкриха въоръжен грабеж на 29 000 лева от бензиностанция в Казанлък"}
{"url": "https://www.24chasa.bg/novini/article/7389069", "text": "Новоизбраните кметове на Анкара Мансур Яваш и на Измир Тунч Сойер получиха мандати за встъпване в длъжност, съобщи ТАСС, позовавайки се на телевизия Хабертюрк. По този начин Висшата избирателна комисия утвърди изборните резултати, след като разгледа постъпилите жалби, предава БТА. Яваш, издигнат от опозиционната Народнорепубликанска партия (НРП), заяви, че възнамерява \"незабавно започне работа\" и \"да направи Анкара град, който ще съперничи на столиците на други държави\". Яваш спечели пред съперника си от Партията на справедливостта и развитието (ПСР) Мехмет Йозхасеки с около 130 хиляди гласа. ПСР обжалва с искане за повторно преброяване на гласовете в 25 района на Анкара, но Висшата избирателна комисия извърши това само в половината, без това да промени резултатите от изборите. Сойер също бе издигнат от НРП и изпревари своя съперник от ПСР - бившия министър на икономиката Нихат Зейбекчи - с половин милион гласа.", "date": "2019.04.08", "title": "Новоизбраните кметове на Анкара и Измир получиха мандати за встъпване в длъжност"}
{"url": "https://www.24chasa.bg/novini/article/7387923", "text": "Днес президентът Румен Радев най-вероятно ще поиска драстична промяна в Закона за противодействие на корупцията и за отнемане на незаконно придобитото имущество или смяна на председателя на комисията “Антикорупция” с аргументите, че са компрометирани и неефективни. За дебат в тази посока се готвят участниците в Консултативния съвет по национална сигурност. От април 2018 г. Румен Радев не е събирал в този формат премиера Бойко Борисов, главния прокурор Сотир Цацаров, лидерите на парламентарни групи, ръководството на Народното събрание, началниците на спецслужби. След една година пауза в общуването и месец след избухване на скандала “Апартаментгейт”, помел политици, магистрати, министри и зам.-министри, президентът Румен Радев ще иска “резултати от противодействието на корупцията по високите етажи на властта”. Така поне е обявена темата на заседанието. По принцип заседанията на този съвет се превръщат в говорилня без резултат. Ситуацията обаче сега е различна. Дни преди заседанието Пламен Георгиев, председател на най-сложния орган в държавата и с най-дългото име - Комисия за противодействие на корупцията и за отнемане на незаконно придобитото имущество - КПКОНПИ, успя да стане част от скандала с апартаментите на властта Три екстри - тераса, барбекю и сауна, са на път да свалят от поста Георгиев. Мегаструктурата със сложната абревитура - КПКОНПИ, създадена преди година, е уникална институция, типично български патент, какъвто няма в Европа. В себе си тя обедини 5 институции, все за борба с корупцията. В нея се вляха звеното за борба с корупцията по високите етажи на властта в ДАНС, чиновниците от БОРКОР, бившата КПУКИ (комисия за предотвратяване на конфликт на интереси, известна единствено с тефтерчето на своя бивш шеф Филип Златанов), публичният регистър в Сметната палата и КОНПИ. Пламен Георгиев излезе в отпуск заради недекларираната тераса от 186 кв. метра и самият стана обект на проверка на собствената си комисия. БСП внесе подписка за отсраняването му по парламентарен път. Президентът сне доверието си от шефа на КПКОНПИ и покани заместника му Антон Славчев на заседанието днес. Междувременно самият Славчев бе осветен от Би Ти Ви като собственик на друга тераса от над 200 квадрата, купена за 40 хил. лв. в кв. “Хиподрума”. Депутати очакват президентът действително да поиска промяна в Закона за противодействие на корупцията и за отнемане на незаконно придобитото имущество, научи “24 часа”. В последните месеци тази тема е повдигана няколко пъти. Законът, който е на 1 година, вече претърпя няколко промени. Още през 2017 г., когато месеци наред се дискутираха текстовете за борба с корупцията, известни като законопроекта “Кунева”, желанието на държавния глава бе президентът да назначава председателя на КПКОНПИ, както иска и БСП В момента шефът на комисията се избира от парламента. Според хора от властта обаче това би дало възможност на държавния глава да направи служба, с която да държи на къс пас неудобните му от високите етажи. Затова е и малко вероятно подобно искане на Радев да бъде прието от управляващите. Радев и БСП настояваха тази комисия “Антикорупция” да е малка, но с пълноценни разследващи функции по високите етажи на властта. Напрактика това означава антикорупционният орган да разследва несъответствията между декларираното и реалното имущество. Сега КПКОНПИ само проверява данни за корупция, а при възникнали съмнения ги предава на прокуратурата. Възможно е ГЕРБ обаче да подкрепи президента за нова концепция за изцяло нов орган, който да не е така мащабен и муден в своите действия. В четвъртък нови прелюбопитни промени в антикорупционния закон направиха между първо и второ четене бившият вече шеф на комисията и настоящ правосъден министър Данаил Кирилов и депутатът от ДПС Хамид Хамид. Те предлагат бъдещият председател на КПКОНПИ да не е задължително юрист, а може и да е човек от върховете на службите за сигурност, който да има 5 години стаж на ръководна длъжност. Което загатва, че може би действително ГЕРБ търси наследник на Пламен Георгиев. От мотивите към предложението за новите изисквания за стаж към бъдещия шеф на КПКОНПИ става ясно, че те са същите като за председателите на ДАНС и на Националното бюро за контрол на специалните разузнавателни средства. “Целим постигането на огледалност и симетрия”, посочват в мотивите Данаил Кирилов и Хамид Хамид. Не е изключено обаче с това да се цели елегантно отстраняване на Пламен Георгиев от ръководния пост.  Така подписката на БСП ще се обезсмисли и червените няма да вдигнат скандал. Междувременно при номинацията на Данаил Кирилов за правосъден министър премиерът му заръча: “Първата задача, която му поставям, е да бъдем изрядни, когато говорим за мониторинговия механизъм, и общинските съветници да влязат в антикорупционния закон” Повод за думите му бе фактът, че те бяха извадени от кръга на задължените да подават декларации пред КПКОНПИ. Това всъщност беше и най-спорната промяна в проекта на Кирилов и Хамид, която мина на първо четене. През декември досегашният шеф на правната комисия Данаил Кирилов и заместникът му Хамид Хамид внесоха изненадващо радикални промени, които не бяха посрещнати с одобрение. Те минаха в пленарната зала, а БСП, която бойкотира заседанията, днес вероятно ще ги оспори. Общинските съветници от различни цветове все пак ще декларират имуществото си, като изискването ще важи за онези, които бъдат избрани в местната власт тази есен. Това стана ясно на заседание на правната комисия на 26 март. След настояването на Бойко Борисов имуществото на общинските съветници да бъде осветено в цялата страна хора на ГЕРБ, БСП, “Да, България” и други местни коалиции масово прехвърляли имоти и сметки на роднини и приятели, научи “24 часа”. Коалиционният партньор на ГЕРБ - патриотите, от самото начало не са съгласни общинските съветници да не са обект на комисията “Антикорупция”. И затова логично зам.-шефът на правната комисия Христиан Митев внесе свое предложение, за да бъдат върнати обратно, тъй като “те приемат решения за управление на общинската собственост, както и за разпределение на големи финансови ресурси при участие на общината в проекти, финансирани или съфинансирани от европейските структурни и кохезионни фондове”. Патриотът Митев има още няколко революционни предложения. Едно от тях е свързано с роднините на политика или висш управленец, който попада под ударите на “Антикорупция”. В момента в закона има презумпция, че до доказване на противното за движими вещи и парични средства на проверяваното лице се смятат и тези, намерени у него, в жилището му или в други собствени или наети от него помещения, превозни средства, каси или сейфове. В проекта обаче има предложение презумпцията да важи още за роднините му и свързаните с него фирми. Според друга идея на Митев трябва да бъдат намалени глобите, ако проверяваният не се яви пред комисията след надлежно призоваване. Вместо исканата от вносителите санкция в размер от 100 до 2000 лева при първо нарушение и от 500 до 5000 лева при последващо Митев иска “по-ниски и по-адекватни размери” - от 100 до 1000 лева. Според него трябва да отпадне и идеята за налагане на санкции на хората, които имат информация за корупция по високите етажи на властта, но не сигнализират за нея. ", "date": "2019.04.08", "title": "Румен Радев днес ще поиска или нов закон, или нов човек да бори корупцията"}
{"url": "https://www.24chasa.bg/novini/article/7389079", "text": "Бившият румънски президент Йон Илиеску е изпратен на съд по обвинение в престъпления срещу човечеството в дело за революцията в Румъния през 1989 г., довела до рухването на комунистическия режим, съобщава агенция Аджерпрес. Подсъдими по същото дело са още бившият вицепремиер Джелу Войкан Войкулеску и генералът от резерва Йосиф Рус, бивш началник на Военната авиация. Главният прокурор на Румъния Аугустин Лазар съобщи на пресконференция днес, че делото за революцията е внесено в съда. По думите му то съдържа над 3000 тома. Главният прокурор се извини за продължилото твърде дълго разследване, предава БТА. В съобщение на Главната прокуратура, цитирано от Аджерпрес, се посочва още, че военните прокурори са разпоредили прекратяване на делото по отношение на бившия диктатор Николае Чаушеску, бившия премиер Петре Роман, бившия министър на отбраната Виктор Атанасие Стънкулеску, както и на бившите функционери Силвиу Брукан, Юлиан Влад, Тудор Постелнику, Василе Миля и Николае Милитару. Прекратяването на делото спрямо тях се дължи на различни причини - смърт на разследваните лица, неубедителни доказателства и други.", "date": "2019.04.08", "title": "Над 3000 тома съдържа делото срещу бившия румънски президент Йон Илиеску"}
{"url": "https://www.24chasa.bg/novini/article/7389126", "text": "Лидерът на БСП Корнелия Нинова влезе с три конкретни предложения на Консултативния съвет по национална сигурност при президента Румен Радев, посветен на борбата с корупцията по високите етажи на властта.  Първото е изцяло нов антикорупционен закон, за който социалистите имали готовност. По думите на Нинова настоящият закон бил писан на коляно в 4 поправки за 1 година.  \"Второто предложение е за правила за избора на двамата евопейски прокурори, които трябва да работят в България\", съобщи Нинова. Според нея има риск те да бъдат посочени \"непрозрачно\" от определени кръгове и да бъдат едни послушковци, които няма да доведат до край и Европейската прокуратура на територията на България. Третото предложение е да започнат разговори в партиите и в обществото за промяна на правомощията на главния прокурор и съдебен контрол върху актовете на прокуратурата, които досега не подлежат на такъв, защото се създавали условия за произвол. ", "date": "2019.04.08", "title": "Корнелия Нинова с три предложения на Консултативния съвет при президента"}
{"url": "https://www.24chasa.bg/novini/article/7389105", "text": "Кметът на Созопол Панайот Рейзи да бъде отстранен от длъжност, за да не попречи на разследването срещу него, по което е обвинен за присвояване на над 2 млн. лв. общински пари чрез ремонти. Това реши спецсъдът като заедно с него отстрани и Златка Мусева, главен счетоводител и директор на финансова дирекция в община Созопол. Според съда има данни, че ако двамата останат на работа, могат да укрият или унищожат документи, както и да повлияят на свидетели. Съдия Христина Михайлова не даде подробности за тези рискове, но по-рано от прокуратурата заявиха, че в разпитите си някои свидетели изпитвали страх от Рейзи. Това било, защото повече от далите показания са на трудов договор в общината и са йерархично зависими от кмета. В своя защита Рейзи каза, че от днес е излязъл в отпуск и че знае за разследването от февруари миналата година, като винаги е съдействал на разследващите. Мярката \"отстраняване от длъжност\" е временна. Най-много тя може да трае една година и половина, докато делото не е влязло в съд.  Последната дума по отстраняването на Рейзи и Мусева ще има апелативният спецсъд, който ще заседава по делото на 16 април.", "date": "2019.04.08", "title": "Спецсъдът отстрани от длъжност кмета на Созопол"}
{"url": "https://www.24chasa.bg/novini/article/7389150", "text": "Двамата харизматични лидери Фидел Кастро и Уго Чавес не само бяха страстни радетели за обединение на цяла Латинска Америка, но градяха и планове за най-тясно сближаване между Куба и Венецуела. През 2006 г. Карлос Лахе - номинално вторият човек във властовата вертикала на Острова на свободата, формулира основополагащия термин CUBAZUELA (\"Кубацуела\"). Очертан бе маршрут за всестранна интеграция - политическа, икономическа, социална и културна, по който дълго време се движеха двете страни. Припомням си как бунтовният подполковник Чавес, освободен от затвора, бе топло приет от прозорливия лидер на кубинската революция. Тогава Фидел организира за Чавес същинско кралско посрещане. Впоследствие гостът му триумфално спечели президентските избори, стана легитимен глава на Венецуела и двете суверенни държави постепенно взеха да се сближават. Венецуела започна да доставя на Куба черно злато от несметните количества, с които разполагаше. По силата на специална спогодба Хавана ползваше преференции и получаваше от 2000 г. нататък 57 хиляди барела петрол дневно, впоследствие и по 100 хиляди. Благодарение на венецуелската безкористна помощ Куба успя да оцелее през т. нар. особен период от нейната история. В отговор островът изпращаше дипломирани лекари и учители за работа в труднодостъпни райони. Задействани бяха общи проекти в различни сфери. Двамата политици редовно си гостуваха. Чавес, както знаем, дълго време се лекуваше в Куба от тежко заболяване. Една версия гласи дори, че уж е починал в Хавана през декември 2012 г., а не в Каракас на 5 март 2013 г., както обявиха официално властите в родината му. Твърди се също, че на смъртния си одър венецуелският лидер избрал за приемник Николас Мадуро не без настойчивото участие на кубинското ръководство, което се надявало да запази статуквото. Щом двамата идеолози и практици на дейното сближаване се преселиха в отвъдното, интеграцията между страните им леко забави ход, изгуби предишната си динамика. Но Мадуро постоянно посещава острова, на който си е повишавал квалификацията. Ще отбележим, че избраният неотдавна президент на Куба Мигел Диас-Канел направи първото си официално посещение именно в Боливарската република. До съвсем неотдавна нещата продължаваха в същия дух. На 23 януари 2019 г. обаче ситуацията във Венецуела рязко се промени, поставяйки под съмнение непоклатимостта на този двустранен съюз. На този ден - поредната годишнина от свалянето на диктатора Маркос Перес Хименес, в Каракас се състоя многохиляден митинг. На демонстрацията 35-годишният председател на Националното събрание (легитимния парламент на Венецуела) Хуан Гуайдо, заел поста според правилото за ротация, заяви, че е готов да поеме функциите на временен държавен глава до нови избори. (Съзнателно не споменаваме катастрофалната ситуация в страната, защото медиите в Русия, включително \"Независимая газета\", постоянно информират за нея.) Това отмести на заден план отношенията със страната-съюзник. Тревожен сигнал бе изявлението на самопровъзгласилия се президент в смисъл: стига сме хранили свои приятели при тези огромни трудности в собствената си страна. Междувременно Куба, където на власт дойде Раул Кастро - по-малкият брат на Фидел, осъществи знакови реформи, внушили надежди за съществени промени в социалното развитие. Узаконена е частната собственост, разрешено е излизането от страната за срещи с роднини, смекчени са и други норми. Ограничени са мандатите на висшите държавни служители. Впрочем Куба все така се нуждае от черно злато, затова внимателно следи процесите във Венецуела, разчита режимът да управлява и занапред, но прави опит да се движи в друга посока - към по-широко отваряне. Това ясно личи от посещенията на президента й в САЩ, срещите му с бизнесмени, замислящи разширяване на сътрудничеството, балансираното му изказване пред сесията на Общото събрание в Ню Йорк през септември 2018 г., продължителната обиколка из европейски и азиатски държави. За разлика от кубинските си приятели Мадуро спира производства, затваря заводи и фабрики, изолира се от световната общност. Стига да подчертаем, че опонентът му бе признат от над петдесетина европейски и латиноамерикански страни. Тези дни германският външен министър Хайко Маас заяви, че подкрепата за Гуайдо е безусловна. А съпругата му Фабиана Росалес - като посланичка на добра воля, среща радушен прием на най-високо равнище. В края на март тя разговаря в Белия дом с Доналд Тръмп и Майк Пенс. Самият Гуайдо се опита да осигури влизането във Венецуела на хуманитарна помощ от съседни страни и САЩ, но срещна упорита съпротива от собственото си правителство, което разположи по границата подсилени кордони. Кабинетът заяви, че става дума за опит да се внасят оръжия за системната опозиция, маскирани като храни. Сегашните управляващи във Венецуела предпочитат да оставят хората без храна и лекарства, но да не жертват своите принципи, и уверяват, че нямат нужда от милостиня. Ще резюмираме с предположението, че пътищата на двете държави днес се разминават и перспективите на двустранния алианс изглеждат твърде мъгляви. Родена под звуците на фанфари, отекнали в двете столици, CUBAZUELA явно е на път да склопи очи. В случай на радикална, а не козметична смяна на властта във Венецуела този сърдечен съюз ще спре да съществува. И ще отстъпи място на добросъседски - нищо повече - отношения между суверенни страни. (От БТА)", "date": "2019.04.08", "title": "Ще оцелее ли \"Кубацуела\"?"}
{"url": "https://www.24chasa.bg/novini/article/7388558", "text": "Ежегодният Земеделски карнавал в Пекин бе открит на 16 март в ЕКСПО парк „Цаомей\" в района Чанпин. Тази той е подготвил над 190 иновативни земеделски площи, повече от 220 интерактивни мероприятия, над 2000 пункта за научни знания ……Още от старта си, земеделският карнавал привлече много посетители. Тазгодишното мероприятие е разделено на осем части и ще продължи общо 58 дена до 12 май,  Организаторите на фестивала съобщиха, че всяка година непрекъснато изследват модела на реализация, начина на развитие и режима на работа на съвременното градско земеделие. Например тази година бяха създадени над 190 иновативни земеделски площи, събрани са повече от 800 нови и качествени сортове селскостопански култури, както и включена образователна програма за посетителите. Както бе съобщено, броят на образователните пунктове в павилионите е около 2000. Там посетителите освен, че могат да се разхождат и разглеждат, също така да научат повече за растенията и земеделието. Със затоплянето на времето, настъпи и сезонът на ягодите. Като един от характерните за района Чанпин продукти, тази година на карнавала беше създаден специален павилион посветен само на този плод. Той се простира на площ от 4640 кв. м. и представлява един своеобразен микро свят на ягодите, посветен на местната индустрия. Отглеждането на ягоди, популяризиране на знанията за тях, интерактивна практика, всичко това може да намерите там. В павилиона са показани най-новите технологии и резултати в развитието на индустрията за ягоди в Чанпин през последните години. В павилиона има място наречено „Небесен водопад от ягоди\". Това всъщност означава, че ягодите се отглеждат на вертикален принцип. Пресни ягоди висят от саксии, червени, бели и светло червени, гледката е наистина красива и успява да привлече не малко туристи. Един от служителите наблизо представи, че този метод всъщност представлява безпочвено култивиране. През уикендите и празниците в рамките на карнавала са предвидени 27 тематични мероприятия. Друг специален павилион на карнавала се нарича „Ръка за ръка да създадем мечта\". Там може да видите отлични ресурси от Цинхай, Тибет, Вътрешна Монголия, Хънан общи 7 провинции, които имат тесни контакти с Пекин в областите на туризма, земеделските продукти и фолклора, както и културата. Целта е да се покаже желанието на тези места заедно да реализират общ просперитет. Павилионът „Земеделието по Пътя на коприната\" в западната част на парка показва тясното сътрудничество със страните от „Един пояс, един път\" от древността чрез вноса и износа на земеделски сортове помежду им. Организаторите представиха още, че при секторното планиране са включили и историческо-културна тематика, както и иновации, с цел туристите да разберат повече за културното наследство на изложбеното съдържание . Бе съобщено, че на карнавала ще има още т.нар. „Екологична долина на дълголетието\", както и „Туристически маршрут на Чанбин\". Тяхната цел е чрез различни програми и тематични мероприятия да стимулират развитието на земеделския туризъм в Чанпин и близките райони. В рамките на карнавала са предвидени богати тематични мероприятия. Някои от тях включват разпространение на научно-технологични познания, колоездене, форум и други общо 27 тематични мероприятия, които ще се състоят в ЕКСПО парка, зоната за бране на ягоди, село Яншоу, пристанище Лудоу и др. Още рано сутринта, мястото, където се провежда карнавала, вече е пълно с хора. Много от тях са дошли с цялото семейство, и възрастни и деца. Оказва се, че най-популярни са интерактивните мероприятия. Бране на ягоди, приготвяне на традиционното китайско ястие дзундзъ (обвит в листо лепкав ориз с пълнеж) и много други…… Те привличат много деца, дори възрастните се включват в забавленията. Павилионът „Иновативно земеделие\" в западната част на експото е с площ 26 000 кв.м. и се състои от шест тематични зони- „Земеделие по Пътя на коприната\", „Свят на дините\", „Оризови мечти\", „Отпечатъци на земеделието\", „Ръка за ръка да създадем мечта\", както и „Влюбени в Чанпин\". Чрез земеделски техники и арт иновации, в павилиона са създадени над 100 креативни площи с повече от 500 сорта земеделски култури и над 90 иновативни мероприятия. На един от щандовете виждаме маса отрупана с големи и малки дзундзъ в най-различни форми - правоъгълна, триъгълна и др. Близо до масата стои служител, с листа в ръцете, който учи един от посетителите как се прави ястието. Не след дълго, заедно те успяват да направят триъгълно дзундзъ. Примерите за подобни интерактивни мероприятия са много. Един родител сподели, че децата тук не само могат да научат много полезни знания за земеделието, да се запознаят с различните растения и животни, но и да почувстват сами радостта от земеделската дейност. След церемонията по откриването започна музикално-танцов фестивал, който ще продължи три дена и събере на едно място много известни певци, групи, танцови ансамбли и други. Мини дини, гигантски тикви, лабиринт от домати, шоколадов фонтан, това са само малко от интересните неща на карнавала, които организаторите са подготвили за посетителите. Освен тематичните площи, в „Трите павилиона и двете градини\" може да се запознаете с т.нар. прецизно земеделие, доставката, производството и обработката на земеделската продукция. Те са представени чрез интерактивни дейности и интересни игри. „Направи си сам\" маска от домати, ръчно изработен сапун, приготвяне на шоколадови бонбони и торти, пълнене на бутилки с вино и поставяне на уникални етикети, са само част от интересните занимания, които очакват посетителите на карнавала. Разбира се не липсва и вкусна храна, като например печено пълнено агне от Вътрешна Монголия, омлет от стриди от Тайван, тайландски сладкиши с дуриан, тофу от етнос тудзя, пелмени със скариди от провинция Гуандун, миризливо тофу от провинция Хунан….. В западната част на експо парка ще намерите и различни ресторанти, предлагащи традиционни пекински закуски, тайвански специалитети, типични за етносите ястия и много други, които със сигурност ще задоволят всеки вкус. Ако се изморят след посещението в парка, туристите могат да отседнат в четиризвездния хотел Дзиндзиху, който се намира в непосредствена близост. Мястото предлага и горещи извори, спа, ски писта, изборът на развлечения е голям. Тази година карнавалът е особено интересен, интерактивен, инклузивен и иновативен. Туристите разполагат с богата програма, много места за разглеждане, много вкусна храна за опитване и голям избор от земеделски продукти за закупуване. Организаторите са поканили специално повече от 300 компании от няколко провинции, автономни района и града за участието в карнавала. Там ще намерите 164 щанда, където се продадат над 1000 вида продукти, включително и 500 сорта специални земеделски култури, както и над 200 вида чуждестранни земеделски продукти от Русия, Франция, Малайзия и други страни.", "date": "2019.04.08", "title": "Започна Седмият земеделски карнавал в Пекин"}
{"url": "https://www.24chasa.bg/novini/article/7389178", "text": "Ново изследване навежда на мисълта, че пъстроцветните пера не превръщат птичките в по-лесна мишена за хищници в сравнение с посестримите им с монотонно оперение, съобщи ЮПИ. Специалистите по еволюционна биология остават разделени по въпроса за еволюционния произход на многоцветните пера у женските птици, но повечето учени са на мнение, че ярките пера увеличават риска птиците да станат плячка на хищници. Изследователи от университета в Мелбърн тествали това виждане, като поставили триизмерни модели на пъстроцветни птички и птички с монотонно оперение в различни хабитати, където се срещат едри хищни птици, предава БТА. Оказало се, че за пъстроцветните модели не е по-голяма вероятността да станат мишена на хищните птици, отколкото за моделите с монотонна окраска. \"Получените резултати показват, че лесно забележимото взаимодейства с други фактори при еволюцията на оцветяването на перата\", заяви Кристъл Кейн от университета. Въпросните модели били използвани в естествените хабитати, от савани до гъсти гори, на птички от вида Malurus splendens, които се срещат в Австралия. Те стават плячка на по-едри птици, включително присмехулни кукабура и големи ястреби. Камери помогнали на специалистите да заключат, че триизмерните модели са били атакувани от хищни птици. Женските екземпляри са атакувани по-често в сравнение с мъжките, а птиците в хабитат с разредена растителност по-често стават мишена на хищници.", "date": "2019.04.08", "title": "Изследване: Птичките с многоцветна окраска не са по-лесна мишена за хищници"}
{"url": "https://www.24chasa.bg/novini/article/7389109", "text": "Ръководителката на външната политика на ЕС Федерика Могерини призова днес за спиране на огъня в Либия от хуманитарни съображения, съобщи Ройтерс, цитирана от БТА. Тя призова либийските лидери да избегнат ескалация на военния конфликт и да се върнат на масата на преговорите. Могерини заяви, че външните министри от блока, които се събират днес на редовна среща в Люксембург, се очаква да подкрепят това послание. Австрийската външна министърка Карин Кнайсъл заяви днес в Люксембург, че войските на либийския военачалник Халифа Хафтар имат политическата и военна подкрепа на Египет, предаде ТАСС. \"Хафтар има различни източници на финансиране, но политическата и военната подкрепа идва именно от съседен Египет. Хафтар има това, което липсва в Либия, йерархично функционираща армия. Той се противопоставя на правителството на Сарадж, признато от международната общност в Триполи\", каза Кнайсъл пред репортери. Според нея трябва да се окаже подкрепа за легитимността на това правителство, което е в трудна ситуация, така че да не бъде свалено от власт. Най-малко 2200 души са избягали от района южно от либийската столица, от началото на сблъсъците на 4 април, съобщи ООН. В доклада на хуманитарната служба на световната организация се казва, че много цивилни са блокирани там и нямат достъп до спешна помощ.", "date": "2019.04.08", "title": "ЕС призовава за спиране на огъня в Либия от хуманитарни съображения"}
{"url": "https://www.24chasa.bg/novini/article/7389206", "text": "Президентът на Република България е длъжен на свиква КСНС на всеки три месеца, а такъв не се е състоял близо година. Отделно днешният КСНС е изцяло координиран с БСП, като датата също не е случайна – близо месец преди изборите. Всичко това ме кара да смятам, че това заседание има по-скоро някаква политическа цел. Това заяви пред журналисти в гр. Смядово (област Шумен) зам.-председателят на ГЕРБ Цветан Цветанов, съобщиха от пресцентъра на ПП ГЕРБ. По думите на Цветанов решението на СДС и „Обединени земеделци“ да подкрепят ГЕРБ за предстоящите европейски избори е оценка за европейската визия на партията и реализираните политики на европейско ниво. Той анонсира, че предстои подписването на споразумение с друга земеделска организация и Съюза на репресираните от комунизма \"Памет\". „На 26 май трябва да дадем ясен отговор искаме ли да продължим да бъдем част от силна и обединена Европа и да се възползваме от европейската солидарност. Този вот ще бъде и генерална репетиция за местните избори, както и оценка за работата на кметовете на ГЕРБ. Европейските избори ще ни дадат ясна представа с каква подкрепа разполагаме в различни населени места, където не управляваме, и дали хората виждат алтернатива в наше лице“, заяви Цветанов. Зам.-председателят на ГЕРБ подчерта, че всички кметове на партията в Шуменска област се ползват с високо обществено доверие. „Нима за община Смядово има по-добър избор за кмет от Иванка Николова. Ние вече водим разговори и с потенциални кандидати за кметове на места, където ГЕРБ не участва в местната власт“, съобщи Цветанов и допълни, че представителите на ГЕРБ целогодишно са сред хората, не само преди избори. „Това е единственият начин от първо лице да се запознаем с проблемите на различните населени места и да търсим начини за тяхното решение“, каза още той.", "date": "2019.04.08", "title": "Цветанов: Да свикаш КСНС месец преди изборите има единствено политическа цел"}
{"url": "https://www.24chasa.bg/novini/article/7389209", "text": "Върховна касационна прокуратура е възложила на КПКОНПИ проверка по сигналите за закупените жилища от министъра на туризма Николина Ангелкова и публикации в медиите за  , съобщиха от пресцентъра на държавното обвинение. Проверката срещу Николина Ангелкова е по сигнал от 8 април на група народни представители от НФСБ в ПГ \"Обединени патриоти\" и медийни публикации за придобитите от министъра недвижими имоти. Прокуратурата е разпоредила да се изиска информация за притежаваните от проверяваните лица недвижими имоти, историята по собственици на всеки от закупените имоти, актуалното състояние на дружеството - продавач, както данни относно декларирането на имотите в съответните общински райони, заплащането на продажната цена и дължимите данъци и такси, и произхода на средствата за покупката. С прокурорско разпореждане от съответните нотариуси ще бъдат изискани пълни копия от нотариалните дела за всяка сделка. От прокуратурата са дадени указания да се снемат обяснения от всеки купувач, както и от лицата, представляващи дружеството - продавач, включително и относно предни отношения и познанства между тях, начин на установяване на контакт и начални преговори, начин на получаване на информация за обявения за продажба имот и неговата цена и осъществени последващи действия. От всяко от проверяваните лица ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции, допълват от държавното обвинение.", "date": "2019.04.08", "title": "Прокуратурата разпореди проверка на имотите на министър Ангелкова и Валери Жаблянов"}
{"url": "https://www.24chasa.bg/novini/article/7389208", "text": "Разузнавателни и ударни кораби, както и брегови ракетни комплекси на руския Черноморски флот, са поставени на дежурство във връзка с учението на кораби от НАТО в Черно море. Това съобщи днес на пресконференция Националният център за управление на отбраната на Руската федерация към министерството на отбраната в Москва, предаде ТАСС. С оглед на бързо реагиране при евентуални непредвидени ситуации Черноморският флот изпълнява \"комплекс от мерки за контрол над действията на корабите от НАТО\". В определени зони от акваторията дежурят разузнавателни кораби, корабни ударни групи, брегови ракетни комплекси \"Бастион\" и \"Бал\", самолети от морската авиация, посочиха руските военни, предаде БТА. Днес в югозападната част на Черно море започнаха маневри на НАТО под името SEA SHIELD 2019. В учението участват кораби и авиация от САЩ, България, Гърция, Канада, Холандия, Румъния и Турция, които взаимодействат с представители на въоръжените сили на Грузия и Украйна, напомня ТАСС. Обединеното военноморско командване на НАТО - МАРКОМ, е изпратило за участие в учението постоянната групировка SNMG-2 (Standing NATO Maritime Group-2), действаща в Черно море от 28 март 2019 г., която включва кораби от България, Канада, Холандия, Румъния и Турция.", "date": "2019.04.08", "title": "Русия постави кораби и ракетни комплекси, свързани с учение на НАТО в Черно море"}
{"url": "https://www.24chasa.bg/novini/article/7389218", "text": "Има смисъл от днешното заседание на КСНС. Темата за справедливостта и корупцията е особено наболяла в обществото, така коментира пред   президентът Росен Плевнелиев (2012 -2017 г.) днешното събрание на Консултативния съвет по национална сигурност. \"Това е може би един от най-големите нерешени проблеми в обществото. За мен има един позитивен и един негативен сценарий\", посочи още той. \"За лошия сценарий има доста предпоставки, аз се надявам днес да не се стигне до него. Лошият сценарий е да се политизира излишно, идват избори, и всяка една от политическите партии да изговори опорните си точки. Държавният глава, за съжаление, да продължи да се държи по едни популистки начин, сочейки всички други да казва – ето ги тези корумпираните, аз съм чист. Ето те са символ на системата, която не работи, аз съм извън системата – това, което той прави в продължение на 2 години и половина и което не създава предпоставки за институционално доверие. Част от негативния сценарий, за мен, е това, че политическите лидери днес ще говорят за някакъв нов закон. Отново за раздробяване на институцията, която самите те създадоха преди една година, за да се бори с корупцията. Това са изстрели в погрешната посока и ни връщат там, където сме били\", каза още Плевнелиев и допълни: “Проблемът с корупцията и решенията за него са много ясни, аз мога да изброя някои от тях и това е позитивният сценарий. При него трябва да има консенсус, трябва да има съгласие, аз не очаквам някой от политическите лидери днес да започне да поставя под въпрос борбата с корупцията, както и да не търси консенсус. Днес очаквам да бъде постигнато съгласие. Въпросът е върху какви работещи мерки ще се постигне това съгласие, като минимум трябва да се вземе оставката на председателя на Комисията за борба с корупцията (Пламен Георгиев - бел. ред.). Защото този председател на тази комисия, която трябва да бори корупцията, който по закон трябва да бъде юрист, най-малкото стана смешен в очите на обществото\", посочи още той. Плевнелиев очаква от Консултативния съвет: \"Пълна прозрачност в действията от тук нататък. Зависи обаче от днешния Консултативен съвет за национална сигурност, където са всички лидери на парламентарни сили, всички важни институции в държавата да излязат при позитивния сценарий и да кажат – от тук нататък ние ще спазваме правилника за прозрачност и прогнозируемост на Народното събрание“. \"За да успее президентът, той трябва да има правилния план и правилния подход. За съжаление моето голямо притеснение, е, че президентът има по-скоро погрешния подход. Президентът Радев от 3 години не е стъпил в Народното събрание. Той се отнася крайно неуважително към народните представители. Още с речта, с която той се закле пред българския народ и в Конституцията, той буквално се отнесе по едни безобразен начин към народните представители, като им просъска - след две седмици вас няма да ви има“. \"Президентът Радев се държи по-скоро като популист, като човек, който се бори за любовта на народа, но неговият собствен рейтинг не е решение за проблемите в държавата. Слагам и Бойко Борисов в същата категория. За разлика от Радев, Борисов разсъждава институционално\", коментира още Плевнелиев.", "date": "2019.04.08", "title": "Росен Плевнелиев: Оставката на Пламен Георгиев трябва да бъде поискана"}
{"url": "https://www.24chasa.bg/novini/article/7387914", "text": "Комисията “Антикорупция”, както е известна КПКОНПИ, трябва да проверява депутатите, срещу които има искане за отнемане на депутатския имунитет от съдебните органи дали имуществото им не е придобито от престъпна дейност и евентуално да го запорира. Един такъв депутат е Елена Йончева, която поведе листата на БСП за евродепутати. Срещу нея има обвинение Искането за отнемането на имунитета е от 8 ноември 2018 г. на главния прокурор Сотир Цацаров. Елена Йончева, чрез нейната фирма“Авторска телевизия” ЕООД, заедно с “Далий трейдинг лимитид”, регистрирана в офшорните Британски Вирджински острови, основава “Офроуд” ООД. На 13.06.2012 г. и 22.06.2012 г. от сметка на офшорно дружество “Далий трейдинг лимитид” по две сметки на търговското дружество “Офроуд” са получени 333 000,00 евро. Специализираната прокуратура е събрала доказателства за произхода на преведените парични средства от “Далий трейдинг лимитид” на “Офроуд” ООД. Установено е, че това са средства, собственост на КТБ АД, които са на които предстои повдигане на обвинение. От извлеченията от различни банкови сметки е установено, че тези парични средства са били преведени от КТБ в полза на 5 фактически контролирани от Цветан Василев търговски дружества, сред които е и “Далии трейдинг лимитед”. Йончева е извършвала преводи за закупуване на аудио- и видеотехника. Всеки месец е нареждала и теглила в брой и определената от самата нея собствена заплата като управител на “Офроуд”ООД в размер на по 12 720 лева месечно. Събраните доказателства са обосновали извод, че Елена Йончева е знаела за престъпния произход на средствата и че са предмет на длъжностно присвояване. На 22.01.2019 г. Специализираната прокуратура привлече като обвиняема Елена Йончева – народен представител в 44- ото народно събрание за пране на пари в размер на 333 000 евро, извършено в периода 13.06.2012 г. до 6.11.2014 г. в съучастие с още едно лице - Б. М., като Йончева е извършител, а Б. М. е неин помагач. Според обвинението в инкриминирания период Йончева е получила 333 000 евро, за които е знаела, че са придобити от престъпление. На Йончева е наложена парична гаранция от 20 000 лв. Освен на Елена Йончева Георги Михайлов от БСП и обвинения в данъчни престъпления Борис Кърчев от ГЕРБ.  Проверка може да е правена и на Светла Бъчварова - Пиралкова, която също бе обвинена в безстопанственост, дори делото вече приключи на първа инстанция. Обвинението е, че на 13 август 2009 г. в София тя като шеф на Селскостопранската академия е сключила 10-годишен договор с “Литекс Комерс”АД заотдаване под наем 9 726,224 дка, в това число 5300,070 дка в землището на село Стражица и 4426,154 дка в село Карвуна, община Балчик, област Добрич, където да бъде извършвана съвместна научноизследователска и опитно-производствена дейност. От договора произлязла значителна вреда в размер на 1 326 671 лв. за Селскостопанската академия. Тя бе оправдана на първа инстанция. По силата на закона безстопанственост попада сред престъпленията, при които се извърша проверка от КПКОНПИ. Другият от БСП без имунитет е Манол Генов. Той е обвинен за купуване на гласове за изборите на 26 март 2017 г. в Асеновград срещу паричната сума от 25 лв. за глас в полза на БСП. 11 народни представители са със снета защита срещу наказателно преследване. Не всички от тях обаче са обект на проверка от Комисията за противодействие на корупцията и отнемане на незаконно придобитото имущество (КПКОНПИ), а само онези, които са обвинени в престъпления, при които се извършва проверка между декларираното и реално притежаваното. Депутатите от “Воля” без имунитет са трима. Лидерът Веселин Марешки остана без защита още през април 2017 г. дни след като народните избраници се заклеха.  Причината - обвинение за причиняване на лека телесна повреда на общинския съветник Костадин Костадинов. Случката се разиграла на 15 октомври 2014-а, докато Костадинов изпълнявал служебните си задължения и проверявал сигнал за рекет от страна на бизнесмена. за това през есента на 2018 г. То бе, че от есента на 2012 до края на 2015 г. във Варна, Добрич, Видин, Плевен и София е заплашил седем собственици на аптеки с увреждане на имущество да му прехвърлят своите дялове или да се откажат от бизнеса. Според прокуратурата той действал заедно със своите съпартийци Кръстина Таскова и Пламен Христов, които също са с отнети имунитети. От ГЕРБ без имунитет също са трима. Още от април 2017 г. е Делян Добрев. Неговото обвинение е за времето, когато е бил министър на икономиката и енергетиката. Според прокуратурата от неговите действия НЕК ЕАД била ощетена в размер на 4 561 697 евро. Колегата му от ГЕРБ Димитър Гамишев също е без имунитет заради дело за катастрофа със смърт на пешеходец, станала на 27 ноември 2014 г. Разследването показало, че Гамишев се движил с автомобила си със скорост от около 68 км/час при позволена 50 км/час. Борис Кърчев е със снет имунитет заради данъчни престъпления. Според прокуратурата той е избегнал плащането на 320 000 лева ДДС, като за целта ползвал документи с невярно съдържание. И ДПС има в своите редици депутат без имунитет. Това е Димитър Аврамов, с когото още от 2012 г. се занимава Темида. Той е подсъдим за поискан подкуп от 50 000 - 60 000 лева и е получил 100 000 лв. от местен едър земеделец, за да уреди проблемите му със земеделските служби.", "date": "2019.04.08", "title": "Комисията “Антикорупция” трябва  да проверява Елена Йончева и други депутати  с отнет имунитет"}
{"url": "https://www.24chasa.bg/novini/article/7389215", "text": "Италианският вицепремиер Матео Салвини изпраща текстове с усмивки на френската крайнодясна лидерка Марин Льо Пен и публикува селфита с австрийския крайнодесен политик Хайнц-Кристиан Щрахе. Ликът на лидера на италианската крайнодясна партия \"Лига\" сияе на големи екрани на митинги на десницата от Прага до София. Салвини, чиито позиции са подсилени от собствения му успех и умората на избирателите от партиите от основното течение, се опитва да изгради мостове преди изборите на 26 май за Европейски парламент - законодателното събрание на Европейския съюз. На фона на очакванията, че двата най-големи политически блока ще загубят своето комбинирано мнозинство, той и други крайнодесни лидери се надяват да създадат опозиционен, евроскептичен съюз с достатъчно места в парламента, за да спира или задържа законодателство. \"Нашата идея е да се съберем заедно . . . в нова партия, която по-добре отразява обединяващите ни евроскептичните възгледи\", заяви пред Ройтерс съветникът на Салвини по външната политика Марко Дзани. \"Сега е нашият шанс да обединим сили веднъж завинаги.\" Когато обаче Салвини започне днес в Милано своята кампания за изборите, ще присъстват представители на само три, сравнително малки крайнодесни европейски партии. Льо Пен няма да бъде там. Нито ще има представители на управляващата в Полша партия \"Право и справедливост\" (ПиС) на Ярослав Качински. Салвини обещава много по-голям митинг следващия месец. Но отсъствието на Льо Пен и други водещи крайнодесни и националистически лидери говори за политическите различия и съперничества, които отдавна пречат на обединението на подобни групи. Крайнодесните лидери споделят широките идеологически цели за спиране на възприемания като либерален курс на ЕС и връщане на правомощия на столиците на държавите членки. Но те имат различия в други области, а опитът на бившия стратег на американския президент Доналд Тръмп Стивън Банън да действа като властови посредник между популистките групи в Европа се проваля. Инвеститорите очакват повишена политическа несигурност след изборите на 26 май, на които ще бъдат избрани 705 членове на Европейския парламент или 751, ако Великобритания не напусне ЕС по план. Общото недоволство от бавния икономически растеж, заплахите за сигурността, идващи от ислямистки бойци, и враждебната реакция срещу миграцията през отворените граници в ЕС засилват подкрепата за евроскептични националисти в много държави членки. \"Сред избирателите има все по-силно убеждение да се върви против нормата\", каза старшият политически експерт в Европейския съвет за външни отношения Сузи Денисън. \"Точно сега силите, които са \"анти\", са много по-мотивирани от проевропейците.\" Техните успехи и планираното излизане на Великобритания от ЕС ще означава реорганизация на наднационалните групи, създадени от партиите в парламента на ЕС, чиято главна роля е да проверява и да внася поправки в законите на ЕС, разработени от изпълнителния орган - Европейската комисия. Според прогнозите антиимигрантската \"Лига\" на Салвини може да увеличи повече от четири пъти своето представителство в събранието на ЕС до 27 места. Заедно с прогнозираното увеличаване на представителството на партията Национален сбор на Льо Пен и Австрийската партия на свободата на Щрахе, участваща в коалиционно правителство, в което Щрахе е вицеканцлер, групата \"Европа на народите и свободата\" (ЕНС), към която принадлежат те, може да увеличи присъствието си от 37 на 61 места. Салвини, чиято партия участва в управляващата коалиция в Италия, иска да прегърне други лидери, чиито партии са в съпернически групи, като Качински. Двамата се срещнаха във Варшава през януари, а унгарският министър-председател Виктор Орбан приветства изгледите те да създадат съюз като едно от най-големите събития тази година. Създаването на една голяма политическа група може също така да отключи финансиране и възможности за покровителство. \"Те ще получат много повече ресурси, ако успеят да се обединят\", каза специалистът по крайната десница в университета на Джорджия Кас Муде. Заради политическите различия обаче критичните към ЕС партии вероятно ще останат разделени на поне две фракции - едната около Салвини, а другата около Качински. Салвини се възхищава на руския президент Владимир Путин, Качински го представя като злодей. И двамата са против имиграцията, но имат разногласия как да се подходи към нея. Италия е нетен приносител за бюджета на ЕС, Полша е нетен получател. Техните възгледи за икономиката не съвпадат. За десните партии в Дания, Финландия и Швеция, които смятат Русия за заплаха, симпатиите на Салвини и Льо Пен към Кремъл са също така червена линия. \"Това е решаващ аспект за много страни\", заяви пред Ройтерс лидерът на партията Шведски демократи Ими Окесон. \"Те няма да успеят, няма да има подобна група.\" За много партии, които са съперници на национално ниво, също ще се окаже трудно да се съберат заедно. Орбан избира да остане в най-голямата политическа фракция в парламента, макар че членството му беше замразено миналия месец. Въпреки всичките му възхвали за изграждането на коалиция между евроскептиците фактът, че е в група с влиятелните властови играчи в Европа, показва, че той се ползва с уважение в основното течение - нещо, което липсва на други популисти. Някои се надяват, че това ще се промени след изборите. \"Да напуснеш силна група, за да се присъединиш към слаба група, е трудно политическо решение, но да напуснеш, за да се присъединиш към група, която е също толкова силна и разрастваща се, не е чак толкова трудно\", каза депутатът от ПиС Ришард Легутко, който е съпредседател на групата \"Европейски консерватори и реформисти\" (ЕКР). \"За първи път има реален шанс нещата да се променят, този политически, дори идеологически монопол да бъде подкопан по някакъв начин\", каза Легутко. Връзките между крайнодесните остават ограничени предимно до лични отношения. Когато лидери, които дълго са били изолирани у дома и нямат влияние в чужбина, присъстват на митинги едни на други, това има за цел да покаже, че те не са маргинализирани. \"Целта е да се потвърдят взаимно\", каза преподавателят по политика във факултета по управление и международни отношения на университета \"Грифит\" Дънкан Макдонъл. Той обаче заяви, че крайната десница все повече вижда себе си като \"част от нова вълна\". Партията \"Алтернатива за Германия\" (АзГ) може да спечели още много места в следващия Европейски парламент, показват проучванията на общественото мнение, и може да се включи в групата ЕНС на Салвини. Проучванията показват, че оглавяваната от Тиери Боде партия \"Форум за демокрация\" в Холандия може да спечели четири нови места в събранието на ЕС, а тя казва, че ще се присъедини към ПиС в ЕКР. Испанската новосъздадена партия \"Вокс\" се превърна в любимка на евроскептичните групи след успеха й на регионални избори през декември в Испания, която дотогава устояваше на популистките течения, връхлитащи Европа. Сега \"Вокс\" е ухажвана както от полската ПиС, така и от Лигата на Салвини. Но гледайки напред към следващия Европейски парламент, в който проучванията предполагат, че \"Вокс\" ще спечели около пет места - повече от едното й в момента, лидерът на партията Сантяго Абаскал заяви пред Ройтерс: \"Може да се окажем сами.\" \"Вокс\" се възползва от вътрешните напрежения заради каталунския сепаратизъм - тя смята Каталуня за неделима част от Испания, но някои други крайнодесни партии не споделят нейния възглед. \"Тяхната подкрепа за държавния преврат (на сепаратистите) от Каталуня е огромна пречка (за сътрудничество)\", каза той. Дори партиите да не са в една и съща група, Дзани от Лигата на Салвини казва, че ще има по-голямо сътрудничество в опит да бъде повлияна или осуетена политиката на ЕС. \"Има опасност от дългосрочна парализа\", каза Денисън, \"която с времето ще подкопае идеята за ЕС като ефективен играч.\" Стратези на Европейския парламент обаче казват, че по-младите десни политически групи показват доста по-слаба партийна дисциплина. \"Евроскептиците са крило с много пера и аз не съм сигурен, че то ще маха сполучливо\", каза висш служител в Европейската народна партия - главната десноцентристка група. /БТА/", "date": "2019.04.08", "title": "Усмивки и селфита: крайната десница в Европа се опитва да сложи край на разделенията"}
{"url": "https://www.24chasa.bg/novini/article/7389240", "text": "До края на тази година Враца ще има нов завод за автомобилни кабели. В церемонията на първата копка в понеделник участваха Роберт Хофман и Цтибор Жижка от управителния съвет на МД Електроник, вицепремиерът Марияна Николова, кметът на община Враца Калин Каменов и изпълнителният директор на българската агенция за инвестиции Стамен Янев. Председателят на германската фирма Жижка представи компанията, която е основана още през 1974 г., а през 90-те година започва да се развива в автомобилната индустрия. Своите благодарности и задоволство от преговорите и привличането на големи инвеститори изказаха и кметът Калин Каменов и вицепремиерът Николова, както и изпълнителният директор на българската агенция за инвестиции Янев. Инвестицията на компанията във Враца се оценява на 22 млн. лв. и първоначално ще бъдат разкрити 300 работни места, а на по-късен етап е планирано наемането на 1000 души. От компанията обещават строителството на завода да приключи до края на годината, а производството да започне от догодина. Заводът ще се простира върху 4794 кв. м., а към сградата е предвиден паркинг за 138 автомобила. При проекта на новия завод е отчетена възможността за разширение на производството и логистиката на втори етап. Теренът за завода беше осигурен от община Враца, като инвеститорът е платил за 83 декара 1.14 млн. лв. В завода във Враца е планирано производство предимно на коаксиални части и електронни приложения за автомобили. Производството ще включва процесите от отрязване на входния материал, през нагъване на вътрешните жици на пневматична полуавтоматична машина, пресоване на конектора, моделиране, сглобяване, визуалната проверка и пакетиране.", "date": "2019.04.08", "title": "Почна строителството на нов завод край Враца"}
{"url": "https://www.24chasa.bg/novini/article/7389241", "text": "Предстои оперативна интервенция на   Пациентът е без непосредствена опасност за живота към момента. Това съобщиха на сайта на билница \"Пирогов\". Нападнатият мъж е докаран в противошокова зала на \"Пирогов\". Направени са подробни прегледи и изследвания. Има фрактури и контузии по лицето и главата, които са обработени.  Остава за лечение и наблюдение в болницата, за толкова време, колкото изисква състоянието му. Както по-рано писахме, 33-годишен мъж е задържан в Първо РУ за побой над охранителя. Той се е опитал да нахлуе в сградата на Столичната библиотека, по данни на МВР. По първоначални данни задържаният е в нестабилно психическо състояние. Към момента не са ясни мотивите му. ", "date": "2019.04.08", "title": "Оперират нападнатия охранител на Столична библиотека"}
{"url": "https://www.24chasa.bg/novini/article/7389254", "text": "Германската канцлерка Ангела Меркел ще се срещне утре в Берлин с министър-председателката на Обединеното кралство Тереза Мей. Двете ще разговарят ден преди срещата на върха на ЕС, на която блокът трябва да се произнесе по искането на Лондон за отлагане на Брекзит, съобщи Франс прес, цитирана от БТА.  \"Има добри основания да си говорим в момент, когато Великобритания и 27-те от ЕС се намират в трудна ситуация\", заяви говорителят на германското правителство Щефен Зайберт. Мей ще разговаря утре и с френския президент Еманюел Макрон в Елисейския дворец в Париж, съобщи днес негов говорител, цитиран от Ройтерс. Засега е предвидено Обединеното кралство да напусне ЕС на 12 април. Но Мей ще поиска на срещата на върха в сряда удължаване на срока за излизане до 30 юни. ЕС вече каза, че очаква от Мей конкретен план, за да й даде такава отсрочка.", "date": "2019.04.08", "title": "Мей ще се срещне утре поотделно с Меркел и Макрон, за да преговаря за отлагане на Брекзит"}
{"url": "https://www.24chasa.bg/novini/article/7389481", "text": "Българският еврокомисар по цифровата икономика и общество Мария Габриел представи на пресконференция в Брюксел етичните насоки за развитие на изкуствения интелект. В доклада на експертната група на високо равнище, създадена миналата година по инициатива на комисаря, са включени и мненията на над 500-те души, участвали в обявената от Европейската комисия публична консултация. Това съобщиха от пресцентъра на представителство на ЕК в България. \"Докладът с етичните насоки е важна стъпка в реализирането на стратегията за развитието на изкуствения интелект, която приехме преди една година. Нашата цел е ясна - искаме Европа да има технологии, основани на изкуствен интелект, които да са ефективни и в центъра да стои човекът. Доверието на гражданите в изкуствения интелект е ключово, ако искаме да се възползваме от възможностите, които тази технология дава\", заяви Мария Габриел. Тя обяви седемте етични принципа, на които ще се развива технологията в Европа - човешки контрол и автономност, многообразие от данни, прозрачност, безопасност и сигурност на данните, поверителност и защита на личния живот, защита на социално-етично и екологично благосъстояние и отговорност. При представянето на принципите, българският еврокомисар отбеляза, че те дават отговор на два ключови въпроса. Първият е как човек може да контролира системите на изкуствения интелект и да има независимост от тях. Вторият е как многообразието от данни, които алгоритмите използват, да води до верни резултати. \"Хората трябва винаги да са информирани, ако са в контакт с алгоритъм, а не с човек. Всяко решение, взето от изкуствен интелект, след това трябва да бъде проверено и обяснено. В края на този процес трябва да има човек, който да може да промени решението на системата и да носи отговорност за това\", подчерта Мария Габриел. Комисарят информира, че стартира пилотна фаза на тестване на етичните насоки, като прикани всички компании, организации и публични администрации, които прилагат етичните насоки, да споделят своя опит до края на юни. Работната група ще обобщи предложенията и резултатите ще бъдат обявени в началото на 2020 г. Европейската комисия инвестира значителни средства в изкуствен интелект. Само за периода 2018-2020 г., обемът на отделените средства е нараснал със 70%, достигайки 1,5 милиарда евро. От 2020 г. инвестициите ще са по 1 милиард евро на година. Така, заедно с привлечените от частния сектор средства, общата сума ще достигне 20 милиарда евро до 2020 г. \"Работата по координирания план за действие трябва да продължи. Вярвам, че с обединени усилия и диалог, ще постигнем общата ни цел - да създадем една конкурентна, иновативна, основана на ценности и приобщаваща цифрова Европа. Нужно е също да търсим международен консенсус по етичните насоки за развитието на изкуствения интелект\", заяви комисар Мария Габриел. В рамките на Деня на цифровите технологии 2019, който ще се проведе в Брюксел на 9 април, тези етични принципи и предстоящите действия в областта на изкуствения интелект ще заемат централно място в дискусиите.", "date": "2019.04.08", "title": "Мария Габриел: Доверието в изкуствения интелект е основа за успешното му използване"}
{"url": "https://www.24chasa.bg/novini/article/7389497", "text": "Британските гласоподаватели искат силен лидер, който е готов да наруши правилата и да прокара широки реформи, след като 3-годишната криза с Брекзит отслаби доверието в политическата система до 15-годишно дъно. Това показва социологическо проучване, цитирано от Ройтерс. Референдумът през 2016 г. показа, че Великобритания е разделена по много повече въпроси от членството в Европейския съюз и провокира остър дебат за всичко - от развода с ЕС и имиграцията, до капитализма, бившия имперски статут, и какво означава да си британец. При все това повече от седмица преди срока, в който Великобритания първоначално трябваше да напусне ЕС - 29 март, нищо не е решено и остава неясно как, кога и дали изобщо ще се случи това, предаде БТА. Социологическо проучване на организацията \"Хансард сосайъти\" (Hansard Society) установи, че 54 процента от избирателите искат силен лидер, готов да наруши правилата, а 72 процента смятат, че системата се нуждае от \"доста повече и твърде голямо\" подобрение. Доверието към политическата система е най-ниско от 15-годишната история на подобни допитвания, дори по-ниско от нивата след скандала от 2009 г., когато депутатите наложиха данъци за всичко - от жилищно обзавеждане до почистването на канали. Едва една четвърт от запитаните имат доверие в подхода на депутатите към Брекзит, показва анкетата. Допитването е извършено между 30 ноември и 12 декември м.г.", "date": "2019.04.08", "title": "Допитване: Британците искат силен лидер и реформа на изтощената от Брекзит система"}
{"url": "https://www.24chasa.bg/novini/article/7389502", "text": "Нашият стремеж е Гърция да стане главен стратегически партньор на Северна Македония, а разбира се, и Северна Македония е склонна да сътрудничи с нас, заяви гръцкият министър на отбраната Евангелос Апостолакис в интервю за гръцкия в. \"Риъл нюз\", цитирано от агенция МИА. \"Моето убеждение е, че задълбочаването на двустранното сътрудничество в отбраната и интеграцията на Северна Македония в НАТО ще допринесат за заздравяването на двустранните отношения и за засилване на чувството за стабилност на Балканския полуостров, регион, известен със своята нестабилност\", каза Апостолакис, предава БТА. Министърът отбеляза, че подписаното на 2 април споразумение за сътрудничество в отбрана между двете страни служи на стратегическите интереси на Гърция в региона. Той каза, че Гърция има намерение да допринесе за систематичната трансформация на въоръжените сили на Северна Македония, за да изпълнят те нужните стандарти и изисквания на алианса за стандартизация и интероперативност. \"Твърдо вярвам, че Гърция вече играе водеща роля на Балканите на отбранително равнище на базата на сътрудничеството и мирното съжителство с другите държави\", заяви Апостолакис в интервюто за \"Риъл нюз\".", "date": "2019.04.08", "title": "Гърция: Стремим се да станем главен \nстратегически партньор на Северна Македония"}
{"url": "https://www.24chasa.bg/novini/article/7389492", "text": "Психично болен мъж от Добрич е катастрофирал с откраднат автомобил. Сигналът за противозаконно отнетия автомобил „Фолксваген” е подаден на 5 април, малко преди 18 ч. - съобщават от Областната дирекция на МВР. Колата е била паркирана в района на село Стожер. Изпратените екипи намират автомобила, самокатастрофирал в крайпътна нива посока град Добрич. От проведените незабавни следствени действия е установен извършителят на деянието. Това 48-годишен мъж от град Добрич, неправоспособен, регистриран в Центъра за психично здраве в Добрич. Вследствие на катастрофата мъжът е с фрактура на ребро.", "date": "2019.04.08", "title": "Психично болен открадна кола и се блъсна с нея край Добрич"}
{"url": "https://www.24chasa.bg/novini/article/7389535", "text": "Министърът на младежта и спорта Красен Кралев подкрепи инициативата „Ученически лидери – министри и посланици за един ден“, която се организира от Център за междуетнически диалог и толерантност „Амалипе“. Нейна основна цел е да предостави възможност на най-добре представилите се ученици в конкурса „Да превърнем езика на омразата в език на толерантността!“ да се запознаят с дейността на основните институции и дипломатически мисии в България. Инициативата се провежда по повод Международния ден на ромите – 8 април, информират от пресцентъра на ММС. Красен Кралев се срещна с Антон Ахмедов от село Равна гора, който бе министър за един ден в ММС. Той е ученик от ОУ „Отец Паисий“, Община Созопол и е член на Ученическия съвет към училището. Министърът запозна ученика с основните си дневни задължения, както и с отговорностите на ММС. На срещата присъства и координаторът на Център „Амалипе“ Иван Тодоров и председателят на Ученическия съвет на ОУ „Отец Паисий“ Миглена Герчева, които благодариха на министър Кралев за топлото посрещане. Антон пък сподели, че футболът е неговата страст и би се радвал някой ден да работи в Министерството на младежта и спорта. След срещата Антон имаше възможност да се запознае и с дейностите на зам.-министър Николай Павлов, който го посрещна в кабинета си. Посещението на ученика завърши с обиколка на сградата на ведомството, като се запозна със структурата и функциите на министерството.", "date": "2019.04.08", "title": "Кралев подкрепи инициативата „Ученически лидери – министри и посланици за един ден“ (Снимки)"}
{"url": "https://www.24chasa.bg/novini/article/7388821", "text": "Италианецът Серджо Дзаноти, който на 5 април се върна в Рим след тригодишно пленничество в Сирия, каза пред следователите, че заминал, за да си набави антични иракски динари. След това щял да ги продаде на български клиенти, съобщи в.“ Кориере дела сера“. “Бях безработен и имах нужда от пари. Разбрах от мои приятели от Бреша, че има българи, които са заинтересовани да купят aнтични иракски динари. С един милион динара щях да спечеля между 12 000 и 15 000 евро“. Така разказа пред италианските следователи произхождащият от Бреша 59-годишен Дзаноти, който през изминалите три години беше пленник на банда фундаменталисти, близки до Ал Кайда, в зоната на Алепо, Сирия. Според него той бил местен поне десетина пъти, но се отнасяли с него добре. Дзаноти разказа пред следователите, че след като пред него се появила възможността да спечели от българските клиенти на антични динари, взел самолет за Истанбул и на 15 април 2016 г. отишъл в Хатай с такси (на границата със Сирия – бел.а.). Според него таксиметровият шофьор явно го продал, защото колата била спряна два пъти от въоръжени мъже, които го упоили с дрога и го отвлекли. Когато се събудил, се намирал в къща в зоната на Алепо. Дзаноти разказва, че го надзиравали все млади хора с качулки, които му давали да яде един път на ден и да се движи. Според „Кориере дела сера” следователите смятат, че има много неясноти и тъмни пунктове в разказите на Дзаноти. Сред тях е и фактът с видеозаписите на италианеца, пратени по интернет и публикувани във фейсбук с искането италианското правителство да се намеси, преди да бъде убит. В първото видео, разпространено седем месеца след отвличането, Дзаноти се намирал в маслинова гора, а във второто – в стая. Според анализите на експертите става въпрос за неавтентични снимки, защото много вероятно са били направени на места, които не са в Сирия. Дължината на брадата и на косите на Дзаноти също не съответствали на периода от време. Самият Дзаноти казва, че при два или три случая го карали да се снима в един и същи момент в различни обстановки и облекло. Дзаноти се върна със самолет в Италия на 5 април вечерта, след като ден по-рано съобщението за това беше дадено от премиера Джузепе Конте. Пленничеството се следеше плътно от италианските тайни служби, въпреки че остана извън вниманието на медиите през изминалите години. Веднага след пристигането си в Рим, Дзаноти беше разпитан от магистратите, които разследват отвличане с цел тероризъм.", "date": "2019.04.08", "title": "Италиански пленник в Сирия: Тръгнах заради иракски динари, българи щяха да ги купят"}
{"url": "https://www.24chasa.bg/novini/article/7389547", "text": "Задържаха над един тон канабис на ГКПП \"Калотина\" в камион, пътуващ от Сърбия за Турция. Стойността на канабиса е над 6 млн. лева. Окръжна прокуратура в София ще внесе искане в съда на собственик на камион да остане за постоянно в ареста, информираха от пресцентъра на прокуратурата. По едно и също време от Сърбия са влезли два идентични камиона, чийто регистрационни номера се различават само в последната буква. Единият е бил празен, а другият е превозвал балатум, натоварен в Сърбия и по документи предназначен за получател в Турция. Камионът е отклонен за рентгенов контрол. По пътя между зоната за първоначален контрол и зоната за рентгенова проверка двата камиона разменят регистрационните си табели и при рентгена се явява празния камион с документите на този, превозващ стоката. Митническите служители незабавно идентифицират и другия камион, който е задържан в рамките на граничната зона и е върнат за щателна проверка, при която е открито наркотичното вещество, пакетирано в сакове и чували. Задържан за 24 часа е собственикът на транспортната фирма Ц сръбски гражданин, който е шофирал празния камион. Когато видял, че се приближават служебни автомобили на митницата шофьорът на камиона с наркотика, също сръбски гражданин, е избягал, но е идентифициран и е обявен за общодържавно издирване.", "date": "2019.04.08", "title": "Задържаният над един тон канабис на ГКПП \"Калотина\" е за над 6 млн. лева"}
{"url": "https://www.24chasa.bg/novini/article/7389558", "text": "Министърът на туризма Николина Ангелкова проведе работна среща с посланика на Италия в България Н.Пр. Стефано Балди. Двамата обсъдиха партньорството между двете страни в туризма и активното им присъствие в инициативи на Световната организация по туризъм (СОТ) към ООН. Това съобщиха от пресцентъра на Министерството на туризма. Италия е много важен пазар за българския туризъм и двустранните ни отношения имат дълги традиции, особено в промотирането на културно-историческите маршрути и забележителности, подчерта министър Ангелкова. Тя съобщи, че през миналата година близо 158 хил. граждани на Италия са посетили страната ни като туристи, което е 15-о място в класацията ни за входящ туризъм, и увери дипломата, че ведомството работи последователно за увеличаване на техния брой. Министър Ангелкова покани негово превъзходителство и италианския министър на земеделието, храните, горите и туризма Джан Марко Чентинайо да участват в Международната конференция за устойчиви инвестиции в туризма, която министерството организира в края на месец май тази година в Слънчев бряг. Специален гост на форума ще бъде Талеб Рифай, генерален секретар на СОТ от 2009 до 2017 г. Нашата цел е да представим България не само като интересна дестинация на туристическата карта за четири сезона, но и като перспективно място за правене на бизнес и предлагане на висококачествени туристически услуги, каза още тя. Посланик Балди поздрави министър Ангелкова и нейния екип за постигнатите резултати и представи различни инициативи на посолството, които могат да привлекат туристите. Сред тях е изложба за Леонардо да Винчи, която ще бъде представена пред Националната библиотека „Св. св. Кирил и Методий“ София и в български училища, където се преподава италиански език. Събеседниците обсъдиха и сътрудничеството между Пловдив и Матера като европейски столици на културата през 2019 г.", "date": "2019.04.08", "title": "Италианският посланик у нас поздрави Ангелкова за инициативите на министерството на туризма"}
{"url": "https://www.24chasa.bg/novini/article/7389566", "text": "Над 10 млн. лв. са инвестирани в хотелската инфраструктура на Сандански през последните 2 години. Това съобщи заместник-министърът на икономиката Александър Манолев по време на откриването на новото крило на парк-хотел \"Пирин\", който е собственост на наследниците на Стефан Шарлопов. \"През последните години виждаме устойчив ръст на туристическия сектор, а всяка година хотелите в общината посрещат все повече туристи\", каза зам.-министър Манолев. По думите му повечето туристи не означават само оборот за големите хотели, а милиони левове оставени в местната икономика на общината. \"Разкриването на повече места за настаняване е и крачка за изпълнение на стратегическата ни цел - за утвърждаване на Сандански като целогодишна туристическа дестинация със средна продължителност на престоя на туристите от поне 5 нощувки\", акцентира той. Александър Манолев не пропусна да почете и паметта на Стефан Шарлопов, който бе не само двигател на проекта, но и работеше за утвърждаването на Сандански като едно от най-добрите места за СПА туризъм в България. \"Щом повече от година след като ни напусна Стефан Шарлопов, продължаваме да се събираме, за да отбелязваме плодовете на неговия труд, значи той наистина е направил много и е оставил ярка следа след себе си\", подчерта Александър Манолев в емоционалното си слово. Инвестицията в новата материална база на парк-хотел \"Пирин\" е 6 млн. лв., а в новото крило на разположение на гостите ще има 56 стаи и 2 апартамента в най-високия клас туристически продукт. На събитието присъстваха кметът на община Сандански Кирил Котев, общински съветници, кметове на населени места, представители на Съюза на хотелиерите и ресторантьорите и др.", "date": "2019.04.08", "title": "6 млн. лв. инвестират в хотел на наследниците на Шарлопов в Сандански"}
{"url": "https://www.24chasa.bg/novini/article/7389557", "text": "Астронавтката от НАСА Ан Макклейн и астронавтът от Канадската космическа агенция Давид Сен-Жак пристъпиха към излизане в открития космос, за да продължат работата по усъвършенстване на системите на енергозахранване на Международната космическа станция /МКС/, съобщи ТАСС. Люкът на \"Куест\" беше отворен в 14:31 часа българско време, като прякото предаване от борда на МКС се излъчва на сайта на НАСА, предаде БТА. Една от задачите, поставена пред астронавтите, е смяната на адаптера на една от секциите на станцията, в която излезе от строя неотдавна монтиран литиево-йонен акумулатор. Освен това екипът трябва да положи резервен кабел за захранване на 17-метровата роботизирана ръка \"Канадарм-2\". Извънбордовата работа предвижда и монтирането върху корпуса на американския лабораторен модул средства за безжична връзка. Очаква се \"космическата разходка\" на Макклейн и Сен-Жак да продължи 6 часа и 30 минути. Това е третото поред излизане в открития космос от борда на станцията за последните 17 дни. Предишните две, при които беше извършена смяна на акумулатори, бяха осъществени на 22 и 29 март. ", "date": "2019.04.08", "title": "Астронавти от САЩ и Канада излязоха в \nоткрития космос (На живо)"}
{"url": "https://www.24chasa.bg/novini/article/7389582", "text": "ЕС удължи днес с една година, до 13 април 2020 г., санкциите срещу над 80 иранци заради \"тежки нарушения на правата на човека\" в Иран, съобщи Франс прес. Решението бе взето на среща на външните министри от ЕС в Люксембург, информира БТА. \"Ограничителните мерки включват забрана за пътуване и замразяване на авоарите на 82 физически лица и едно юридическо лице. Те включват и забрана за страните от ЕС да изнасят към Иран оборудване, което може да бъде използвано за вътрешни репресии и техника за наблюдение на телекомуникациите\", се уточнява в комюникето. Тези санкции бяха приети през 2011 г. и се подновяват всяка година. Санкционирани са висши военни, съдии, прокурори, полицейски началници, разузнавачи, водачи на милиции и директори на затвори.", "date": "2019.04.08", "title": "ЕС удължи с 1 г. санкциите срещу Иран за нарушаване на човешките права"}
{"url": "https://www.24chasa.bg/novini/article/7389598", "text": "Германският журналист Томас Зайберт, репортер от берлинския в.\"Тагесшпигел\", на когото турските власти отказваха подновяване на акредитацията за работа, се е завърнал в Турция, съобщава ДПА. Зайберт живее и работи в Турция от 1997 г. Той е пристигнал в Истанбул, след като турското правителство го е поканило да се върне в страната, потвърди днес журналистът пред ДПА. Доволен съм, че всички недоразумения сега са решени, посочи Зайберт. Той и Йорг Бразе, кореспондент на държавната телевизия Цет Де Еф, трябваше да напуснат страната, след като до началото на март не бяха одобрени молбите им за подновяване на акредитацията им за работа в Турция. Турските официални представители не посочиха причини за отказа за подновяване на акредитацията, предаде БТА. На репортера от телевизия Ен Де Ер Халил Гюлбеяз, който не живее постоянно в Турция, също бе отказана акредитация. Той посочи пред ДПА днес, че няма никакво развитие по неговия случай. Бразе се завърна в Турция на 17 март. Мярката на Анкара да откаже акредитация на журналистите предизвика остра реакция от страна на Берлин. Германското правителство допълни съветите си за пътувания на германци в Турция, като предупреди, че е възможно Анкара да предприеме \"допълнителни мерки\" срещу германски журналисти и институции на гражданското общество. Директни откази за даване на акредитация на чужди журналисти в Турция са редки. Подобни стъпки от страна на правителството се разглеждат като тактика за сплашване и опит за заглушаване на чуждестранни медии./", "date": "2019.04.08", "title": "Германският журналист, на когото Турция отказа да поднови акредитацията, се е завърнал в страната"}
{"url": "https://www.24chasa.bg/novini/article/7389641", "text": "Чипровски килим, който кметът Пламен Петков ще подари на Папа Франциск в град Раковски изтъкаха Наташа Димитрова и Йорданка Иванова. Те са изобразили земното кълбо с българския трикольор и логото на посещението му в България с надпис „Мир на земята“ на български и латински езици. Втъкани са и характерни елементи от стари чипровски килими, разказах изкусните тъкачки. Те преплитат шарените нишки от 55 години. За паното е закупена багрена с естествени материали прежда. Всичко е българско, хвали се Наташа Димитрова, която е бивша медицинска сестра. С това пано, оградено с оригинална рамка от орехово дърво те отправят послание за мир и свобода, толерантност и разбирателство в целия свят. Изработено е за месец и половина в светлина и хармония на духа в жълто и бяло на вертикален стан. Акцентът е че идва от Балканите. Поканен съм на церемонията понеже Чипровци и Раковски са побратимени градове, Те имат цял квартал потомци на чипровчани, преселили се след Чипровското въстание 1688 година , каза кметът Пламен Петков. Според него папата ще бъде посрещнат от 35000 до 50 000 гости.", "date": "2019.04.08", "title": "Две майсторки от Чипровци изтъкаха пано за папа Франциск"}
{"url": "https://www.24chasa.bg/novini/article/7389711", "text": "Народното събрание да разработи нов закон за борбата с корупцията, както и да се създаде временна комисия за дейността на КПКОНПИ . Това е поскал президенът Румен Радев на три часово заседание на КСНС, чиято тема бе борбата с корупцията по високите етажи на властта, месец след избухване на скандала “Апартаментгейт”, помел политици, магистрати, министри и зам.-министри. До обща декларация не се стигна, защото не се стигнало до разбирателство между лидерите на политическите сили. Решенията, които предложих са: Народно събрание да изработи и приеме нов закон за борба с корупцията, който да отчита констатираните недъзи на сегашния; Народното събрание да създаде временна комисия, която да провери дейността на КПКОНПИ, която да предложи кадрови и организационни решения. В кратък срок да се направи пълна проверка на всички изнесени в публичното пространство факти и документи, които касаят лица заемащи висши публично длъжности, изреди Румен Радев. И поиска резултатите от проверките да станат публични. Президентът е недоволен от разминаване в оценката за работата на антикорупционната комисия и ефективността от парламентарния контрол върху нея. Държавният глава отчете пасивни методи за борба с корупцията. И обясни, че \"Апартамент гейт\" не се лекува с оставки. Председателят на \"Воля\" Веселин Марешки обясни след заседанието, че в декларацията БСП били вкарали текстове, които пряко щяха да им помогнат на предстоящите избори. Показали сме политическа воля и морал за борба с корупцията, но декларацията на президента съдържаше внушения, които не кореспондират с реалностите, обясни на излизане шефката на парламентарната група на ГЕРБ Даниела Дариткова. Подкрепа на заседанието получили предложенията да се направи оценка на въздействието на антикорупционното законодателство.", "date": "2019.04.08", "title": "Румен Радев поиска нов антикорупционен закон и рокади в КПКОНПИ (Видео, снимки)"}
{"url": "https://www.24chasa.bg/novini/article/7389714", "text": "Известният руски театрален и кинорежисьор Кирил Серебренников бе освободен под гаранция в Москва днес, след като прекара над година и половина под домашен арест по подозрения в присвояване на държавни средства, предназначени за сферата на изкуството, предаде Ройтерс. Промяната на мярката за неотклонение включва условието той да не напуска Москва. Решението бе взето от столичен съд след жалба на адвокатите на 49-годишния Серебренников, който е художествен директор на московския авангарден театър \"Гогол център\". Според обвинението той е бил начело на престъпна група, присвоила най-малко 68 млн. рубли (1,15 млн. долара) от държавни субсидии. Той отрича обвинението, предава БТА. Арестът на режисьора през август 2017 г. предизвика протести сред руския либерален културен елит, според който съдебното преследване срещу режисьора е свързано с неговата критика срещу Руската православна църква заради тесните й връзки с висшите ешалони на властта в страната. Миналата седмица Серебренников получи една от най-престижните руски филмови награди - \"Ника\" - за филма си \"Лято\", посветен на прочутата съветска рок звезда Виктор Цой. Наградата му бе присъдена задочно. \"Дойде време да празнуваме\", каза Серебренников, цитиран от Интерфакс, след като съдът обяви днес решението си за промяна на мярката за неотклонение. \"Скоро ще бъда отново в строя. Това не е лесно психологически, но има много работа за вършене. Чакат ни пиеси, репетиции\", добави той, цитиран от ДПА.", "date": "2019.04.08", "title": "Пуснаха под гаранция руския режисьор Кирил Серебренников"}
{"url": "https://www.24chasa.bg/novini/article/7389723", "text": "Руският президент Владимир Путин заяви при откриването на заседание на руско-турския Съвет за сътрудничество на високо равнище, че осъществяването на договора за доставка в Турция на зенитно-ракетни системи С-400 е приоритет за Москва и Анкара, предаде ТАСС, цитирана от  БТА. Сериозни задачи за укрепване на нашето сътрудничество стоят пред нашите страни и във военно-техническата сфера. На първо място става дума за реализация на договора за доставка в Турция на зенитно-ракетни системи С-400 \"Триумф\", посочи Путин. По думите на руския президент в областта на военно-техническото сътрудничество Русия и Турция имат и други перспективни проекти. Той уточни, че става дума за доставка в Турция на съвременна руска продукция с военно предназначение. Путин изтъкна енергичните усилия на Москва и Анкара за активизирането на вътрешния политически процес в Сирия, предаде ТАСС. Русия и Турция като гаранти на процеса от Астана продължават да полагат енергични съгласувани усилия за дългосрочно нормализиране на обстановката в тази страна (в Сирия), подчерта руският президент, който говори на откриването на заседанието на руско-турския Съвет за сътрудничество на високо равнище. Координираме действията в контекста на активизацията на вътрешносирийския политически процес, включително с цел скорошно създаване на Конституционен комитет, посочи Путин. Той каза още, че е обсъдил с турския президент Реджеп Тайип Ердоган въпросите, свързани с развитието на отношенията между двете страни. Договорихме се да засилваме двустранното сътрудничество в духа на многоплановото партньорство, посочи той. Отмяната на ограниченията в сферата на търговията между Русия и Турция може да помогне за засилването на двустранната търговия, каза още Путин, цитиран от ТАСС.", "date": "2019.04.08", "title": "Путин: Договорът за доставка на С-400 в Турция е приоритет за Москва и Анкара"}
{"url": "https://www.24chasa.bg/novini/article/7389719", "text": "Утре от 9:30 ч. до 15:30 ч. движението по АМ \"Хемус\" в тунел \"Правешки ханове\" в посока Варна щи се осъществява в една лента поради ремонт на осветителната инсталация, съобщиха от пресцентъра на АПИ. Ще бъде ограничено преминаването по изпреварващата лента, като движението ще се извършва в активната лента.", "date": "2019.04.08", "title": "Ремонтират утре тунел \"Правешки ханове\" на \"Хемус\", движението - в една лента"}
{"url": "https://www.24chasa.bg/novini/article/7389732", "text": "Роднини на тежко ранения Мартин Хубенов от Айтос търсят спешно 20 банки кръв, като призовават чрез социалните мрежи, че са подходящи всички кръвни групи. Състоянието на 28-годишния мъж остава тежко, лекари от реанимацията на УМБАЛ Бургас се борят за живота му. На 6 април вечерта по пътя Айтос-Карнобат Хубенов се блъсна челно с мерцедес в автомобила на  свой връстник от Бургас, който се движел правомерно в своята лента. Георги Костадинов, също зад волана на мерцедес,  загина на място. Хубенов пък бе транспортиран до бургаската болница  с тежка черепно-мозъчна травма. Вече трети ден лекари  се борят за живота му, но избягват да дават прогнози.  Неуспешно изпреварване, предприето от айтозлията Мартин, е причина за катастрофата, уточняват от полицията. Инцидентът е станал на прав участък с лек наклон, каза говорителят на Областната дирекция на МВР Цветелина Рандева.", "date": "2019.04.08", "title": "Търсят спешно 20 банки кръв за Мартин от Айтос след жесток челен удар"}
{"url": "https://www.24chasa.bg/novini/article/7389752", "text": "Председателят на българското Народно събрание Цвета Караянчева се срещна с председателя на парламента на Черна гора Иван Брайович и с председателя на парламента на Северна Македония Талат Джафери. Това се случи в рамките на Конференцията на председателите на парламенти на страните-членки на ЕС, която се проведе в австрийската столица Виена. Това съобщиха от пресцентъра на Народното събрание. Иван Брайович и Талат Джафери използваха възможността да благодарят на Цвета Караянчева, на парламента и на правителството на България за силния импулс, който Българското председателство на Съвета на ЕС даде на европейската интеграция на страните от Западните Балкани. В тази връзка Караянчева поздрави своя колега от Северна Македония за стартиралата процедура по присъединяването на страната към НАТО. Тя напомни, че българският парламент бе един от първите, който ратифицира протокола за присъединяването на Северна Македония към НАТО. Тримата председатели на национални парламенти се обединиха около извода, че не бива да се допуска темата за Западните Балкани отново да изпадне от дневния ред на Европа. Ето защо Караянчева и колегите й изразиха задоволството си от факта, че европейското бъдеще на страните от региона остана актуална тема по време на Австрийското и Румънското председателство.", "date": "2019.04.08", "title": "Черна гора и Македония благодариха на България за европейската перспектива на Западните Балкани"}
