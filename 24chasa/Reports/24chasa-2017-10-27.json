{"url": "https://www.24chasa.bg/novini/article/6518298", "text": "“Археологията ще продължава да я има, но го няма Плетньов, който я правеше красива и научно, и артистично. Аз загубих най-близкия си приятел. Това, което си дадох като обещание, е, че следващата книга, която ще напиша, ще е посветена на него”, каза проф. Хитко Вачев от Търновския исторически музей на поклонението пред тленните останки на проф. Валентин Плетньов. Стотици колеги, приятели, историци и археолози, университетски преподаватели и музейни работници от цялата страна се събраха в петък в гробищния парк на Велико Търново, за да си вземат сбогом с шефа на Варненския археологически музей. Именитият археолог, учил и започнал професионалния си път от старопрестолния град, почина на 23 октомври, без да дойде в съзнание. Месец по-рано той получи тежка черепно-мозъчна травма вследствие на нелеп битов инцидент в село Леденик. Професорът паднал по стълбите на къщата си, която освещавал с близки и приятели. За поклонението в Търново бяха също депутатът проф. Станислав Станилов - зам.-председател на комисията по култура в парламента, доц. Христо Попов, зам.-шеф на Националния археологически институт. “Изключително слънчев и светъл човек. Много ще ни липсва на всички с бохемския си начин на възприемането на живота. Весел, много позитивен, наричах го Веселия пират Много добри неща направи за Варненския музей, който се разви изключително през последните години благодарение на неговите усилия. Има хора, при които нещата се получават леко, той беше от тоя тип”, каза доц. Попов. “22 години работихме в екип. Помня първите му стъпки, когато правихме разкопки на юг от Преображенския манастир. Тогава ме впечатли с огромния си интерес. Бе огромно вълнението му при проучването на княжеския манастир в местността Караач теке във Варна. Всяка изминала година той израстваше професионално. В следващия археологически сезон планирахме да приключим проучването на манастира, посветен на Св. Богородица във Варна. Изключително бе впечатлен и от една крепост, която започна да проучва в последните две години в местността Петричка. Имаше много, много идеи, за съжаление, едва на 55 години си отиде толкова нелепо, но неговите колеги ще продължат онова, което е започнал”, каза покрусен проф. Казимир Попконстантинов. Повече от час светила в археологията и историята, сред които проф. Константин Дочев, проф. Валери Йотов, проф. Пламен Павлов, проф. Константин Тотев, доц. Мирко Робов, чакаха, за да се простят с Плетньов и да поднесат съболезнования на майка му, съпругата му, дъщеря му и сестра му. Почит отдадоха представители на местната власт в Търново и Варна. Венец бе изпратен и от Министерството на културата. Проф. Валентин Плетньов бе положен в гроба на баща си - доц. Георги Плетньов, който по ирония на съдбата също напуснал този свят след нелеп инцидент на 59 г. През октомври 1994 г. преподавателят във ВТУ бил блъснат от автомобил в центъра на Велико Търново. “Сбогом, приятелю, сбогом, учителю И безброй сълзи не ще изтрият спомените ми с теб, това, което съм научил от теб. Плачът не ще победи веселите мигове и часовете, прекарани заедно. Тъгата не ще заличи дните по обектите и музеите, защото ти не живя напразно! Остави толкова много, а имаше и толкова много още да дадеш на всички нас!!! Винаги ще те обичам и помня. Вечна ти памет!!! ” Това написа в четвъртък в траурната книга във Варна Илиян Петракиев, един от учениците на Плетньов. Безбройните му приятели, познати и колеги все още не могат да приемат, че той си отиде толкова рано. Черно траурно знаме виси над входа на музея, който той ръководеше. Кабинетът му пази неговите вещи. Стотици варненци са излели скръбта си от загубата в траурната книга. “Бог лиши ротарианската общност на Варна от един истински приятел - големия човек, историк, общественик, родолюбец, обичащ приятелите, хората, живота. Почивай в мир, приятелю! Кой знае, може би там горе ще ти е по-леко и по-хубаво! Скърбим за теб!” “До последно вярвах, че ще прескочи трапа. Убеден бях. Седмица преди инцидента се разбрахме да пием по едно уиски Уви! Прокоба има някаква. Почивай в мир, приятелю!”, написа един от колегите му. Професор Плетньов оставя след себе си 4 монографии, 2 книги и над 100 научни публикации с огромен принос в развитието на науката в областта на средновековната металопластика, битовата керамика през XV-XVIII в. и археологията на Българското Черноморие. През 1986 г. завършва история във Великотърновския университет “Св. св. Кирил и Методий”, същата година се мести със семейството си във Варна. През 1997 г. става заместник-директор на Варненския археологически музей, а от 2002 г. е избран с конкурс за негов директор. Награждаван е неведнъж за опазване на културно- историческото наследство, за постиженията си в областта на археологията, за приноса му в областта на българската култура и развитието на историко-археологическия туризъм в България. Участвал е в десетки разкопки на обекти във Варненска област, най-значимите от които са на манастира “Караач теке”, архитектурния резерват Одесос - Варна, античната крепост “Петрич кале” и крепостта “Кастрици”. Безспорен е приносът му при разработването на тези обекти и последвалите открития от ръководените от него екипи. Преди няколко години самият той с удивителен ентусиазъм обясняваше какво означава за историята ни манастирът “Караач теке”: “Става въпрос за най-големия разкрит скрипторий не само на Балканите, но и на територията на някогашната Византийска империя. Той е бил с размерите на дворците в Преслав и Плиска и в него се е развивала огромна книжовна дейност. Скрипторият - библиотека, школа и училище, е бил по-голям от този в Константинопол. Монасите в него са преписвали книги на няколко езика - на кирилица, глаголица, латиница, гръцки език и дори на иврит. Манастирите през Средновековието са играели ролята на днешните издателства Духовниците са преписвали книгите върху кожа, подвързвали са ги и ги украсявали.” С не по-малка страст повече от 12 години той ръководи разкопките в района на резиденция “Евксиноград” и благодарение на усилията му бяха направени невероятни открития. При работата си при крепостта “Кастрици” проф. Плетньов отново върви по стъпките на братята Шкорпил. “Това е уникален за българската археология град, защото е от малкото крепости по Черноморието, която е много добре запазена и върху нея няма съвременно строителство. През годините разкрихме площади, улици, две църкви, гъсто застроени сгради по двете страни на улиците, някои от тях залепени за крепостната стена, с граzдостроене, характерно за Средновековието”, разпалено обясняваше проф. Плетньов. За дългите години труд там бяха намерени уникален процесиен кръст, единствена по рода си матрица за сребърна икона на Богородица, монети на няколко български царе и деспоти, също така и на влашки войводи. “Невероятен професионалист, истински приятел, винаги усмихнат, готов да помогне, с неподражаемо чувство за хумор” - това са само част от думите, с които колегите и приятелите описват Плетньов. Те си спомниха, че миналата година успял да реагира адекватно и бързо, когато негов приятел получил инфаркт. Подминал благодарностите с усмивка и с “на всеки може да се случи”. В навечерието на 2017 г. той пожела с неизменната си усмивка “хората да бъдат по-добри и малко по-усмихнати”.", "date": "2017.10.27", "title": "Кой знае, може би там горе ще ти е по-хубаво, написаха приятелите на проф. Плетньов (Обзор)"}
{"url": "https://www.24chasa.bg/novini/article/6518673", "text": "\"Никой в Европейския съюз няма да признае обявената от каталунския парламент независимост на испанската автономна област\", заяви председателят на Европейския парламент Антонио Таяни, цитиран от ДПА, съобщи БТА. Таяни коментира, че декларацията за независимост \"противоречи на върховенството на закона, испанската конституция и автономния статут на Каталуния, които са част от правния ред на Европейския съюз\".", "date": "2017.10.27", "title": "Таяни: Никой в ЕС няма да признае независимостта на Каталуня"}
{"url": "https://www.24chasa.bg/novini/article/6518475", "text": "Спешни мерки за подобряване на контрола над язовирите и проблема с боклука на Бургас ще обсъжда правителството в понеделник. Това съобщи екоминистърът Нено Димов. Депото за битови отпадъци в с. Братово, което ползват 9 общини, е с повредена дренажна система. Селото бе сред най-засегнатите от потопа. “Ще са нужни няколко месеца да се възстанови работата му, защото има и свлачищни процеси”, обясни Димов. Днес той отново ще е на място. Не е установено засега изтичане на отпадни води от депото, успокои зам.-министърката на екологията Атанаска Николова. На 1 месец е разчетен ремонтът на депото и докато приключи, 9-те общини ще изхвърлят отпадъците си в претоварените станции в Карнобат, Несебър, Камено и в регионалното депо в Созопол, обясни пред “24 часа” шефката на РИОСВ - Бургас Тонка Атанасова. От екоинспекцията стискали палци времето да е хубаво, за да приключи бързо ремонтът. Опасност за екологията в района нямало. Пречиствателната станция в Горно Езерово заработи вчера, но почистванането на площадката продължава. Продължава и изгребването на калта от пострадалите къщи и дворове след потопа, взел 4 жертви и отнесъл пътища и мостове.", "date": "2017.10.27", "title": "Пишат спешно нови мерки  за контрол на язовирите (Обзор)"}
{"url": "https://www.24chasa.bg/novini/article/6518682", "text": "\"Франция не признава независимостта на Каталуня и възнамерява да разговаря само с централните испански власти\", заяви френският министър на външните работи Жан-Ив Льо Дриан, цитиран от Франс прес и ТАСС, съобщи БТА. Льо Дриан призова за спазване на испанската конституция и на съобразяване с правовата държава. Каталунският въпрос трябва да бъде разглеждан в тази рамка и по тази причина Франция не признава приетата по-рано от регионалния парламент декларация за независимост на испанската област, каза той в комюнике. Льо Дриан изрази безпокойство от развитието на ситуацията в Каталуня. \"Франция иска да види Испания силна и единна\", подчерта той. Малко по-рано френският президент Еманюел Макрон увери испанския премиер Мариано Рахой в пълната си подкрепа за усилията му да направи така, че да бъде спазено върховенството на закона.", "date": "2017.10.27", "title": "И Франция не признава независимостта на Каталуня"}
{"url": "https://www.24chasa.bg/novini/article/6518367", "text": "Бизнесменът Венцеслав Василев, който застреля с 5 куршума жена си в столичния кв. “Лагера”, е предаден на Софийския градски съд. Василев ще отговаря за убийство и за незаконно държане на пистолет “Зиг Зауер”. Разрешението за него изтекло още през 2006 г. С това оръжие обаче бизнесменът стрелял по любимата Елена. 64-годишният мъж е болен от рак на простатата. Според обвинението 3 часа преди кръвопролитието на 18 август Елена пуснала жалба за тормоз срещу мъжа си, с когото не живеела от 2 г. Общо 4 били сигналите, подадени от нея в МВР и Софийската районна прокуратура. Към 13,50 ч Елена и нейна приятелка - Милена, седнали в заведение “Колектив” в кв. “Лагера”. По-късно дошъл и Венцеслав. Искал да говори с жена си за 2-те им деца. Тя отказала. Той се отдалечил, но пак се върнал. Повдигнал тениската си с лявата ръка, а с дясната извадил пистолета. През това време Елена набрала тел. 112. Съпругът извикал: “Ти ми съсипа живота”, и стрелял по нея. Една от версиите за разстрела е ревност. Клиенти от 7 маси станали очевидци на стрелбата, сред тях имало и малки деца. Пред всички Венцеслав казал, че отива в полицията да се предаде. След смъртта на Елена 2-те им дъщери - на 5 и 11 г., са при баба им.", "date": "2017.10.27", "title": "Болен от рак  отива на съд, гръмнал жена си от ревност (Обзор)"}
{"url": "https://www.24chasa.bg/novini/article/6518224", "text": "Ученици в обувките на евродепутати. Те могат да гласуват от банките на Европарламента в Страсбург, да приемат или отхвърлят законопроекти, да обсъждат най-актуалните въпроси и да получават отговор от заместник-председателя на Европарламента Райнер Виланд. Това стана реалност за близо 500 ученици от Европейския съюз на 6-и октомври в деня на \"Евроскола\". Това е програма, която има за цел да насърчи ученици от всички училища в ЕС да опознаят Европейския парламент и да се включат в работата му чрез симулирани заседания и гласуване. Те прекарват един ден там и всеки ученик взима участие в различна работна група, която работи по наболял проблем и търси решения за него. Тази година имаше 6 комисии за различни актуални теми като околна среда и възобновяеми източници, сигурност и права на човека, бъдещето и развитието на Европа, миграцията и младежката безработица. 24-ма ученици от Сопот ни представиха на 6 октомври в Европейския парламент в Страсбург. Те са от ПГ \"Ген. Владимир Заимов\" и са спечелили регионално състезание, за да вземат участие в деня на \"Евроскола\". Учениците заедно с директора и останалата част от колектива бяха в цветова хармония на облеклата, а за тази цел са имали специално наети моделиери, които са направили униформи за учениците и ризи с красиви панделки за колектива. Децата от Сопот бяха от малкото, които бяха с униформи, но това допринасяше за спретнатия им и красив вид. С пристигането в Европарламента учениците станаха част от многоезични групи и разискваха актуални проблеми в тях. След това всяка изготви доклад и избра свой говорител, който да го представи пред останалите \"евродепутати\". Те задаваха въпроси към говорителя и след представянето и получените отговори имаха възможност да гласуват резолюции, като разискванията се водеха на френски и английски език. Участниците в деня на Евросколата имаха и шанса да задават своите въпроси не само на говорителите на комисиите, но и на заместник-председателят на Европейския парламент Райнер Виланд. Сред въпросите, които най-много вълнуваха учениците, бяха темите за Каталуня, настоящият Брекзит и ситуацията между САЩ и Северна Корея. От Европарламента бяха организирали и Евроигра, в която 16-те ученици с най-много верни отговори бяха разпределени в 4 отбора. Ванеса Янева и Нелина Ковачева от България бяха сред участниците, дали най-много правилни отговори. Завършекът на деня беше с обръщение от Райнер Виланд към \"евродепутатите\" и кратко представяне на всички знамена от говорителите на училищата.", "date": "2017.10.27", "title": "Ученици влязоха в ролята на евродепутати"}
{"url": "https://www.24chasa.bg/novini/article/6518452", "text": "От 11 на 12 евро поскъпва еднодневната винетка за тирове. Очаква се това да донесе още 2,8 млн. лева в бюджета. Депутатите гласуваха промените в Закона за пътищата. С тях се транспонира европейска директива, според която държави, в които няма толтакса, трябва да въведат дневна в еднакъв размер за всички категории. Цената е спрямо екологични категории на камионите. Най-висока е за тези, които замърсяват най-много - с 45 евро повече, спрямо досегашните 1332 евро при максимум 3 оси. При камиони над 4 оси цената се вдига със 126 евро - на 2359. За следващата категория увеличението е съответно с 65 и 109 евро до 1223 и 2042 за максимум 3 и минимум 4 оси. Категория ЕВРО II ще бъдат таксувани с 1065 и 1776 евро (поскъпване съответно с 57 и 95 евро). За ползване на пътищата, тировете от следващата група ще трябва да плащат 926 и 1543 евро - 50 и с 82 евро повече. Екологичните ЕВРО IV камиони, както и всяка по-висока категория ще плащат с 45 и 75 евро повече - съответно по 842 и 1404, гласят още промените. Кога точно ще влязат в сила, зависи от наредба на кабинета за определяне на тарифите. ", "date": "2017.10.27", "title": "Еднодневната винетка за тирове поскъпва на 12 евро"}
{"url": "https://www.24chasa.bg/novini/article/6518424", "text": "Съдиите от Върховния касационен съд ще атакуват пред Конституционния прехвърлянето на делата за корупция по високите етажи на властта в спецсъдилищата и прокуратурите. През лятото парламентът прие вече спецсъдът да решава дела за над 40 престъпления - от подкуп през безстопанственост до пране на пари, ако са извършени от депутати, министри и магистрати. Досега ги гледаше Софийският градски съд. Поправките в Наказателнопроцесуалния кодекс влизат в сила от 5 ноември. Според ВКС с измението се създава извънреден съд, което е в разрез с конституцията. Искането текстовете да бъдат отменени ще бъде пратено в КС следващата седмица. Вчера обаче депутатите приеха промени в съдебния закон, с които заради новата си натовареност с делата срещу корумпирани магистратите от спецсъдилищата и прокуратурите ще получават до 6 заплати отгоре. Бонусът ще се дава за резултати. Допълнитело пари за натовареност ще получават всички съдии, прокурори и следователи. Поправките ще важат от 1 януари 2018 г. ВСС, Съветът за съдебна реформа начело с министърката на правосъдието Цецка Цачева и съсловни организации посрещнаха измененията на нож. Според депутатите допълнителните възнаграждения ще изиграят ролята на антикорупционна мярка. Досега подобни стимули нямаше за градските съдии и прокурори, които работеха по същите дела. След препоръки на Венецианската комисия отпадна текстът в съдебния закон, който гласеше, че магистрати ще се отстраняват от работа при всяко повдигнато обвинение без преценка на ВСС. ", "date": "2017.10.27", "title": "Върховният съд атакува пред КС, че спецмагистрати поемат делата за корупция (Обзор)"}
{"url": "https://www.24chasa.bg/novini/article/6518528", "text": "Заплатите да се вдигнат със 100 лв. от следващата година, или синдикатите ще блокират държавата през зимата. Този ултиматум към управляващите отправи президентът на КНСБ Пламен Димитров пред 8000 работници, събрани на протест в София за по-високи заплати. Шествието премина през центъра на столицата и стигна до сградата на Министерския съвет, където по същото време Тристранният съвет обсъждаше бюджета за догодина. Според сметките на синдикалистите ще са необходими още 150 млн. лева, за да се постигне поне 10% увеличение на заплатите на служителите в публичния сектор. които могат да спрат държавата”, закани се пред протестиращите Димитров. Сред другите искания са по-висока минимална заплата. В проекта за бюджета за следващата година е предвидено тя да стане 510 лв. Синдикатите предлагат които работят по специалността си. Освен това искат да се запази клас прослужено време, така се гарантирало вдигането на доходите на служителите. Според синдиката е крайно належащо увеличението на заплатите на 14 000 души, подчинени на здравното министерство, които работят в психиатричните болници, центровете по кръвопреливане и регионалните здравни инспекции. КНСБ настоява още и за увеличение на заплатите в Селскостопанската академия, на хората, заети с борбата с градушките, както в сферата на културата. Спим във фургони на полето сред гризачи, оплакаха се дошли на жълтите павета мъже от борбата с градушките. Пламен Димитров влезе с всички тези предложения на тристранката, събрала се да обсъди бюджет 2018. Първи социалният министър Бисер Петков покани синдикатите на разговори в сградата на Министерския съвет. Той уверил, че приоритет на правителството е доходите да се вдигнат. Доказателство за това е, че от догодина минималната заплата се увеличава с 50 лв. до 510 лева, посочил той. Водачът на КНСБ е признал, че има положителни стъпки, но е поискал по-смели крачки за ръст на доходите. И извадил 5-годишен план за повишаване на доходите на българите, за да стигнат 60% от средноевропейските. Още вчера синдикатите очакваха спешна среща с премиера Бойко Борисов и финансовия министър Владислав Горанов, но програмата на министър-председателя не позволяваше такава. До снощи не бе ясно кога те ще си говорят за заплатите. Така пък вицепремиерът Валери Симеонов определи бюджета на държавата през следващата година по време на тристранката, влизайки в стилистиката на бившия министър Симеон Дянков и постната пица. Може да не е с много луканка, но е поръсена обилно с пармезан, включи се преди ден и шефката на бюджетната комисия на парламента Менда Стоянова. Бюджетът 2018 г. дава възможност държавата нормално да изпълнява функциите си и връща част от добрите процеси в икономиката и към служителите в бюджетната сфера, макар и не с темповете, с които на тях им се иска, и не с темповете, които са в реалния сектор. Това заяви министър Владислав Горанов по време на заседанието, докато отвън се чуваха скандиранията на протестиращите. Бюджетът преразпределя създаваното от работодателите и работниците и няма как да отчита абсолютно златното сечение между желанията на отделните страни, обясни Горанов. При положение, че реалният сектор е този, който движи икономиката, няма как бюджетът да диктува темпа на ръст на доходите, продължи той. В крайна сметка от участниците в тристранката бюджетът бе отхвърлен само от КНСБ и БСК. Бизнес и синдикати обаче вкупом обявиха за слаб бюджета на Държавното обществено осигуряване за 2018 г., макар и с различни мотиви. Работодателите са твърдо против увеличението на минималната заплата. Държавата се намесва административно там, където не трябва, а там, където трябва не го прави, каза Васил Велев, председател на Асоциацията на индустриалния капитал в България. Той визира фалшивите болнични и инвалидните пенсии. Велев отчете, че през последните години трудовият ни пазар е загубил над 1 млн. работоспособни българи. Пак избухна спорът и за отпадане на клас прослужено време. Бизнесът е против предложението на КТ “Подкрепа” всички, които се регистрират като безработни, независимо дали са напуснали сами, или са съкратени, да ползват обезщетение при безработица. Според Велев това е в полза на тези, които източват социалните фондове и са И догодина за първите 3 дни болнични служителите ще вземат 70% от надницата си, а не 50%, както предвиждаше проектът. Във вторник лично премиерът Бойко Борисов замрази идеята за намаляване на размера на обезщетението, нопоиска строги наказания и мерки, които да спрат изтичането на пари. Най-добре се прие предложеният бюджет на НЗОК. Не го подткрепиха само две от работодателските организации. Не трябва на калпак да се увеличават заплатите, категоричен бе социалният министър Бисер Петков в отговор на искането на КНСБ за вдигането им в няколко сектора. “Ръстът на доходите е сред основните приоритети на правителството. То прави възможното с инструмента, който има, а именно минималната работна заплата, за да съдейства за увеличаване на доходите”, заяви Петков. Министърът обясни, че е приел писмените искния на синдикатите. За догодина са предвидени 10% за заетите в публичния сектор, напомни той. Две седмици след като стана ясно, че хиляди пенсионери не са получили увеличението си от 1 октомври, социалното министерство и НОИ успяха да открият точния им брой. За 4900 възрастни не е имало абсолютно никакво увеличение от 1 юли, когато пенсиите бяха актуализирани с 2,4%. Близо 1400 от тях обаче все пак са получили повишение от 1 октомври заради вдигането на минималната пенсия. Още 260 900 души пък са получили по-малко от обещаното, стана ясно вчера в парламентарния контрол. За близо 200 000 от тях разликата е под 10 ст., разясни министър Петков. Останалите 1 897 000 български пенсионери са получили увеличение. При някои то дори било с повече от 2,36%, тъй като минималната пенсия за осигурителен стаж и възраст вече бе вдигната на два пъти тази година и стигна 180 лв. Без увеличение са останали тези, чиито пенсии са били еднократно индексирани или преизчислявани. С по-малко увеличение от обещаното са и 65 800 пенсионери с т. нар. бонус за отложено пенсиониране. Въпросният бонус е между 3 и 4 процента и увеличение над него не им се полага, разясни министър Петков. ", "date": "2017.10.27", "title": "Синдикатите: Заплатите със 100 лева нагоре или блокираме държавата (Обзор)"}
{"url": "https://www.24chasa.bg/novini/article/6518617", "text": "Европейският съюз няма нужда от нови разделения, заяви председателят на Европейската комисия Жан-Клод Юнкер, цитиран от Франс прес и ТАСС, съобщи БТА. Юнкер уточни, че ЕК няма да се меси в спора между централните испански и каталунските регионални власти. \"Това е вътрешна работа на Испания, с която се занимава правителството на Мариано Рахой\", каза той. В същото време Юнкер отбеляза, че \"не би искал утре Европейският съюз да се състои от 95 страни членки\"", "date": "2017.10.27", "title": "Юнкер: Не бих искал Европейският съюз утре да се състои от 95 страни членки"}
{"url": "https://www.24chasa.bg/novini/article/6518633", "text": "Британското правителство обяви днес, че няма да признае едностранно обявената независимост на Каталуня и изрази надежда, че единството на Испания ще бъде запазено, предадоха АФП и ТАСС, цитирани от БТА. \"Обединеното кралство не признава и няма да признае едностранната декларация за независимост от каталунския регионален парламент\", се казва в изявлението на говорител на \"Даунинг стрийт\" 10. Той припомня, че решението на депутатите в Барселона се основава на референдум, обявен за незаконен от испански съдилища. \"Продължаваме да искаме спазване на принципа за върховенство на закона, уважение към испанската конституция и запазване на единството на Испания\", заявява говорителят на британското правителство.", "date": "2017.10.27", "title": "Великобритания обяви, че няма да признае независима Каталуня"}
{"url": "https://www.24chasa.bg/novini/article/6518438", "text": "Жалба в съда бави проекта на Столичната община за инсталация за RDF гориво в “ТЕЦ София”, която ще осигури топлоенергия за близо 40 хил. домакинства. Това стана ясно при проверката на завода за преработка на отпадъци, която направиха екоминистърът Нено Димов, кметът Йорданка Фандъкова и Джордж Кремлис от генералната дирекция по околна среда в ЕК. Жалбата е подадена през август и е срещу решението на Столичния общински съвет за кандидатстване за финансиране по Оперативна програма “Околна среда”. Проектът е за 157 млн. евро, а инсталацията ще оползотворява горивото, произведено от завода за отпадъци. Така ще се произвежда и ток, достатъчен за 20 000 - 30 000 домакинства. “На финала сме на подготовката на документацията и до края на годината ще я внесем за одобрение. Длъжни сме обаче да изчакаме решението на съда”, обясни Фандъкова. За 2 г., откакто е построен, заводът е преработил 600 000 т отпадъци. “Превърнахме отпадъците на София от проблем в ресурс. Преработваме 80% от тях и едва 20% се депонират”, каза Фандъкова. Кремлис подчерта, че това е вторият най-важен завод в ЕС. “Той има огромен потенциал, който може да бъде доразвит. Съоръжението пести 250 млн. евро на софиянци. Проектът за инсталация за RDF гориво е огромен. Искаме София да се включи възможно най-бързо сред градовете, изпълняващи стратегията на ЕК от отпадъци към енергия. Той ще помогне и за по-чист въздух”, каза Кремлис. Надявал се, че София ще подготви и още една фаза на проекта - за разширение на мрежата на “Топлофикация София”. София вече е много близко до изпълнението на критериите за допустимо ниво на фини прахови частици във въздуха. През 2016 г. само 2 от станциите в града са показали отклонение от показателите, каза министър Димов.", "date": "2017.10.27", "title": "Обжалване бави проекта на София за парно от боклук (Обзор)"}
{"url": "https://www.24chasa.bg/novini/article/6518486", "text": "България зачита конституционния ред на Кралство Испания, върховенството на закона и принципите на правовата държава като основни ценности на Европейския съюз и на всички негови държави-членки. Подкрепяме запазването на териториалната цялост и държавния суверенитет на Испания, която е наш стратегически партньор и съюзник, се заявява в съобщение до медиите на Министерството на външните работи. Едностранното обявяване на независимост на Каталония не отговаря на условията за легитимност и нарушава принципите на правовата държава, както е видно от решенията на Конституционния съд на Кралство Испания. Изразяваме загриженост от възможна ескалация на напрежението в Автономната област Каталония на Кралство Испания. Призоваваме всички власти в страната към конструктивен диалог, отговорност и уважение към законността - за защита на стабилността, единството и сигурността на гражданите. Вярваме в способността на испанското правителството за справяне с тази трудна ситуация в съответствие с Конституцията на страната и със залегналите в нея принципи и основни права на гражданите. Стабилността и просперитетът на приятелска Испания са важни за България, за ЕС и за гражданите на Европа. Единството, диалогът, солидарността и сътрудничеството са пътят за справяне със сериозните предизвикателства, пред които са изправени Европа и светът, отбелязват от МВнР.", "date": "2017.10.27", "title": "Външно: България подкрепя териториалната цялост на Испания"}
{"url": "https://www.24chasa.bg/novini/article/6518489", "text": "Германия не признава каталунската независимост, заяви говорител на германското правителство, цитиран от AFP . Той призова за диалог между правителството в Мадрид и Каталуния, съобщава \"Фокус\". „Федералното правителство не признава подобна декларация за независимост. Суверенитетът и териториалнияинтегритет на Испания са, и винаги ще бъдат ненарушими. Надяваме се, че замесените страни ще използват всички налични възможности за диалог и деескалация“, каза той.", "date": "2017.10.27", "title": "Германия не признава каталунската независимост"}
{"url": "https://www.24chasa.bg/novini/article/6518508", "text": "15-годишно момче нападна и преби свой съученик, съобщи  Инцидентът е станал по време на първата смяна в Националната Търговска гимназия. Жертвата е 15-годишният Габриел. Той е публикувал снимки във Фейсбук, които не се харесали на момчетата в съседния клас. Инициаторът на боя Петър и Габриел влезли в словесна разправа, която обаче прераснала в бой в двора. В мелето се намесили още двама приятели на Петър, за да се опитат да прекратят боя. Десетки възпитаници са станали свидетели на боя. Веднага е била повикана полиция. След като момчетата са били разтървани са закарани в болница, тъй като имали рани по лицата и тялото. От УМБАЛ „Свети Георги” съобщиха, че най-пострадал е бил Габриел. В Спешното са били приети три деца. Тийнейджърът е с охлузни рани по лицето и тялото. Едното му око е било залепнало, но за късмет не е била нужна хирургична намеса. Другите две момчета били с по-леки наранявания и са били пуснати да си ходят. Веднага в директорския кабинет са били викнати родителите на момчетата. Един от участниците в боя е бил отведен в районното управление за беседа. От пресцентъра на МВР съобщиха пред репортер, че работата по случая продължала. Причините за боя се изясняват. Побойникът и жертвата са се познавали от училището. По разкази на съучениците им те са имали и друг път пререкания. Габриел е с руски корени. Бил изключително тих и скромен. Петър пък бил добре известен в цялото училище. Той тренира бокс и често бил обект на интерес от страна на момичетата. По непотвърдена информация участниците в мелето са с предупреждения от изключване.", "date": "2017.10.27", "title": "Тийнейджър преби свой съученик в Пловдив"}
{"url": "https://www.24chasa.bg/novini/article/6518527", "text": "Перспективата за Западните Балкани е важна и неслучайно темата ще бъде във фокуса на Българското председателство на ЕС. Това каза министър-председателят Бойко Борисов, който веднага след завръщането си от Сараево се срещна с еврокомисаря по въпросите на бюджета и човешките ресурси Гюнтер Йотингер, съобщи пресслужбата на кабинета. Борисов е подчертал, че инициативата за поставянето на Западните Балкани сред важните теми, които ще обсъждат лидерите на ЕС, е продължение на дискусията за необходимостта от силен ангажимент на ЕС към региона. \"Срещата се очаква да бъде председателствана лично от председателя на Европейския съвет Доналд Туск. София има желание за тясно взаимодействие с институциите на ЕС с цел успешната й организация и постигането на максимален резултат от нея\", е посочил премиерът. Борисов и Йотингер са се обединили около позицията, че трябва да се работи не само за европейската интеграция на Балканите, но и да се предприемат практическите мерки, които да облекчат живота на гражданите. \"За първи път председателството на ЕС ще е толкова близо до региона и България ще положи огромни усилия да подпомогне нашите приятели и съседи в пътя им към ЕС\", е допълнил министър-председателят. Той е подчертал и ролята на кохезионната политика за постигане на икономическо и социално сближаване както между държавите-членки, така и по отношение на страните-кандидатки. Борисов е запознал еврокомисаря с приоритетите в проекта за държавен бюджет за 2018 година, където образователният сектор е изведен като приоритет, а Йотингер го е приветствал и е подчертал, че именно образованието е най-добрата инвестиция за страната. \"Само така младото поколение може да е подготвено, а бизнесът и инвеститорите се нуждаят от добре квалифицирани млади хора. Това не е процес, който се случва само в България, а и в останалите страни членки\", е коментирал Йотингер. На срещата е присъствал и българският еврокомисар по цифрова икономика и цифрово общество Мария Габриел, която е оценила като изключително отговорен подходът на България към нейното първо председателство на Съвет на ЕС. Премиерът Борисов е добавил пред двамата еврокомисари, че девизът на председателството \"Съединението прави силата\" е израз на волята на страната ни да работи за сближаването, разбирателството и повишаването на конкурентоспособността и стабилността на европейските страни.", "date": "2017.10.27", "title": "Борисов: Очакваме максимален резултат от срещата на ЕС в София за Западните Балкани"}
{"url": "https://www.24chasa.bg/novini/article/6518399", "text": "Най-малко шестима човека бяха ранени днес, след като при преминаване на влак избухна бомба край жп линия в Югозападен Пакистан. Това предаде Ройтерс, като се позова на служители от железниците и представители на силите за сигурност. Влакът е пътувал от Куета за Лахор. При взрива е бил повреден един от вагоните, пострадали са и релсите, съобщава БТА. Заради експлозията временно е спряно железопътното движение в района.", "date": "2017.10.27", "title": "Влак се взриви в Пакистан, има пострадали"}
{"url": "https://www.24chasa.bg/novini/article/6518411", "text": "Военнослужещи от Флотилия бойни и спомагателни кораби се включиха днес, 27 октомври, в дейностите за ликвидиране на последствията от наводненията в област Бургас. Днес те участват в разчистването на наводнените райони и домовете на пострадалите от бедствието в с. Равнец, съобщиха от Министерството на отбраната. Военнослужещите от ВМС ще продължат да оказват помощ на населението и през следващите дни. В ликвидирането на последствията от наводненията ще се включат и подразделения от състава на Съвместното командване на силите и Военновъздушните сили, дислоцирани в гарнизон Бургас.", "date": "2017.10.27", "title": "Военни от ВМС помагат на пострадали от наводненията в Бургаско"}
{"url": "https://www.24chasa.bg/novini/article/6518416", "text": "\"България напълно осъзнава отговорностите, които ще има като председател на Съвета на ЕС. Ще работим за постигане на решения по важните общоевропейски теми, основани на солидарност и компромиси, за да бъдат те максимално приемливи за всички страни членки\". Това e заявила заместник министър-председателят по правосъдната реформа и министър на външните работи Екатерина Захариева по време на срещата си с европейския комисар по бюджета и човешките ресурси Гюнтер Йотингер, който е на посещение в София, съобщиха от пресцентъра на министерството на външните работи. Двамата са обсъдили предстоящото Българско председателство на Съвета на ЕС и темите, които попадат в неговия фокус, сред които дебатът за бъдещето на Европа, предизвикателствата, пред които е изправен бюджетът на Съюза след Брекзит, и преговорите за следващата Многогодишна финансова рамка. Министър Захариева и комисар Йотингер са се обединили около разбирането, че е необходимо намирането на точен баланс между новите приоритети като Отбранителния фонд, Цифровия дневен ред, инструментите за гъвкавост, насочени към реакция при кризи и миграция, и традиционните инструменти и политики на ЕС. Двамата са били категорични, че насочването на усилия в една конкретна област не бива да бъде за сметка на други ключови политики и инструменти. Комисарят Йотингер е подчертал, че финансирането на новите приоритети като миграция и отбрана не трябва да е за сметка на кохезионната политика. Те са подчертали и необходимостта от по-ефективна кохезионна политика, която да има видими резултати за гражданите и да води до реално сближаване. \"Страната ни е сред най-големите поддръжници на кохезията. За нас кохезията не е само инфраструктура, а хоризонтална политика, която е свързана с икономически ръст, повишаване на доходите и създаване на работни места. Тя трябва да бъде фокусирана и насочена към хората\", е отбелязала министър Захариева. \"Амбицирани сме да участваме активно в подготовката на политическата дискусия по следващата Многогодишна финансова рамка и ще дадем своя принос в преговорите. Работим в тясно сътрудничество с екипа на Министерството на финансите и екипа на заместник министър-председателя Томислав Дончев\", е заявила още тя. Що се отнася до Западните Балкани, Захариева е изтъкнала, че Европейският съюз би могъл да подпомогне региона не само политически, но и чрез практични мерки, които да стимулират този пазар от 22 милиона души.", "date": "2017.10.27", "title": "Захариева: Като председател на ЕС ще работим за общи европейски решения"}
{"url": "https://www.24chasa.bg/novini/article/6518415", "text": "В 16 проверки на полицията в района на македонските градове Тетово и Гостивар през първите 9 месеца на годината са открити 44 чужди гражданки, които работели нелегално, предаде агенция МИА. Сред тях имало една българка, 22 жени от Албания, 16 от Сърбия и 5 от Косово. След разпит в полицията в Тетово те били предавани на отдела за трансгранична престъпност, миграции, чужденци и реадмисия. На незаконно пребиваващите чуждестранни гражданки били наложени глоби и забрана за влизане в Македония за срок от 1 до 5 години, след което били депортирани, информира БТА. Жените работели нелегално в различни заведения като певици, танцьорки, сервитьорки и барманки.", "date": "2017.10.27", "title": "Българка е сред 44 чужденки, работили нелегално в заведения в Македония"}
{"url": "https://www.24chasa.bg/novini/article/6518422", "text": "Държавният департамент на САЩ заяви, че счита Каталуня за „неделима част от Испания“, предава AFP  Вашингтон подкрепя действията на Испания за запазването й като „силна и единна“ страна. „САЩ имат страхотни отношения и дълготрайно партньорство с нашия съюзник от НАТО Испания“, заяви говорителят на Държавния департамент Хедър Науерт. „Каталуня е неделима част от Испания и САЩ подкрепя конституционните действия на испанското правителство“, добави тя", "date": "2017.10.27", "title": "САЩ счита Каталуня за неделима част от Испания"}
{"url": "https://www.24chasa.bg/novini/article/6518239", "text": "Кметът на Велико Търново Даниел Панов спечели голямата награда \"Кмет на 2017 година\". Престижното отличие бе присъдено от Портала на българските общини - Кмета.бг. Наградата бе връчена от българския еврокомисар Мария Габриел и е в категория \"Голяма община\", съобщиха от местната администрация. В разделите за средна и малка община големите награди \"Кмет на годината\" получиха управниците на Тутракан и Стамболийски Димитър Стефанов и Георги Мараджиев. \"За мен е изключителна чест, гордост и отговорност да бъда носител на наградата „Кмет на годината” на Kмета.БГ за 2017 година. Да получа това престижно отличие не би било възможно без подкрепата и усърдната работа на моите колеги в Община Велико Търново и на екипа ми в Националното сдружение на общините. Благодаря на всички колеги! Тази награда е за Велико Търново и всички великотърновци! Благодаря на моите съграждани, че вече шест години заедно превръщаме Старата столица в съвременен европейски град\", каза Даниел Панов по време на цеемонията. Кметът на Старата столица благодари също на българското правителство, начело с премиера Бойко Борисов, като подчета, че централната власт все по-силно се вслушва в гласа на кметовете и на Националното сдружение на общините. \"Благодаря на всички колеги в Националното сдружение на общините. Ние сме най-силната неправителствена организация в България и сме пример за единство\", каза още Даниел Панов. Десетки кметове от цяла България бяха отличени за постижения в различните сектори и обществени сфери. \"Поздравям колегите за получените награди. Пожелавам им много бъдещи успехи\", добави Панов. В церемониятата по награждаването участваха също Марко Маркула - вицепрезидент на Европейския комитет на регионите, Искра Михайлова - председател на комисията по регионално развитие в Европейския парламент, европейският народен представител Андрей Новаков, министрите на туризма и на младежта и спорта - николина Ангелкова и Красен Кралев. Гости на събитието бяха дипломати, представители на различни институции и организации, омбудсманът Мая Манолова.", "date": "2017.10.27", "title": "Даниел Панов е кмет на 2017 г. в България"}
{"url": "https://www.24chasa.bg/novini/article/6518433", "text": "Възстановено е движението при км 155-ти на АМ \"Тракия\" в посока Бургас, в района на Шишманци, съобщиха от пресцентъра на Агенцията \"Пътна инфраструктура\". Още 3 или 4 автомобила са се блъснали в останките от мантинелата. По чудо няма жертви. Камионът е бил натоварен с шоколад и бисквити и е бил шофиран от турски гражданин. Той е невредим.", "date": "2017.10.27", "title": "Възстановено е движението АМ \"Тракия\" в посока Бургас край Шишманци"}
{"url": "https://www.24chasa.bg/novini/article/6518442", "text": "\"Няма драма с участието на патриотите в правителството. ЕС иска една стабилна България със стабилно управление\". Това каза в предаването „Лице в лице” по   евродепутатът и представител на ГЕРБ Емил Радев. В коментар на искането на ДПС за оставка на Валери Симеонов и писмото, което са написали в тази връзка до евроинституциите”, Радев заяви, че това е поредната атака срещу правителството. По думите му, това че патриотите са в управлението на България по никакъв начин не притеснява никого в Брюксел. „В момента и в Австрия влизат сили, които са националистически, това което виждаме в някои от старите държави членки е в пъти антиевропейско. Патриотите подписаха в споразумението, че са проевропейски настроени, че подкрепят европейския път на България и всичко това не дава никакви поводи за тревога в Брюксел.” Писмото на ДПС е насочено да породи вътрешнополитически ефект, отколкото да породи външнополитически последици, допълни евродепутатът и уточни, че за ГЕРБ по никакъв начин не стои въпросът да се разваля коалицията с патриотите.", "date": "2017.10.27", "title": "Емил Радев: Няма драма с участието на патриотите в кабинета"}
{"url": "https://www.24chasa.bg/novini/article/6518180", "text": "Гроздовата реколта от настоящата 2017 година ни поднесе твърде необичайна ситуация. Продължителното топло и сухо време и многото слънчеви дни през септември доведоха до високо концентриране на захарите в гроздето и съответно до намаляване на финала на добивите между 20 и 40%. Гроздето от сорта Шардоне достигна до 27% захарност, Ркацители - до 24,5% захари, Каберне - до 28%, Мерло - 29% захарност. За пример - при 26% захари, в зависимост от това дали се работи с диви, или селекционирани дрожди, се получават от 14,7 до 15,6 об.% алкохол.", "date": "2017.10.27", "title": "Гроздето е с висока захарност, внимавайте!"}
{"url": "https://www.24chasa.bg/novini/article/6515739", "text": "След убийството на Николай Димов жена му – Анита Мейзер, 3 часа старателно чисти с препарати семейното жилище в Евксиноград и пере всичко, до което двамата са имали досег. Така е успяла напълно да заличи евентуалните следи, оставени от възможно присъствие на трети човек на местопрестъплението. Затова след присъдата на Варненския окръжен съд срещу нея, за близките на жертвата и адвокатите им продължават да съществуват неизяснени обстоятелства за извършването на престъплението. Самата Мейзер е категорична, че е обект на поръчков процес и няма никаква вина. Три часа след убийството на Николай Димов Анита Мейзер не е уведомила Бърза помощ и полицията През това време скандалната миска е извършила серия от действия за прикриване на стореното. Според твърденията й в различен порядък тя отишла на пазар до магазина, но понеже единият не работел среднощ, прескочила до втори. Измила старателно с препарати цялата къща. Опитала се да „натовари” тялото на сак с колелца, за да го „премести на терасата, където духът му свободно да излети към небето”. Взела злополучния сак и кабелните стежки и ги изхвърлила на различни места във Варна. Всичко това е не само утежняващо вината й, но то лишава разследващите от реална възможност да намерят следи от присъствие на друг човек в семейния апартамент, смятат близки на жертвата. Според тях тялото на Николай е намерено твърде далеч от масажната маса, на която уж било поставено за „експеримента с късането на свинските опашки”. „Той изобщо не е бил там – разкриват пред “168 часа” роднини на убития. - Излязъл е от банята и с един удар в тила е бил приведен в безпомощно състояние. След това е връзван и удушен. Всичко, което Анита твърди, са измислици, за да прикрие реалния извършител. Без значение дали тя е поръчител или съучастник, нейната ревност е мотив, а страхът й за живота й и за дъщеря й е достатъчен, за да прикрива убиеца. Самата Анита не успя да покаже как се слагат кабелните стежки посред бял ден, а в нощта на убийството твърди, че го е направила на тъмно. Освен това смятаме, че тя е искала да се освободи от тялото. Да го хвърли в морето. Интересно е как прокуратурата и съдът не коментират различни травми по тялото на Николай, които няма как да са причинени, ако събитията от оная нощ са такива, каквито ги описва Анита. ” На следствения експеримент Анита наистина не можа да сложи „свинските опашки”. Тя не успя и да свали от масажната маса тялото с размера и теглото на жертвата, въпреки показанията й, че го е направила. „Твърдението й, че тя ги е сложила на Николай, а той поискал да ги затегне, при това на врата – две едновременно, е несериозно – коментират близки на Николай. - Всеки, който е докосвал поне веднъж такива стежки, знае, че отвътре те имат зъбци и стягането трябва да е плавно. „Закопчаят” ли се, е изключително трудно, а най-често и невъзможно да се достегнат, както твърди, че е направила Анита.” Те припомнят, че освен удара на тила, по лицето на Николай има кръвонасядания, каквито биха се получили ако някой затиска устата му с длан. По гърба му също има кръвонасядания, каквито биха се получили, ако някой го притиска към пода или масажната маса. Според тях 40-килограмовата Анита няма физическата сила да пребори тренирания културист, а твърденията й за снимане на видео в тъмния апартамент са повече от нелепи. Истината никога няма да излезе наяве, категорични са опечалените. От своя страна Анита Мейзер във времето все по-упорито се дистанцира от вината за случилото се. В последната си дума пред съда тя каза: “Исках веднага да се самоубия. След като Николай се самоуби пред очите ми. Така щяхме да сме като Ромео и Жулиета. Аз не мога да живея с дамгата, че съм убийца. Ако ме обявите за виновна (към съда – бел. ред.), ще се самоубия. Не съм го убила. Не съм давала подкуп на никого. Даже Бойко Борисов каза, докато гния в затвора, гледам телевизия, че в опита си да бъдат харесани, полицаите се престарават. Признах за подкупа, само за да получа по-ниско наказание. Сестрата на Николай има връзки с изключително високопоставени хора. Затова ме съдят за нещо, за което в Щатите даже нямаше да съм в затвора. Аз обичах Николай. Спах с фланелката на Ники. Той беше най-красивият мъж на света.", "date": "2017.10.27", "title": "\"168 часа\": След убийството на Николай Анита 3 часа чисти и пере, не оставя следи"}
{"url": "https://www.24chasa.bg/novini/article/6518460", "text": "Градският съвет на Жирона свали испанското знаме от сградата си десет минути след обявяването на резултатите от гласуваната от каталунския парламент резолюция за независимост на областта от Испания. Това съобщи вестник \"Касо аисладо\", цитиран от ТАСС. Аналогичен ход са предприели местните власти и в друг каталунски град - Сабадел, пише вестник \"Паис\", цитиран от БТА.", "date": "2017.10.27", "title": "Два каталунски града свалиха испанските знамена от сградите си"}
{"url": "https://www.24chasa.bg/novini/article/6518472", "text": "Сиамски близнаци, съединени в областта на главата, бяха успешно разделени в рамките на хирургична интервенция, продължила повече от 36 часа с участието на 40 лекари, предаде Франс прес. Двегодишните момченца, родени в селището Одиша в Северна Индия, имаха общи кръвоносни съдове в областта на главата и общи мозъчни тъкани. Децата бяха оперирани в болница в Делхи след подготвителна процедура през август, информира БТА. \"В операцията участваха 40 лекари, 20 медсестри и много други медицински служители. Без помощта им тя не би била възможна\", се казва в комюнике на Общоиндийския институт за медицински науки. \"Една от най-големите трудности се състоеше в това да се запълнят празнините в мозъците след разделянето\", заяви един от участвалите в екипа хирурзи. \"Кожа бе генерирана чрез разширяване на два \"балона\", поставени във вътрешността на главата при първата операция през август - поясни пластичният хирург Маниш Сингхал. - Вторият етап ще е свързан с реконструкция на черепите.\"", "date": "2017.10.27", "title": "Хирурзи разделиха сиамски близнаци в Индия"}
{"url": "https://www.24chasa.bg/novini/article/6518395", "text": "Под ръководството на Софийска градска прокуратура (СГП) вчера ГД „Национална полиция“ проведе операция по линия на противодействие разпространението на наркотици на територията на София. При претърсване и изземане в жилище в столичния квартал „Гео Милев“ са открити множество наркотични вещества и незаконно притежавано оръжие. Това съобщиха от пресцентъра на прокуратурата. По случая е започнато досъдебно производство. На три лица са повдигнати обвинения за притежание на наркотични вещества с цел разпространение и притежание на огнестрелно оръжие без надлежно разрешително. Те са задържани за срок до 72 часа с оглед представянето им пред Софийски градски съд (СГС) за определяне на мярка за неотклонение „задържане под стража“. Задържаните са съответно на възраст 20 години, 32 години и 46 години и са многократно осъждани.", "date": "2017.10.27", "title": "Задържаха трима за притежание на наркотици в столицата"}
{"url": "https://www.24chasa.bg/novini/article/6518279", "text": "Измамник, представял се за репортер от телевизия BTV, застава на подсъдимата скамейка, съобщиха от пресцентъра на Апелативна прокуратура – София, цитирани от \"Фокус\". През януари 2017 г. 34-годишният С. Павлов, след като гледал телевизионно интервю с кмета на община Белица, решил да се облагодетелства по измамен начин. На 26 януари 2017 г. той намерил служебния телефонен номер на общината, на който се обадил. Отговорил му експерт по връзки с обществеността, на когото Павлов заявил, че иска да разговаря с кмета. След като му било обяснено, че Ревански не се намира в сградата, обвиняемият се представил с имена Добромир Михайлов и оставил телефон за връзка с молба кметът да му се обади. По-късно същия ден разговорът между двамата се е осъществил, като обвиняемият заявил, че е репортер от телевизия BTV и съдейства за събиране на средства за лечение на болно момче от с. Нови хан. Той обяснил на кмета, че детето пътува към болница и има спешна нужда от парична сума в размер на осемдесет лева, които не достигат за провеждане на лечението му. В отговор Ревански поел ангажимента да помогне, като предостави посочената сума. На свой ред измамникът уточнил, че парите следва да бъдат преведени до Централна поща в София до поискване, като посочил истинските си лични данни. Кметът разпоредил на своя служителка да изпрати пощенски запис от негово име, като за целта предоставил лични средства. В 14.15 часа в пощенска станция в София Павлов получил изпратената с експресен превод сума в размер на 80 лева. В хода на досъдебното производство по делото, чрез изготвената графическа експертиза, по категоричен начин е било установено, че обвиняемият лично получил въпросната парична сума. Всички ръкописни цифрови и текстови обозначения, както и подписът за получател, са били изпълнени и положени именно от него. Впоследствие обвиняемият Павлов посетил пострадалия от действията му кмет, като изразил съжаление за стореното и обяснил, че го направил поради нужда от пари. Районна прокуратура – Разлог е привлякла С. Павлов в качеството на обвиняем за извършено от него престъпление. Той многократно е осъждан за извършени престъпления от общ характер, предимно такива против собствеността. След внасянето в съда на обвинителния акт предстои насрочване на първото съдебно заседание по делото.", "date": "2017.10.27", "title": "Измамник, представял се за тв репортер, застава на подсъдимата скамейка"}
{"url": "https://www.24chasa.bg/novini/article/6516500", "text": "Задържаният за имотни измами с фалшиви завещания на мъртъвци без наследници Аврам Аврамов е бил разследван за далавери с продажбата на имотите на покойниците, научи “24 часа”. Той отказал да напусне едно от купените жилища, а друго пробвал да купи от дядо за 10 хил. лв. и да го продаде за 120 хил. лв. 47-годишният мъж, роден в Мездра, влиза в полицейските регистри през 1994 г. заради укрита чужда вещ. Освободен е от наказателна отговорност, но му е наложена глоба. 15 г. по-късно той отново нощува в районното заради хулиганство в култовото столично заведение “Дивака”. “Приел е името на заведението твърде буквално. Почнал е да се катери по масите и да прави сцени”, разказват полицаи. Следва затишие от 7 години, преди Тогава неговата братовчедка Красимира продала апартамент на Емилия Б. в столичния кв. “Младост”. Аврамов обаче отказвал да го напусне. Емилия подала сигнал в полицията. По това време криминалистите не знаели, че имотът е придобит с фалшиво завещание на починал човек без наследници. Аврамов е разследван и за измама с ипотека с друг имот. Прокурорските проверки и по двата случая обаче завършили с отказ от образуване на дело. Едва през април в Софийската районна прокуратура постъпил надежден сигнал. Подал го Сергей Василев, чийто апартамент с фалшиво завещание, писано на ръка, Аврам опитал да “наследи”. Тогава прокурори се заровили и в предишните сигнали и видели, че всеки път става дума за различни апартаменти с един собственик. Един от сигналите бил от 2015 г. Подал го Венцислав Василев, баща на Сергей. Той бил подмамен от Аврам да му продаде апартамента си за 10 хил. лв. с обещанието да го гледа до живот, както и да остане в жилището си до сетния си дъх. 47-годишният мездрачанин платил за жилището 1000 лв. капаро, дори купил инхалатор на дядото. Двамата подписали предварителен договор. Аврамов казал на Василев-старши, че според него купувачът трябва да плати всички задължения на жилището към парното, ВиК, ток и др. Василев обаче не прочел предварителното споразумение и не разбрал навреме, че въпросната клауза го задължавала той да плати сметките. По-късно дядото се обърнал към адвокат и поискал да обявят договора за нищожен. През това време обаче Аврамов договорил имотът да бъде продаден на чужденка на цена 12 пъти по-висока от тази, на която го е купил - 120 хил. лв. Няколко пъти дядото и Аврамов се засекли в София, разговаряли и Василев решил, че са се разбрали. Един ден той получил покана да се яви в нотариална камара и двата договора за продажба на жилището му били обявени за нищожни. Прокуратурата обаче прекратила проверката по случая с мнението, че спорът е гражданско-правен и Василев сам трябва да заведе дело. Проверките по останалите ситнали продължили около половин година - от април до октомври т.г., при тях Повечето от тях били след като Аврамов и жена му Пепа Георгиева се възползвали от приятелството си с общинар. Както “24 часа” единствен съобщи, мъжът бил заблуден да прави справки на семейството за възрастни хора, които нямат наследници. След смъртта им Аврамов изготвял фалшиви завещания, написани на ръка, че собствениците са му преписали апартаментите си. Схемата действала от 2013 г. След като успели да вземат няколко жилища, Аврамов и Пепа станали самонадеяни и решили да пробват да “наследят” имоти на хора, които все пак имат наследници. Заради тази грешка делаверата се разплела. “Аврам и Пепа са били потайни в действията си, били са конспиративно. Действали са прецизно и за всяка измама са използвали различни подизпълнители”, обясниха за “24 часа” отлично запознат с делото източник. Двамата наемали хора, които да подават документи в институциите, ползвали ги и за шофьори. За всеки апартамент търсили нови “подизпълнители”, за да заличачат следите към себе си. При ареста на Аврамов и жена му във вторник са били задържани още 13 души. 7 от тях ще са свидетели по делото, а 8 ще са обвиняеми. Освен Аврам и Пепа в ареста за 72 ч са оставени Христо Добрев, Валентин Николов, Борислав Монкев, Боян Боянов, Христо Цонев и 77-годишната Анна Петрова. Те ще бъдат обвинени по 8 различни дела за измами с апартаменти. Някои още били в процес на продажба. Най-евтиният бил купен за 50 000 лв., а най-скъпият - за над 200 хил. лв. които сезирали Софийската районна прокуратура, но след сигнала на Василев. При акцията по задържането на групата за имотни измами на 24 октомври са претърсени 14 апартамента и 2 коли. Основните тараши били на адреси в столичния кв. “Фондови жилища”. Полицаите се натъкнали на много фалшиви завещания, написани на ръка, за които имало и нотариални актове. Намерени са печати, фалшиви договори за придобиване на имоти, удостоверения за наследници и други документи. Криминалистите иззели пушка и пистолет. Засега 8-те задържани са обвинени за измама в особено големи размери, писане на фалшиви завещания и използване на неистински документи. Очаква се днес прокуратурата да поиска постоянен арест на 8-те задържани. Освен наказателни дела, ще има и граждански за разваляне на продажбата на имотите. Няколко наследници вече завели дела по този ред в съда. От прокуратурата наблюдават и друга банда за имотни измами. Нейн лидер е циганина Жоро Дебелия.", "date": "2017.10.27", "title": "Крадец на имоти мами дядо с апартамент, искал да го продаде 12 пъти по-скъпо"}
{"url": "https://www.24chasa.bg/novini/article/6518310", "text": "Тази седмица парламентът прие на първо четене проект на Закон за храните, под чиято регулация попадат минералните и изворни води. Депутатите гласуваха текстове за бутилираните на територията на България води, които са различни от тези в одобрения от Европейската комисия през 2016 г. вариант, алармират от Асоциацията на производителите на безалкохолни напитки в България (АПБНБ). Организацията обединява интересите на над 70% от сектора у нас. С новите текстове се подменят съществуващи в правния мир понятия. Това ще доведе до трудности, а дори и до невъзможност при прилагането на закона в определени части. Най-опасната последица е, че потребителят ще бъде лишен от правото си на информиран избор за водата, която купува за себе си и за семейството си. Критично важно е частта за бутилираните води да бъде преразгледана, предупреждават от асоциацията. - В частта си за бутилираните води този законопроект обрича на хаос и правова нестабилност цялата индустрия. Притесненията ни обаче са свързани не само с нашия бизнес. Внесените за обсъждане и приети на първо четене текстове засягат интереса на потребителите и инвестиционния климат в страната. За натуралните минерални и изворни води има стриктно зададени европейски нормативи. Новите текстове са в несъответствие както с европейските изисквания, така и с редица български законови норми, включително със Закона за водите, който урежда достъпа до ресурсите. Става дума за включване на нови понятия, различни по смисъл от тези, с които работим ние. Европейското право и практика определят следния ключов принцип за нашата индустрия: водата от едно находище или подземно водно тяло се предлага на пазара само под една марка, независимо от броя и вида на използваните за добива не ресурса водовземни съоръжения. С приемането на закона в предложения му вид този модел ще бъде подменен с модела за множествена експлоатация на едно и също находище. - Точно това означава. Въвеждането на общото понятие „извор“ вместо „находище“ за минералните води и „подземно водно тяло“ за изворните не може да осигури коректно транспониране на европейската директива и спазването на принципа „едно находище - един бранд“. Това е в ущърб на отговорните инвеститори в сектора и техните потребители. Кой ще дефинира какво е „извор“? С еднаква стриктност и грижа ли ще работят отделните фирми? Как потребителят ще прави разликата? какво пие? Кой ще носи отговорността за опазване на ресурса? Промените ще доведат до заличаването на наложени марки, но и неизбежно ще дестабилизират цялата индустрия, защото ще блокират интереса да се инвестира както в разработените до момента малко на брой находища, така и в разработването на нови находища. Ще навреди на устойчивото развитие в редица общини. Ще разруши граденото с години доверие на потребителите. Сегментът за бутилиране на води е труден и ресурсоемък – от разработване на находище, изграждане на фабрика за бутилиране, логистика, до създаване на репутация на пазара и поддържане на тази репутация. Никой няма да инвестира, ако законът позволява във всеки един момент нов играч да дойде наготово и да се възползва от разработените от него работещи бизнес механизми и имидж. - Въвеждането на понятието „търговско описание“ в новите текстове подменя използвания до момента термин „търговско наименование (марка)“. Тази промяна се прави, въпреки че според ЕК смисловото разбиране на понятието „търговско наименование“ като марка или бранд е напълно коректно. Това е една от промените в остро противоречие с потребителските нагласи. Социологическо проучване на агенция BluePoint показа, че за над 70% от потребителите именно . Над 80% от анкетираните смятат, че наложените марки поддържат високи производствени стандарти и контрол в процеса на бутилиране. А за почти всички потребители (97%) е изключително важно продукцията да се контролира стриктно от съответния производител. Новият закон лишава потребителите именно от тази гаранция за сигурност и качеството, която им дават утвърдените вече марки. - Ние подкрепяме и развиваме конкуренцията. Но настояваме да се работи по всички правила на честната игра. Неслучайно преди време обявихме инициативата „Кристално чисти“ и обединихме компании, изповядващи принципите за чисти правила, ясна отговорност и чист бизнес. България има огромно богатство от минерални находища, подземни водни тела с изворни води, годни за консумация в натуралния си вид. Находищата на минерални води с утвърдени експлоатационни ресурси в страната са 144, а в момента нашата индустрия работи само на 13 от тях. Поне 1/3 от тези находища са с води с натурални питейни качества. Същото е положението и при изворните води.Свободен ресурс има и всеки инвеститор е добре дошъл да го развива. На челните места сме не само по количество на натурални води, а и по отношение на огромното разнообразие на видовете и свойствата. Разнообразие, което остава неизползвано. Ние отстояваме именно принципа да има стабилна законова рамка, която да защитава и стимулира инвестициите както в използваните в момента находища, но и да насърчи разработване на нови. Важно е потребителите да могат да избират между повече продукти с различни характеристики в полза на по-високо качество на живот. - Категорични сме, че тази процедура трябва да остане. Тя гарантира безопасността и здравето на потребителите и не е в ущърб на бизнеса нито от финансова, нито от административна гледна точка. Тя би могла да е „тежест“ само за онези представители на бизнеса, които не могат да докажат, че дейността им и продуктите, които произвеждат, съответстват на законовите изисквания. - Не знам до каква степен всички членове на съюза оценяват последиците за бизнеса си, ако законът бъде приет в този вариант. Така че ние алармираме и към тях. Мисля, че и държавата, и целият бранш, и потребителите знаят: ние не сме организация еднодневка. АПБНБ представлява над 70% от пазара на безалкохолни напитки и бутилирани води и има повече от 22-годишна история. Членуваме и работим съвместно с европейските браншови структури на бутилировачите на вода, на производителите на безалкохолни напитки. Започвайки развитието си в условия на млада демокрация, ние успяхме да изградим не просто положителен имидж, а реални механизми, които движат бранша напред. Чрез саморегулации и много отговорно бизнес поведение, което браним и до днес, постигнахме това. Затова адмирираме законова протекция на модел, гарантиращ потребителския интерес и насърчаващ инвестиционния климат в страната. и вярваме, че при второто четене на проектозакона за храните проблемите в частта му за бутилираните води ще бъдат преодолени. В противен случай ще бъдат обслужени интереси с разрушителен за устойчивото развитие на сектора и интересите на потребителите ефект. Както посочих, България не е използвала напълно потенциала си по отношение на натуралните води и такава дестабилизация ще спре развитието, подкопавайки изцяло доверието към индустрията. - За последните пет години компаниите членове на асоциацията са инвестирали над 130 млн. лв. в икономиката на България, а само за миналата година - над 1,2 млн. лв. в професионалното развитие на своите служители. В сектора са заети хиляди хора. Инвестираме в тяхното обучение, добруване и благосъстояние и това не трябва да се подлага под риск. Разчитаме и на народните представители, и на обществото да кажат не на опита да бъде дестабилизиран и разрушен един наистина социално отговорен бизнес модел.", "date": "2017.10.27", "title": "Кой ще гарантира каква вода пием"}
{"url": "https://www.24chasa.bg/novini/article/6518018", "text": "Три коли са се сблъскали на бул. \"Брюксел\" в София, съобщи читател на \"24 часа\". На мястото има полицейски екипи, а движението по булеварда засега не е затруднено.                                                                                                                                                                                                                                                                                                                       ", "date": "2017.10.27", "title": "Верижна катастрофа на бул.\"Брюксел\" в София (Снимки)"}
{"url": "https://www.24chasa.bg/novini/article/6517999", "text": "Прехвърлянето на делата за корупция по високите етажи на властта от Софийския градски на спецсъда ще отиде в Конституционния съд, това е решил днес Пленумът на Върховния касационен съд (ВКС). Съдиите са на мнение, че поправката в Наказателно-процесуалния кодекс (НПК), която регламентира това, противоречи на основния закон. Смяната на подсъдността на делата бе приета от парламента през лятото. Разпоредбите в НПК влизат в сила от 5 ноември. Сезирането на Конституционния съд ще стане идните дни, след като се допълни искането за противоконституционност от „аналитично звено“ в Наказателната колегия на ВКС. Пленумът на Върховния касационен съд (ВКС) изслуша съдия Светла Димитрова, предложена от председателя Лозан Панов за негов заместник и ръководител на Гражданската колегия. Върховните съдии изразиха своето положително становище за нея със 67 гласа „за“, 9 „против“ и 2 „въздържал се“, като на заседанието присъстваха 81 съдии, съобщиха от ВКС. Ако и Висшият съдебен съвет гласува за кандидатурата на Димитрова, тя ще замени от поста на заместник съдия Красимир Влахов. Пленумът изслуша и предложените кандидати съответно за председател на Трето наказателно отделение – съдия Красимир Харалампиев, и за председател на Второ наказателно отделение – съдия Галина Захарова.", "date": "2017.10.27", "title": "ВКС праща в Конституционния съд прехвърлените дела на спецсъда"}
{"url": "https://www.24chasa.bg/novini/article/6518030", "text": "Косовският президент Хашим Тачи в интервю за виенския в. \"Стандарт\" обвини ЕС, че е оставил Косово в изолация, като не е одобрил безвизов режим за косовски граждани, и изтъкна, че ако това положение продължи, косовските граждани ще прибягнат към двойно косовско и албанско гражданство, предаде Танюг. Президентът посочи, че е глупаво да се ограничават правата на студенти или бизнесмени, на които им се налага да пътуват. Той добави, че не изпитва носталгия към Титова Югославия, но преди 40 години нейните жители са можели да пътуват по-свободно, отколкото днес, цитира БТА. На въпрос дали двойното гражданство, което дава право да се гласува и в двете държави, няма да породи опасения от създаването на \"Велика Албания\", Тачи изтъкна, че босненските сърби имат и сръбски паспорти, а босненските хървати хърватски, и вместо отговор попита защо подобна възможност да се изключва за косовските граждани. \"Не става дума за промени в границите, а само за възможност да се пътува свободно\", каза косовският президент. Той посочи също, че Косово е изпълнило всичките 95 условия за визова либерализация и е било лоялно, но Европейската комисия награждава само Сърбия, която напредва в преговорите за членство \"само защото изнудва ЕС със своите отношения с Русия\". Тачи каза, че при това Сърбия не спазва споразуменията, постигнати в хода на диалога за нормализиране на отношенията с Косово, и изрази надежда, че диалогът ще бъде подновен още преди края на тази година. \"Няма алтернатива на диалога. Искаме историческо, финално рамково споразумение\", добави той. На въпрос дали Прищина е готова да се откаже от Северно Косово, където живеят главно косовски сърби, Тачи изтъкна, че веднъж завинаги трябва да се разбере, че разделението по етническа линия не е решение. \"Косово е суверенна държава и има своя териториална цялост. Промяната на границите не може да донесе трайно решение, макар че албанците в региона живеят в пет различни държави. Трябва да работим за европейския модел с отворени граници в един интегриран европейски регион\", обясни косовският президент.", "date": "2017.10.27", "title": "Косово: Ако ЕС продължи изолацията ни, \nще прибегнем към двойно гражданство"}
{"url": "https://www.24chasa.bg/novini/article/6518100", "text": "Независимостта на съдебната система и разделението на властите в Полша са застрашени, заяви във Варшава Диего Гарсия-Саян, специален докладчик на ООН за независимостта на съдиите и адвокатите, предаде Франс прес. \"Днес независимостта на съдебната система и други основни демократични норми като разделението на властите са застрашени в Полша\", заяви Гарсия-Саян, който представи предварителните изводи от петдневното си посещение в Полша, цитира БТА. От идването си на власт през октомври 2015 г., консервативното правителство на партия \"Право и справедливост\" започна редица реформи, които засягат Конституционния съд, съдилищата и Националния съвет на магистратурата. Тези реформи са критикувани както от полските съдебни среди, така и от Европейската комисия. Според критиците им тези реформи целят да подчинят съдебната власт на изпълнителната, а управляващите консерватори заявяват, че целта е да се сложи край на безнаказаността на \"корумпираната каста\" на съдиите. \"Правомощието на правителството да задейства реформа на съдебната система не може да се оспорва. Има общо съгласие за необходимостта от модернизирането, укрепването и подлагането й на някои реформи, за да отговори на проблеми, които сега я засягат\", призна бившият перуански министър на правосъдието и на външните работи. \"При все това, всяка реформа на съдебната система трябва да има за цел подобряване на ефикасността й, а не подкопаване на нейната независимост и легитимност. Започнатата от полското правителство реформа, която се представя като лек, изглежда по-вредна от заболяването на полското правосъдие\", заяви той. Диего Гарсия-Саян ще представи доклада през юни догодина в Съвета на ООН за човешките права. В устава на този орган не се предвиждат санкции на критикувана страна, отбелязва АФП.", "date": "2017.10.27", "title": "ООН: Независимостта на съда в Полша е застрашена"}
{"url": "https://www.24chasa.bg/novini/article/6518093", "text": "МОСВ подготвя мерки за пренасочване на битовите отпадъци на 9-те общини в Област Бургас от неработещото регионално депо. Това съобщи министърът на околната среда и водите Нено Димов, който участва в инспекцията на завода за отпадъци на София заедно с кмета на Столичната община Йорданка Фандъкова и ръководителя на отдел „Кохезионна политика и екооценки” в ГД „Околна среда” на Европейската комисия Джордж Кремлис, обявиха от пресцентъра на екоминистерството. „Подготвяме спешни мерки за затвореното депо, които ще предложим на правителството и очаквам да бъдат одобрени на извънредно заседание още в понеделник“, каза министърът. Депото беше затворено заради компрометирана дренажна система и по първоначална оценка възстановяването му ще отнеме няколко месеца. Утре министър Димов ще бъде в Бургас, където с кмета на общината Димитър Николов и директора на РИОСВ – Бургас Тонка Атанасова ще вземат решение за осигуряване на временни депа и площадки за битовите отпадъци на деветте общини. Това решение ще бъде представено в понеделник на Министерския съвет, така че да не се създава кризисна ситуация в Бургас и региона. „Въпреки че с депото има сериозен проблем и в момента не може да бъде използвано, няма изтичане и опасност от замърсяване на околната среда“, увери министър Димов. Днес той ще обсъди мерки за подобряване на контрола на язовирите с министъра на икономиката Емил Караниколов. Министърът даде висока оценка на завода за третиране на битовите отпадъци на София, като припомни, че от 100% боклук са постигнати 80% суровина и само 20% отпадък. Нено Димов очаква до края на годината МОСВ и Столичната община да приключат с документацията по третата фаза на проекта по Оперативна програма „Околна среда“, която ще даде възможност RDF горивото да се изгаря в „Топлофикация София“. Според министъра този подход ще помогне и за решаването на още един сериозен проблем за подобряване качеството на атмосферния въздух и намаляването на фините прахови частици. „Последните данни от 2016 г. показват, че София е много близо до изпълнението на европейските критерии. С мерките на Столичната община очаквам София да бъде един от първите големи градове, за който ще докладваме на ЕК, че е постигнал нормите на годишна основа“, каза още Димов.", "date": "2017.10.27", "title": "Екоминистерството предлага мерки за затвореното депо за отпадъци в Бургас"}
{"url": "https://www.24chasa.bg/novini/article/6518130", "text": "Регионалният парламент на Каталуня гласува обявяването на независимост от Испания, съобщава вестник La Vanguardia, цитиран от \"Фокус\" Предложението, внесено по-рано днес от партиите „Заедно За“ и „Кандидатура за народно единство“ (CUP), бе подкрепено с гласовете на 70 депутати. Десет се обявиха „против“, двама бяха въздържали се. Опозицонните партии в каталунския парламент напуснаха пленарната зала преди гласуването на предложението за обявяване на независимост, съобщиха по-рано медиите. По-рано в петък в рамките на реч, продължила 45 минути, испанският министър-председател Мариано Рахой поиска от Сената остраняването от власт на регионалния лидер на Каталуния Карлес Пучдемон в опит да бъде предотвратено отцепването на североизточния автономен регион. Обръщайки се към горната камара на испанския парламент, Рахой призова да бъде пристъпено към „освобождаване на лидера на каталунското правителство, неговият заместник и всички регионални министри“. Малко по-късно партиите „Заедно За“ и „Кандидатура за народно единство“ (CUP) внесоха резолюция в регионалния парламент в Барселона, с която обявиха независимост от Испания. Това заяви говорител на управляващата коалиция в Каталуния, след като Мадрид предприе мерки за суспендиране на автономните права на региона. „Ние обявяваме Каталуния за независима държава под формата на република\", гласи началото на предложената резолюция, изготвена от партиите, притежаващи мнозинство в регионалния парламент. По-късно документът може би ще бъде гласуван, уточни говорите на „Заедно За“.", "date": "2017.10.27", "title": "Каталуня обяви независимост от Испания"}
{"url": "https://www.24chasa.bg/novini/article/6518094", "text": "Кралство Белгия иска екстрадицията на Ангел Илиев от бургаския квартал Черно море за участие в организирана престъпна група за нелегален превоз на мигранти. Групата, в която имало и други българи, превозвала с бусове хора от Белгия и Холандия към Великобритания. Днес Илиев бе доведен в Бургаския окръжен съд с белезници, след като бе задържан по издадена Европейска заповед за арест. \"Това, което ми се случи ми дойде като гръм от ясно небе. Пътувал съм няколко пъти с бусове, но не знам какво се е случвало с тях. Аз съм арматурист, работя в чужбина. Ако бяха ми казали, че ме търсят щях да се кача на самолета и да отида. Имам 5 деца, жена, болен родител, ако не съм аз ще умрат от глад”, каза Ангел в съда. Той изрази съгласие да бъде екстрадиран, защото искал да разбере в какво точно го обвиняват. Ако бъде осъден обаче, Илиев може да получи от 15 до 20 г. затвор. Окръжната прокуратура в Бургас поиска диреният мъж да остане в ареста, докато съдът реши дали да го екстрадира в Белгия. Държавното обвинение изтъкна, че Ангел Илиев е осъждан, напускал е многократно страната с различни автомобили. Адвокатът му поиска подписка или домашен арест. Съдът обаче го остави зад решетките.", "date": "2017.10.27", "title": "Белгия иска българин, разследван за трафик на мигранти до Великобритания (Видео)"}
{"url": "https://www.24chasa.bg/novini/article/6518129", "text": "Размерът на таксите за регистрация на юридическите лица с нестопанска цел (ЮЛНЦ) ще намалеят от 2 до 4 пъти в зависимост от вида на вписването и начина на подаване на заявленията. Това предвижда публикуваното от министерство на правосъдието днес за обществено обсъждане постановление за изменение и допълнение на тарифата за държавните такси, събирани от Агенцията по вписванията, съобщиха от пресцентъра на правосъдвоно ведомство. Постановлението е в изпълнение на политиката на правителството за намаляване на административната тежест за гражданите и бизнеса. Намаляването на държавните такси е във връзка и с промените в Закона за юридическите лица със стопанска цел (ЗЮЛНЦ), с които вписването на ЮЛНЦ ще се извършва в нов единен електронен регистър към Агенцията от 1 януари 2018 г. В момента първоначалното регистриране на юридически лица с нестопанска цел се извършва с нарочен регистър към съответно компетентния окръжен съд по седалището им. Последващо задължение за всички ЮЛНЦ в момента е регистрацията в регистър БУЛСТАТ, а за тези с обществено полезна дейност е необходима и регистрация в Централния регистър на ЮЛНЦ за общественополезна дейност. След провеждането на реформата ЮЛНЦ ще могат да подават заявления на хартиен носител във всички служби по регистрация на Агенцията по вписванията в страната, независимо от обстоятелството къде е тяхното седалище. Ще има възможност заявленията да се подават и по електронен път, като таксата за това ще е с 50% по-ниска, спрямо тази за подаване на гише. С влизането в сила на ЗЮЛНЦ регистрацията на ЮЛНЦ ще се осъществява на принципа „на едно гише”, в единен централизиран уеб – базиран електронен регистър, който ще може да предоставя комплексни електронни услуги. В този случай отпада и заплащането на държавните такси за вписване в регистър БУЛСТАТ. Именно тези облекчения ще доведат до значително занижаване на таксите.", "date": "2017.10.27", "title": "С до 4 пъти намаляват таксите за регистрация на юридическите лица с нестопанска цел"}
{"url": "https://www.24chasa.bg/novini/article/6518140", "text": "И 4 следови кучета с доброволци от БЧК се включиха в акцията по издирване на изчезналата 67-годишна Стоянка от потопа в с. Черни връх, община Камено. Операцията започна от ранни зори, но досега тя не е намерена. \"Ще я издирваме докато има има и най-малката възможност жената да е жива\", заяви директорът на Регионална дирекция \"Пожарна и аварийна безопасност Васил Василев, който ръководи акцията. Служители от различни ведомства, разделени в три групи, проверяваха в голям периметър, но не попаднаха на следа. На помощ се отзоваха и служители от ИАРА заради вероятността тялото й да е било отнено от водата към ез. Мандра и канала на с. Константиново в съседната община Средец. Междувременно от болницата \"Бургасмед\" успокоиха, че състоянието на съпруга на Стоянка - 69-годишният Димитър, който бе открит зарит в калта на 20 метра от къщата си, се подобрява, но още е с опасност за живота.  Той е настанен в отделението по Анестезиология и интензивно лечение и близки до него още не се допускат. Лекарите овладяли хипотермията, възстановили показателите за кръвно и пулс и го върнали в съзнание, но се консултирали с гръден хирург и неврологът, тъй като е погълнал кал и заради прекарания инсулт. От РЗИ излязаха с призив към хората в засегнатите места в Бургас и Камено да не пият вода от чешмите до 48 часа, тъй като е замърсена. Община Бургас пък покани 22 души от с. Равнец да се приютят в Дома за временно настаняване в града и петима вече пренощуваха в него. Половината от пострадалите са деца, чийто домове са зарити с кал и негодни за обитаване. Кметът Димитър Николов още не е отменил частичното бедственото положение в общината и ще го направи, когато пострадалите населени места се върнат в нормалния си ритъм на живот.", "date": "2017.10.27", "title": "И следови кучета търсят изчезналата Стоянка"}
{"url": "https://www.24chasa.bg/novini/article/6518156", "text": "Две жени са пострадали при  . Това съобщиха от пресцентъра на СДВР, цитира \"Фокус\". Сигнал за инцидента е подаден около 13.40 часа. Пострадалите са откарани за преглед в болнично заведение.", "date": "2017.10.27", "title": "Две жени са пострадали при катастрофата на бул. „Брюксел“"}
{"url": "https://www.24chasa.bg/novini/article/6518157", "text": "Министър-председателят на Испания Мариано Рахой обеща да „възстанови законността“ в Каталуня, след като регионалният парламент в Барселона обяви независимост под заплахата на Мадрид да суспендира автономните правомощия на региона, предава AFP, цитира \"Фокус\". „Призовавам всички испанци да останат спокойни. Върховенството на закона ще възстанови законността в Каталуня\", написа Рахой в социалната мрежа „Туитър“ минути след историческия вот в каталунския парламент.", "date": "2017.10.27", "title": "Мариано Рахой обеща да „възстанови законността“ в Каталуня"}
{"url": "https://www.24chasa.bg/novini/article/6510321", "text": "Нов рекорден ръст по посещения регистрира сайтът на \"24 часа\" през септември - 8,43% и 9,57% на годишна база - това показват новите данните на Gemius . Това е най-високият резултат, постиган от създаването на 24chasa.bg, а прогнозата за октомври е още по-висока. С новия си резултат сайтът на \"24 часа\" се издига с още едно място в класацията на новинарските сайтове, изпреварвайки сайта на агенция \"Блиц\". Така 24chasa.bg вече е вторият най-голям новинарски сайта, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2017.10.27", "title": "Сайтът на \"24 часа\" с рекорден ръст 8,43% за септември, m.24chasa.bg - №1 новинарски"}
{"url": "https://www.24chasa.bg/novini/article/6518200", "text": "Пуска се временна автобусна линия от метростанция \"Вардар\" до Новата гора на София /отклонението за сметището при кв. \"Суходол\"/, съобщиха от пресцентъра на Столична община. Линията се пуска заради засаждането на нова гора на София в Суходол. Автобусите ще се движат съботите и неделите от 28 октомври до 3 декември, като ще тръгват от метростанция \"Вардар\" и ще се движат по маршрута на автобусна линия 56 до кръстовището на ул. \"Траян Тенев\" с ул. \"Хармония\" и наляво по ул. \"Хармония\" до отклонението за сметището при кв. \"Суходол\". Часовете на тръгване от началната спирка на метростанция \"Вардар\" са 9.00 часа, 10.30 часа, 12.00 часа, 13.30 часа и 15.00 часа. От Новата гора на София в Суходол автобусите ще тръгват в 10.10, 11.40, 13.10, 14.40 и 16.00 часа, посочват от общината. Автобусите ще спират на съществуващите спирки \"Ж.к. Западен парк\" за автобусна линия 56, \"Околовръстен път\" за автобусна линия 56 и крайна/начална спирка на Новата гора на София в Суходол.", "date": "2017.10.27", "title": "Пускат временнo автобус от метростанция \"Вардар\" до Новата гора на София"}
{"url": "https://www.24chasa.bg/novini/article/6518204", "text": "Трябва да подкрепяме България и останалите нови страни-членки чрез умна кохезионна политика. Това е заявил европейският комисар по въпросите на бюджета и човешките ресурси Гюнтер Йотингер по време на дискусия \"Бъдещето на европейския бюджет - тенденции и предизвикателства\", която се е състояла в Народното събрание, предаде пресцентърът на парламента, цитиран от БТА. Форумът е бил организиран в Народното събрание от парламентарните комисии по европейски въпроси и контрол на европейските фондове и по бюджет и финанси. Гюнтер Йотингер е подчертал, че за България са решаващи две програми - за развитието на селските райони, което да гарантира силен аграрен сектор на страната, и за изграждането на инфраструктура, сградни фондове. По думите му трябва да се намери добър баланс за изразходване на средствата и да не бъдат намалени разходите за селските райони и кохезията за сметка на другите приоритетни сфери. \"Няма да се измъкнем от съкращения в селскостопанската политика, но няма да позволя те да бъдат огромни, защото селското стопанство се нуждае от подпомагане и не само в изостаналите райони, а навсякъде\", заявил европейският комисар. Гюнтер Йотингер е подчертал, че изминалите 10 години за България са били добри години, страната върви в правилната посока, но се нуждае от още време, за да може започнатото да бъде доведено до край. Той е отбелязал, че многогодишната финансова рамка дава гаранции за всички страни-членки и е предпоставка за успешно планиране. Еврокомисарят е посочил още, че сега се изготвя финансовата рамка, която през май ще бъде представена пред Съвета на ЕС и Европейския парламент, за да може да се съгласува. В дискусията участие са взели народни представители от парламентарните комисии по европейски въпроси и контрол на европейските фондове и по бюджет и финанси, членове на Европейския парламент, членове на Комитета на регионите, на Европейския икономически и социален комитет, представители на работодателски и синдикални организации, неправителствени структури.", "date": "2017.10.27", "title": "Йотингер участва в дискусия в Народното събрание за бъдещето на евробюджета"}
{"url": "https://www.24chasa.bg/novini/article/6518188", "text": "След обилните валежи миналата седмица, софиянци решиха да се възползват от прекрасното есенно време. Из емблематични за столицата паркове и места за отдих се виждаха хора, които бяха избрали последния петъчен ден на октомври за релакс и наслада на прекрасното есенно време. От утре обаче времето отново се разваля. Очаква се през нощта да започнат валежи, а максималните температури ще достигнат едва до 15 градуса.", "date": "2017.10.27", "title": "Столичани се наслаждават на последните топли дни на есента (Видео)"}
{"url": "https://www.24chasa.bg/novini/article/6518225", "text": "Редовното правителствено заседание следващата седмица ще се проведе в понеделник, 30 октомври, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. Внася: министърът на финансите 2. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА БЕЗОПАСНО ИЗПОЛЗВАНЕ НА ЯДРЕНАТА ЕНЕРГИЯ Внася: заместник министър-председателят по икономическата и демографската политика 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА СОЦИАЛНО ПОДПОМАГАНЕ, ПРИЕТ С ПОСТАНОВЛЕНИЕ № 243 НА МИНИСТЕРСКИЯ СЪВЕТ ОТ 1998 Г. Внася: министърът на труда и социалната политика 4. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ № 154 НА МИНИСТЕРСКИЯ СЪВЕТ ОТ 2017 Г. ЗА ОПРЕДЕЛЯНЕ БРОЯ НА КОМАНДИРОВАНИТЕ СЛУЖИТЕЛИ НА ИНСТИТУЦИИ НА ЕВРОПЕЙСКИЯ СЪЮЗ, КОИТО ДА ПОДПОМАГАТ ПРОВЕЖДАНЕТО НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г. Внася: министърът за Българското председателство на Съвета на Европейския съюз 2018 5. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ПЛАН ЗА ПРОТИВОДЕЙСТВИЕ НА ТЕРОРИЗМА Внася: министърът на вътрешните работи 6. ПРОЕКТ НА РЕШЕНИЕ ЗА ПРИЕМАНЕ НА ДЪЛГОСРОЧНА ИНВЕСТИЦИОННА ПОЛИТИКА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА И НА СРЕДНОСРОЧНА СТРАТЕГИЯ ЗА ИНВЕСТИРАНЕ НА СРЕДСТВАТА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА ЗА ПЕРИОДА 2018-2020 Г. Внася: министърът на финансите 7. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ Внася: министърът на труда и социалната политика 8. ПРОЕКТ НА РЕШЕНИЕ ЗА ИЗКЛЮЧВАНЕ НА ГОРИ И ЗЕМИ ОТ ГОРСКИЯ ФОНД ПОРАДИ ПРОМЯНА НА ПРЕДНАЗНАЧЕНИЕТО ИМ, ПРЕДСТАВЛЯВАЩИ ПОЗЕМЛЕНИ ИМОТИ - ПУБЛИЧНА ДЪРЖАВНА СОБСТВЕНОСТ, В ГР. СОЗОПОЛ, ОБЩИНА СОЗОПОЛ, ОБЛАСТ БУРГАС, ЗА ОБЕКТ „ПЪТ И-99 „ВАРИАНТ АЛЕПУ” - II ЕТАП, ОТ КМ 20+867 ДО КМ 29+327“ Внася: министърът на земеделието, храните и горите 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „ХОЛДИНГ БЪЛГАРСКИ ДЪРЖАВНИ ЖЕЛЕЗНИЦИ” ЕАД - СОФИЯ Внася: министърът на транспорта, информационните технологии и съобщенията 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 10 ОКТОМВРИ 2017 Г. В ЛЮКСЕМБУРГ Внася: министърът на финансите 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 12 И 13 ОКТОМВРИ 2017 Г. В ЛЮКСЕМБУРГ Внася: министърът на правосъдието 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 13 ОКТОМВРИ 2017 Г. В ЛЮКСЕМБУРГ Внася: министърът на околната среда и водите 13. ПРОЕКТ НА РЕШЕНИЕ ЗА СЪЗДАВАНЕ НА КОНСУЛТАТИВЕН СЪВЕТ ПО КОНТРОЛ И ОДИТ В ПУБЛИЧНИЯ СЕКТОР Внася: министърът на финансите", "date": "2017.10.27", "title": "Виж какво решава кабинетът в понеделник"}
{"url": "https://www.24chasa.bg/novini/article/6517604", "text": "Състоянието на 71-годишния мъж от с. Черни връх, спасен след наводненията в Бургаска област е стабилно, но той продължава да е с опасност за живота. Реанимационните екипи на МБАЛ „Бургасмед“ продължават да му оказват медицинска помощ в отделение по „Анестезиология и интензивно лечение“, където той ще остане под наблюдение. Пострадалият е докаран в МБАЛ \"Бургасмед\" в изключително тежко състояние след бедствието- с хипотермия заради повече от 3 часа престой в студената вода, фрактури на ребра, гръдна травма, със слаб пулс, без почти никакво кръвно налягане и в кома. Преди инцидентът мъжът е претърпял и инсулт. Към момента състоянието му е стабилно с овладяна хипотермия и в съзнание, с възстановени показатели за пулс и кръвно налягане. Консултиран е с гръден хирург, тъй като е аспирирал кал по време на инцидента, както и с невролог заради прекарания преди това инсулт.", "date": "2017.10.27", "title": "Състоянието на мъжа, спасен от наводненията в Бургаска област, е стабилно"}
{"url": "https://www.24chasa.bg/novini/article/6517543", "text": "\"Археологията ще продължава да я има, но го няма Плетньов, който я правеше красива и научно и артистично. Аз загубих най-близкия си приятел. Това, което си дадох като обещание е, че следващата книга, която ще напиша, ще е посветена на него\", каза проф. Хитко Вачев от Търновския исторически музей на поклонението пред тленните останки на проф. Валентин Плетньов. Стотици колеги, приятели, историци и археолози, университетски преподаватели и музейни работници от цялата страна се събраха в петък в гробищния парк на Велико Търново, за да си вземат сбогом с шефа на Варненския исторически музей проф. Плетньов. Именитият археолог, учил и започнал професионалния си път от старопрестолния град, почина на 23 октомври, без да дойде в съзнание. Месец по-рано той получи тежка черепномозъчна травма в следствие на нелеп битов инцидент в село Леденик. Професорът паднал по стълбите на къщата си, която освещавал с близки и приятели. За поклонението в Търново бяха също депутатът проф. Станилов - зам.-председател на комисията по култура в парламента, доц. Христо Попов, зам.-шеф на Националния археологически институт. \"Изключително слънчев и светъл човек. Много ще ни липсва на всички с бохемския си начин на възприемането на живота. Весел, много позитивен, наричах го Веселият пират. Не можем да не отчетем колко добри неща направи за Варненския музей, който се разви изключително много през последните години благодарение на неговите усилия. Има хора, при които нещата се получават леко, той беше от тоя тип\", коментира доц.Попов. \"22-години работихме в екип. Помня първите му стъпки, когато правихме разкопки на юг от Преображенския манастир. Тогава ме впечатли с огромния си интерес. Бе огромно вълнението му, при проучването на княжеския манастир в местността Караачтеке във Варна. Всяка изминала година той израстваше в професионално отношение.В следващия археологически сезон планирахме да приключим проучването на манастира, посветен на Св.Богородица във Варна. Изключително бе впечатлен и от една крепост, която започна да проучва в последните две години в местността Петричка. Имаше много, много идеи, за съжаление едва на 55 години той си отиде толкова нелепо, но неговите колеги ще продължат онова, което е започнал\", каза покрусен откривателят на мощите на св.Йоан Предтеча проф.Казимир Попконстантинов. Повече от час светила в археологията и историята, сред които проф. Константин Дочев, проф. Валери Йотов, проф. Пламен Павлов, проф.Константин Тотев, доц.Мирко Робов чакаха, за да се простят с Плетньов и да поднесат съболезнования на майка му, съпругата му, дъщеря му и сестра му. Почит отдадоха представители на местната власт в Търново и Варна. Венец бе изпратен и от Министерството на културата. През октомври 1994 г. преподавателят във ВТУ бил блъснат от автомобил в центъра на Велико Търново.", "date": "2017.10.27", "title": "Проф. Хитко Вачев: Следващата ми книга ще\nе посветена на Валентин Плетньов"}
{"url": "https://www.24chasa.bg/novini/article/6517542", "text": "След 12 години обиколки по различни съдилища и инстанции делото за брутално изнасилване на 13-годишно дете, стигна до Варненския апелативен съд и в рамките на месец магистратите трябва да се произнесат по казуса с решение като втора инстанция. Делото е срещу 5-ма мъже за блудство и изнасилване на малолетно момиче. Осман Сюлейман, Исмаил Али, Орхан Хюсеин, Азис Хюсеин и Костадин Неделчев, признати от Окръжен съд – Бургас за виновни за блудство и изнасилване на 13 годишно момиче, извършено през лятото на 2005 година край с.Просеник, Руенска община, обжалват днес пред Варненския апелативен съд тежките си наказания. Предмет на въззивната проверка е присъда на Бургаския окръжен съд от февруари миналата година, с която подсъдимите са признати за виновни в това, че на 9 юли 2005г., край с.Просеник, до „Бялата чешма“, в съучастие като съизвършители извършили блудствени действия спрямо малолетно момиче. По същото време и на същото място, отново в съучастие като съизвършители изнасилили детето. И двете престъпления били извършени чрез употреба на сила и заплахи от повече от две лица, което законът квалифицира като особено тежък случай. За всяко едно от деянията първата съдебна инстанция е наложила на подсъдимите различно по размер наказание, но съдът е присъдил на всеки един от тях да изтърпи по-тежкото. На подсъдимите Осман Сюлейман и Костадин Неделчев по 12 години „лишаване от свобода“. На Исмаил Али - 11 години затвор, а на Орхан Хюсеин и на подсъдимия Азис Хюсеин по 10 години „лишаване от свобода“. За всеки един от подсъдимите наказанието да се търпи при първоначален „строг“ режим. И за двете престъпни деяния, петимата подсъдими са били осъдени да заплатят солидарно на пострадалото момиче обезщетение за претърпени неимуществени вреди в размер на общо 45 000 лева, ведно със законната лихва, считано от датата на престъплението до окончателното й изплащане. Пресслужбата на съда припомня, че това наказателно производство е вървяло повече от 12 години. Казусът е разглеждан от няколко състава на първата съдебна инстанция и от Бургаския апелативен съд. През лятото на тази година ВКС отменя последното решение на въззивната апелативна инстанция, но поради невъзможността от сформиране на нов състав, който да разгледа делото, върховният съд го разпределя във Варненския апелативен съд. Днес всички страни в процеса коментираха неразумно дългия срок на воденото наказателно производство и причините за закъснялото правосъдие. Прокуратурата припомни, че делото е било върнато веднъж и е започнало отначало поради това, че е починал един от съдебните заседатели, а подсъдимите многократно са ставали причина за отлагане на заседанията, т.к. са представяли документи за заболявания. Подсъдимият Неделчев пък се е укривал близо 2 години от правосъдието и едва през февруари тази година е бил задържан с подправени документи в Унгария и върнат у нас. Обвинението намира, че вината и на петимата подсъдими е установена по безспорен начин, а събраните доказателства не оставят съмнение в упражнената тогава агресия спрямо 13 годишно дете. За прокуратурата забавената справедливост е факт, но закъснението е с по-голяма тежест за момичето, отколкото за подсъдимите, които в нито един момент не са проявили разкаяние. След като не намери основание за проява на снизхождение към изправените пред съда петима мъже, обвинението поиска да се потвърди присъдата на първата съдебна инстанция. Защитата на пострадалото момиче припомни, че десетки пъти детето е давало показания и е преживявало отново и отново посегателствата. От продължилия през годините наказателен процес най-потърпевша е жертвата на престъплението, намира защитата, а не подсъдимите, които са ставали причина многократно за отлагането на делото. Още преди пледоариите, адвокатът на подсъдимия Неделчев поиска очна ставка с пострадалата и нова СМЕ. Варненският апелативен съд остави това искане без уважение и уточни, че по това дело са събрани достатъчно по вид и по обем доказателства. Адвокатите на всеки един от подсъдимите се позоваха на ЕКПЧ и поискаха компенсация за близо 13 годишната продължителност на делото, която да се изразява в наказания под минимума, определен от закона. Осман Сюлейман, Исмаил Али, Орхан Хюсеин, Азис Хюсеин и Костадин Неделчев поискаха да бъдат оправдани за изнасилването.", "date": "2017.10.27", "title": "Дело за брутално изнасилване на дете обикаля съдилищата 12 години"}
{"url": "https://www.24chasa.bg/novini/article/6517607", "text": "Софийската градска прокуратура внесе обвинителен акт в Софийски градски съд срещу Венцислав В. за извършено от него на 18 август 2017 г. убийство на съпругата му по начин и със средство, опасно за мнозина – престъпление по чл. 116 ал.1,т.6 вр. чл. 115 от НК. Материалите по делото влизат в съда само два месеца след извършване на деянието, съобщиха от прокуратурата. Венцислав В. и съпругата му се намирали в трайно влошени взаимоотношения и живеели разделено. Тя полагала грижа за двете им малолетни деца. Тъй като при срещите им Венцислав В. бил агресивен и отправял заплахи към нея, по молба на пострадалата спрямо съпругът й била издадена заповед за защита по реда на Закона за защита от домашно насилие. На 18 август 2017 г. пострадалата подала жалба в Районна прокуратура гр. София, че съпругът й я притеснява, не спазва издадената от Софийски районния съд заповед и тъй като притежавал огнестрелно оръжие, тя се притеснява за живота си. В ранния следобед на същия ден пострадалата се намирала със своя приятелка в заведение в кв. \"Лагера\", когато към тях се приближил Венцислав В. След поредно пререкание със съпругата си, той извадил пистолет и възпроизвел 5 изстрела. Проектилите попаднали в гръдната и коремна област на съпругата му и причини наранявания, несъвместими със живота. Възпроизвеждането на изстрели в заведението застрашило живота и здравето на останалите клиенти в него, намиращи се в близост до масата на пострадалата. Венцислав В. е с мярка за неотклонение „задържане под стража“ и ако бъде признат за виновен в извършеното убийство би могъл да получи наказание лишаване от свобода от 15 до 20 години, доживотен затвор или доживотен затвор без замяна. На Венцислав В. е повдигнато обвинение и за незаконно държане на огнестрелно оръжие – престъпление по чл. 339 от НК.", "date": "2017.10.27", "title": "Прокуратурата внесе в съда обвинителния акт срещу мъжа, застрелял жена си в София"}
{"url": "https://www.24chasa.bg/novini/article/6517664", "text": "Млад румънец от Тимишоара намери на улицата в найлонова торбичка близо 26 000 леи (11 058 лв.) и ги предаде в полицията, съобщава агенция Аджерпрес. Младият мъж е служител на Центъра по превенция и оказване на помощ на наркозависими. Той намерил 25 800 леи в торбичка на Площада на свободата и ги предал в полицията, която успяла да открие лицето, изгубило парите. Човекът, намерил парите, сподели, че дори за миг не си е помислил да ги задържи за себе си, предава БТА.", "date": "2017.10.27", "title": "Румънец намери близо 26 000 леи на улицата и ги предаде на полицията"}
{"url": "https://www.24chasa.bg/novini/article/6517669", "text": "Турските митничари на ГКПП Капъкуле/Капитан Андреево са разкрили 408 кг химическо вещество, използвано за производство на хероин. Според информация на турската агенция Доган химическото вещество, което е забранено в Турция, било открито в ТИР с румънска регистрация, цитира БТА. Апаратурата на турската митница за контрол чрез рентген е показала наличие на рисков товар. При извършената проверка в ремаркето на ТИР-а митничарите открили 18 бидона с химическо вещество, укрити между бали люцерна. Камионът е пътувал от Румъния през България към Турция. Намереното химическо вещество е достатъчно за производството на 200 кг хероин, отбелязва агенция Доган. Шофьорът на ТИР-а, румънски гражданин с инициали К.В., е задържан от турските власти за трафик на наркотици.", "date": "2017.10.27", "title": "Заловиха над 400 кг химикали за хероин на турско-българската граница"}
{"url": "https://www.24chasa.bg/novini/article/6517678", "text": "Почина музикантът проф. Марин Вълчанов, съобщиха на БТА негови близки. Роден на 7 август 1949 г. в София, той учи пиано в Музикалното училище, после продължава с фагот - и в Музикалната академия, в класа на проф. Христо Прошков. Успоредно учи композиция при проф. Пенчо Стоянов, а по-късно - при проф. Лазар Николов. Солист - водач на група е в Симфоничния оркестър на БНР. Работи повече от 30 години в Националната музикална академия \"Проф. Панчо Владигеров\", от 2006 г. до 2009 г. е заместник-декан на Инструменталния факултет. Води майсторски класове в Германия, Франция, Япония, Турция, Чехия, Люксембург, Италия, Алжир и други страни. Успоредно с преподавателската си дейност е член на Духовия квинтет при БНР, а по-късно и основател и член на Академичния духов квинтет. Като солист, камерен изпълнител и оркестрант е концертирал в Европа, Азия, Южна Америка и Африка. Почти целият му записан репертоар за фагот - концерти с оркестър, сонати, пиеси, както и много творби от български автори, някои от които са посветени на него, е в Златния фонд на БНР. Проф. Марин Вълчанов композира във всички жанрове, но предимно творби за духови инструменти за различни камерни формации. Автор е на симфонична музика, както и на Концерт за кларинет, Концертино за флейта, Концерт за кавал (флейта) и обой. Много от неговите творби са изпълнявани в Европа, Южна Америка, САЩ, Азия. Има и произведения, издадени от чуждестранни издателства във Франция, Испания, САЩ и други. Сред многобройните му отличия са първа награда и златен медал от Шестия национален конкурс за певци и инструменталисти, награда от Прегледа на симфоничните оркестри, \"Кристална лира\" - с Академичния духов квинтет, диплома за симфонична музика от Съюза на българските композитори.", "date": "2017.10.27", "title": "Почина музикантът проф. Марин Вълчанов"}
{"url": "https://www.24chasa.bg/novini/article/6517676", "text": "Според еврокомисаря по бюджет и човешки ресурси Гюнтер Йотингер в бъдеще трябва по-голям процент от българския БВП да бъде инвестиран в научна дейност . Научно ориентираните институции са много важни, включително и с цел конкурентоспособност, нещата не опират само до пари, но и до човешки ресурси, коментира Йотингер, който участва в граждански диалог днес в Аулата на СУ \"Св. Климент Охридски\". Той отбеляза, че бизнесът и инвеститорите се нуждаят от добре квалифицирани млади хора. Еврокомисарят каза, че в момента в научноизследователска дейност се инвестират 2 на сто от европейския БВП и целта е този дял да достигне 3 процента. Според него трябва да се инвестира в европейска съвместна работа, предава БТА. Гюнтер Йотингер засегна и темата за необходимостта от обща земеделска европейска политика, както и за политиката за сближаване. Той отбеляза, че средната стойност на БВП на глава от населението е около 30 хиляди евро, но например в Люксембург е 90 хиляди, а в България - около 6500 евро. За България БВП се е удвоил в сравнение с преди 10 години, но разликата между Люксембург и България не е приемлива в дългосрочен план, каза еврокомисарят и допълни, че идеята не е БВП в Люксембург да намалее, а БВП на глава от населението в България да се увеличи. Затова кохезионните фондове са от такова значение, коментира той. Йотингер посочи, че от държавния бюджет страната ни инвестира около един процент от БВП в европейския бюджет, като за всяко евро, което плаща на Брюксел, обратно получава 5-6 евро в проекти и инфраструктура. Еврокомисарят подчерта важността на многогодишната европейска финансова рамка и посочи, че трябва да сме европейски екип. Той припомни, че след като Великобритания напусне ЕС, загубите ще са около 12-15 милиарда евро, а има предизвикателства, които са свързани с инвестиции в отбрана, опазване на границите, защита от тероризъм. Според него \"дупката\", която се получава след \"Брекзит\", означава 50 процента нови пари и 50 процента икономии. Той уточни, че в никоя програма няма гаранции, че няма да се наложат икономии и трябва да се види какви са приемливите икономии и как да се избегнат вредите. Гюнтер Йотингер отбеляза колко е важно България да продължи да има готовност за реформи и да има високо квалифицирана администрация, което по думите му е ключов момент, тъй като административната компетентност означава атрактивност за частните инвеститори. Според него днес страната ни е в много по-добра ситуация, отколкото преди 10 години. България трябва да провери какво може да се направи за оптимизиране на маркетинга за българските стоки, коментира още еврокомисарят. Например аз знам колко добри са българските вина, но в Германия никой не знае за това, посочи той и допълни, че, за да бъдат изнасяни нашите вина за държави, които не са големи винопроизводители, ни трябва интелигентна стратегия. Йотингер смята, че трябва да се анализира къде са силните страни на Европа и кои не. Отделните държави поотделно не са достатъчно силни, да бъдат лидери, иновациите означават съвместна работа на европейско ниво, със силното участие на частния сектор, заяви еврокомисарят.", "date": "2017.10.27", "title": "Йотингер: Трябва по-голям процент от българския БВП да бъде инвестиран в научна дейност"}
{"url": "https://www.24chasa.bg/novini/article/6517663", "text": "Съд в Анкара осъди на доживотен затвор 25 служители на бреговата охрана за участие в опита за преврат през юли м.г., предаде ТАСС, като се позовава на информация на Анадолската агенция. По данни на агенцията сред подсъдимите е бил бившият ръководител на службата Хакан Юстем. Общо 28 души бяха подсъдими по делото, трима от които бяха оправдани. На 15 юли 2016 г. група турски военни извършиха опит за държавен преврат, при който загинаха над 250 души и бяха ранени над 2 хиляди. Турските власти смятат, че живеещият в САЩ мюсюлмански проповедник Фетхуллах Гюлен стои зад организацията на провалилия се преврат.", "date": "2017.10.27", "title": "Доживотен затвор за 25 участници в опита за преврат през юли в Турция"}
{"url": "https://www.24chasa.bg/novini/article/6517681", "text": "По-малко помагала и повече шкафчета в училище, предлагат от Министерството на образованието за намаляване тежестта на ученическите раници. Това стана ясно от изказване на министъра на образованието Красимир Вълчев в парламента. Повече шкафчета ще бъдат закупени най-вероятно от следваща година, каза Вълчев. Той обясни, че от министерството са премерили ученически раници и се стигнало до извода, че те тежат по около 7 килограма, от които 2 кг. са само учебниците. Министърът обясни, че на първо време няма как във всички училища да се направят шкафчета, но от министерството ще търсят вариант, както и такъв за съфинансиране от самите учебни заведения. Все още обаче няма решение за това в кои училища ще се направят първо. „Много е трудно да направим за всички. Учениците от 1 до 4 клас са над 400 000. По-малко от половината училищата имат такива шкафчета и то за част от децата”, каза Вълчев. Освен шкафчета, идеята е учебниците да се отпечатват на по-лека хартия, а по-големите да бъдат разделяни на две части. Разделянето на учебниците може да доведе до оскъпяването им, но то ще бъде малко, обясни Вълчев. Има и идея часовете да се организират в блокове, за да може по този начин още повече да се намали тежестта на раниците.", "date": "2017.10.27", "title": "МОН: По-малко помагала и повече шкафчета в училищата"}
{"url": "https://www.24chasa.bg/novini/article/6517696", "text": "Ръстът на доходите е сред основните приоритети на правителството. Това заяви социалният министър Бисер Петков в парламента. \"Правителството прави възможното с инструмента, който има, а именно минималната работна заплата, за да съдейства за увеличаване на доходите\", обясни Петков. Министърът обясни, че е приел исканията на синдикатите, които днес протестират. По думите му за догодина са предвидени 10 % увеличение на заплатите на заетите в публичния сектор. \"Не трябва на калпак да се увеличават заплатите. С ресурса на държавата се прави възможното\", категоричен бе той.", "date": "2017.10.27", "title": "Петков: Ръстът на доходите е сред основните приоритети на правителството"}
{"url": "https://www.24chasa.bg/novini/article/6517738", "text": "Агенция \"Пътна инфраструктура\" е поискала от Комисията за защита на конкуренцията предварително изпълнение на договора с фирмата, избрана за изпълнител на толсистемата, съобщи регионалният министър Николай Нанков.  В момента е спазен регламентирания в Закона за обществените поръчки срок и сега се изчаква произнасянето на съответните компетентни органи, за да бъде сключен договорът и да стартира реалното внедряване на толсистемата по републиканската пътна мрежа. Той заяви, че обхватът на пътищата, заложени в обхвата на процедурата ще бъде редуциран под 80%. Освен обхвата на договора с ипзълнителя има още действия, които трябва да бъдат извършени от експерти. Сред тях е изготвянето на промени в над 100 нормативни акта.  Правните изследвания за това ще бъдат връчени на адвокатство дружество. Преди дни от Агенция \"Пътна инфраструктура\" обявиха обществена поръчка за правен анализ за алтернативните възможности за реализацията на толсистемата. Стойността е 70 000 лв. без ДДС, а поканата за участие е изпратена до три адвокатстки дружества - “Токушев и съдружници”, “Бузева и партньори” и “Табаков, Табакова и съдружници”. Победителят ще е този с най-изгодна оферта. Изпълнителят трябва да анализира информация за решения, обявления, документация, актове на компетентни органи относно обжалване и спиране на процедурата и други. Освен това трябва да бъдат анализирани и докладите на Световната банка за техническата помощ по проекта. В момента изборът на австрийската КАПШ за изпълнител на толсистемата се обжалва от двама отстранени кандидати. Очаква се скоро КЗК да се произнесе по жалбите.", "date": "2017.10.27", "title": "АПИ е поискала предварително изпълнение за толсистемата"}
{"url": "https://www.24chasa.bg/novini/article/6517715", "text": "Президентът на Казахстан Нурсултан Назарбаев подписа указ, с който се заповядва до 2025 г. кирилицата да бъде заменена с латиница, защото това според него ще помогне да се модернизира централноазиатската страна, предаде Франс прес. Съгласно указа Казахстан ще използва латиница с 32 букви и след реформата името му официално ще се изписва \"Qazaqstan\", цитира БТА. Казахският език днес използва изменена версия на кирилицата с 42 букви. Казахстан използва латиницата в началото на съветската епоха, но през 1940 г. преминава към азбуката на своя съсед и съюзник Русия. Латиницата \"се използва от около 70 процента от страните по света и това я превръща в основен инструмент за комуникация, особено в технологиите, бизнеса, науката и образованието\", обясни казахстанското външно министерство. Руската диаспора в Казахстан е най-многобройната от петте страни в Централна Азия. Руският е един от официалните езици и Назарбаев редовно го ползва в речите си. Казахстанското министерство на образованието освен това започна през последните години редица програми за по-широко изучаване на английски, което породи критики от защитниците на казахския език.", "date": "2017.10.27", "title": "Президентът на Казахстан: До 2054 г. у нас кирилицата да бъде заменена с латиница"}
{"url": "https://www.24chasa.bg/novini/article/6517707", "text": "Европейската комисия потвърди днес, че оценява постъпили предложения за отмяна на лятното часово време. Директивата за лятното часово време има отражение върху превозите и енергетиката. Оценяваме постъпилите предложения и ще съобщим заключението си, когато сме готови, уточни говорител на комисията. Европейската директива от 2001 г. е осмата поред законодателна норма в ЕС за уеднаквеното лятно часово време. От 2002 г. във всяка държава от ЕС лятното часово време започва в 1 ч. по Гринуич в последната неделя от март и завършва в 1 ч. по Гринуич в последната неделя от октомври. Финландска парламентарна комисия призова вчера правителството да поиска от ЕК отмяна на директивата с обяснението, че промяната на часовото време води до заболявания, недоспиване и неефективност на работното място. В последните години лятното часово време бе отменено от Казахстан, Киргизстан, Ирак, Пакистан, Бангладеш, Грузия, Армения, Русия, Египет и Азербайджан. Същевременно от зимното часово време се отказаха Беларус и Турция, а миналата година подобни намерения обяви Унгария.", "date": "2017.10.27", "title": "ЕК: Разглеждаме предложението за отмяна на лятното часово време"}
{"url": "https://www.24chasa.bg/novini/article/6517757", "text": "Приоритет в политиката на България е бъдещото членство на страните от Западните балкани в Европейския съюз. Преодоляването на различията в региона може да бъде постигнато само посредством принципите, на които е изграден Европейският съюз - демокрация, защита правата и свободите на гражданите, обща политика в областта на външните работи и сигурността. Това е казала министърът на правосъдието Цецка Цачева на колегите си от Косово и Албания, с които се е срещнала днес, съобщиха от пресслужбата на Министерството на правосъдието. Министър Цачева е уверила министрите на правосъдието на Албания и на Косово - Етилда Гьонай и Абелард Тахири, че очаква много от срещата на върха на ЕС през май 2018 г. в София. \"Тогава стремежът на Западните Балкани за интеграция към високите критерии за членство в ЕС ще бъде видян от всички лидери на Европейския съюз\", е допълнила Цачева. Цачева е запознала колегите си с напредъка на България в съдебната реформа и е заявила, че сътрудничеството между страните ни ще продължи активно за сближаване на позициите и очертаване на нови възможности за бъдещо партньорство.", "date": "2017.10.27", "title": "Цачева: Можем да преодолеем различията в региона само чрез принципите на ЕС"}
{"url": "https://www.24chasa.bg/novini/article/6517718", "text": "Агенция \"Пътна инфраструктура\" /АПИ/ е създала организация за подготовка и поддържане на републиканските пътища в зимни условия и са предприети необходимите мерки за осигуряване на безопасността на движението. Това каза министърът на регионалното развитие и благоустройството Николай Нанков по време на парламентарния контрол. Той посочи, че тази седмица се извършва проверка на готовността на техниката и наличието на инертни материали и соли преди въвеждането на зимното поддържане съгласно договорите с поддържащите фирми, както и проверка, свързана с недопускане дублирането на снегопочистващата техника за републиканската и общинската пътна мрежа. Нанков уточни, че тази проверка се осъществява във всяко от 28-те областни пътни управления в страната. Фирмите ще бъдат проверявани ежемесечно и ще бъдат налагани санкции при нарушения на договорите за поддържане, каза министърът. Малко над 2 000 машини в това число товарачни машини, снегорини, пясъкоразпръсквачи, роторни снегорини, лугоразпръсквачи ще бъдат включени в зимното поддържане. Прогнозните средства за зимно поддържане на републиканските пътища са ориентировъчно между 60 и 80 млн. лева в зависимост от зимните условия, информира Николай Нанков. Проведена е вече междуведомствена среща относно координацията и взаимодействието по контрола на тежкотоварните превозни средства и тяхната пригодност за зимни условия. АПИ е създала необходимата организация за адекватна и бърза реакция при влошени метеорологични условия, увери министърът. Сега е слънчево, но имахме кризисна ситуация преди три седмици и добре се справихме, коментира той. На въпрос на Манол Генов /\"БСП за България\"/ защо тогава е бил затворен проходът \"Петрохан\", министър Нанков обясни, че снеговалежът наистина не е бил голям, но поради неокапалата листна маса, са паднали дървета, затова е било по-добре да затворят проходите. Той отбеляза, че въпреки предупрежденията за тежки метеорологични условия в проходите, над 70 процента от леките автомобили са били с летни гуми. В отговор на въпрос относно осигуряването на безопасен пешеходен маршрут през Софийския околовръстен път между с. Казичане и кв. Видните, регионалният министър съобщи, че АПИ е изготвила проект на техническо задание за проектиране на подлез над скоростния участък, както и проект на споразумителен протокол със Столична община за съвместно финансиране на обекта. Документите са били изпратени в СО през септември тази година и в момента са в процес на съгласуване. Имам уверението, че през ноември ще има окончателно готови варианти на техническо задание и на споразумителен протокол, за да може да пристъпим към обществена поръчка за инженеринг, която да се проведе в рамките на зимните месеци, и през 2018 г. в началото на летния сезон да реализираме това инвестиционно намерение, добави Николай Нанков.", "date": "2017.10.27", "title": "Нанков: АПИ е в готовност за поддържане на републиканските пътища в зимни условия"}
{"url": "https://www.24chasa.bg/novini/article/6517198", "text": "Единият взе властта, другият превърна Китай в икономически гигант: сравнен с Мао Цзедун и Дън Сяопин, Си Цзинпин не е постигнал толкова, че да бъде включен в пантеона на комунизма редом с двамата си именити предшественици, смятат експерти. 19-ият конгрес на Китайската комунистическа партия приключи тази седмица с втори 5-годишен мандат на пекинския ръководител, чието име беше включено в устава на Партията - чест, досега запазена само за Мао, основал Китайската народна република през 1949 г. и за Дън, авторът на икономическите реформи, стартирали през 70-те години на миналия век. В сравнение с тях Си Цзинпин, който е на власт от края на 2012 г., се отличи преди всичко с борбата си срещу корупцията, предаде БТА. \"Дън наистина промени страната с икономическите си реформи\", припомня историкът Сам Крейн от американския колеж Уилямс. \"Си Цзинпин е добър в риториката, но какво е постигнал наистина до момента?\" Най-влиятелният китайски лидер обяви пред конгреса на Китайската комунистическа партия \"нова ера\" за Китай и обеща към 2050 г. да бъде голяма модерна сила, просперираща и уважавана. Зад кулисите той убеди другарите си да се откажат в негова полза от колективното управление, което беше наложено от Дън, за да се избегне връщане към автократичното управление, станало правило при Мао. \"Колективното управление беше рецепта за фракционерство, политически разногласия и съмнения към режима\", отбелязва синологът Жан-Пиер Кабестан от Баптисткия университет на Хонконг. Китай продължи феноменалното си развитие при управлението на двамата преки предшественици на Си - Цзян Цзъмин и Ху Цзинтао. Но същото се случи и с корупцията, замърсяването и неравенството, предизвикващи гнева на китайците, които няма как да не забележат, че икономическата им система вече няма много общо с марксизма, независимо какво казват властите. Димна завеса На фона на резки геополитически сривове, например събитията от \"Арабската пролет\", които притесниха китайските ръководители, те \"усещат нуждата от силен лидер, някаква спойка, която да задържи всички близо до партията\", анализира Кабестан. \"Това е начин да се придаде легитимност на властта на партията в обстановка на социални и политически сътресения\". Що се отнася до китайците, \"те не се интересуват от политиката, те искат почтена и работеща държава. Може би един силен лидер би могъл да съдейства за това\", добавя той. Си Цзинпин успя да се възползва от тази обстановка, за да наложи стратегията си, а включването на неговата \"мисъл\" в устава на Китайската комунистическа партия му дава почти недосегаем статут, който ще му позволи да остане на власт толкова, колкото сметне за нужно. \"Мисълта на Си Цзинпин\" \"е димна завеса, обикновено обещание за славно бъдеще\", подчертава политологът Уили Лам от Китайския университет на Хонконг. Ужасени, че антикорупционната кампания може да стигне и до тях, ръководителите на режима се обединиха. \"Си се възползва добре от ситуацията, като вдъхна страх и солидна доза национализъм\", отбеляза Лам. \"Той убеди членовете на Партията, че ако Китай иска да стане свръхсила, те имат нужда от лидер. Но мнозина от тях не са на това мнение и имат впечатлението, че се връщат назад\". Според политолога Чън Даоин, живеещ в Шанхай, \"Мисълта на Си Цзинпин\" е само модернизация на основополагащите идеи на Мао и Дън и включването й в устава на Китайската комунистическа партия разкрива, че китайският президент все още не разполага с единодушна подкрепа във властта. \"Си обещава да реши много проблеми, но за тази цел се нуждае от реална власт. Не мисля, че все още го е постигнал. По пътя му предстои много несигурност\", добавя Чън", "date": "2017.10.27", "title": "Експерти: Новата ера на социализма на Си Цзипин все още е далеч"}
{"url": "https://www.24chasa.bg/novini/article/6517213", "text": "Министърът на финансите Владислав Горанов напомни по време на заседанието на Националния съвет за тристранно сътрудничество, че бюджетът преразпределя създаваното от работодателите и работниците и няма как да отчита абсолютно златното сечение между желанията на отделните страни. Бюджетът за 2018 г. дава възможност държавата нормално да изпълнява функциите си и връща част от добрите процеси в икономиката и към служителите, заети в бюджетната сфера, макар и не с темповете, с които на тях им се иска и не с темповете, които са в реалния сектор, заяви Горанов. Реалният сектор обаче е движещият икономиката и няма как да очакваме както в някои държави се правят опити бюджетният сектор да диктува темпа на нарастване на доходите, изтъкна финансовият министър, цитиран от БТА. По думите му България се намира в относително благоприятен период за икономическия си цикъл, но за да да има увеличаване на потенциала на икономиката, трябва да бъде увеличина базата на факторите за производство, което е свързано с подобряване на качеството на работната сила, прилагане на мерки за борба с влошаващите се демографски процеси и повишаване на ефективността, както и увеличаване на инвестициите в средства на производство, защото по думите на министъра в края на прогнозния период се очаква достигане или леко надминаване на потенциала за растеж на българската икономика.", "date": "2017.10.27", "title": "Горанов: Бюджетът за 2018 г. позволява да се върнат добри икономически процеси"}
{"url": "https://www.24chasa.bg/novini/article/6517229", "text": "Сигнал за бомба затвори сградата на Софийския районен съд и Софийската районна прокуратура преди минути. Неизвестен се обадил на тел. 112 и съобщил за взривно устройство в сградата, помещаваща се в бившето Военно НДК. Цялата сграда е евакуирана. ", "date": "2017.10.27", "title": "Сигнал за бомба затвори Софийската районна прокуратура"}
{"url": "https://www.24chasa.bg/novini/article/6517203", "text": "Белгиецът от марокански произход Усама Атар, познат и с партизанското си име Абу Ахмад, определен като най-вероятния ръководител на атентатите в Брюксел и Париж, може да е бил свързан с белгийските служби. Това заключение правят белгийски медии въз основа на приетия от Федералния парламент окончателен доклад за терористичните нападения в белгийската столица миналата година, цитирани от БТА. Медиите отбелязват, че докладът не дава яснота защо белгийското министерство на външните работи е работило за освобождаването на Атар от затвор в Ирак. Белгийското контраразузнаване не е отговорило на въпросите на следствената парламентарна комисия, свързани с отношенията с Атар. Според следствието Атар изглежда е джихадистът, направлявал терористите от район на границата между Сирия и Ирак. Името му се споменава в показанията на всички заловени досега живи джихадисти, съпричастни към двата атентата. Миналата година се появиха медийни съобщения, че белгийското външно министерство е издействало през 2012 г. освобождаването на Атар, след като през 2005 г. той е бил осъден на доживотен затвор в Ирак на първа инстанция, а след намесата на министерството присъдата му била намалена на 10 години. След като семейството му започнало кампания в Белгия за връщането му в Европа, подкрепена и от международната правозащитна организация \"Амнести интернешънъл\", министерството издействало екстрадиция. Няколко белгийски депутати подели кампания за връщането на Атар, оправдана със заболяването му от рак. Същевременно представители на Червения кръст, посетили затворника, предупредили, че той страда само от язва. Накрая Атар пристигнал в Белгия през 2012 г., а месеци по-късно се върнал в Сирия, където поел водеща роля в редиците на \"Ислямска държава\". Атар бе обявен в края на миналата година за издирване, но до днес остава в неизвестност.", "date": "2017.10.27", "title": "Мозъкът на атентатите в Брюксел и Париж вероятно е свързан с белгийските служби"}
{"url": "https://www.24chasa.bg/novini/article/6517235", "text": "С внесения в НСТС проект на бюджет на Държавното обществено осигуряване за 2018 година се предлага запазване на режима на изплащане на болнични във вида, в който е сега - работодателите да плащат 70% от осигурителния доход през първите три дни, а от четвъртия НОИ по 80%. Това каза социалният министър Бисер Петков при представянето на проекта на бюджет по време на заседанието на Националния съвет за тристранно сътрудничество, цитиран от БТА. Отпаднало е предложението работодателите да плащат през първите три дни само 50% от дневната надница.", "date": "2017.10.27", "title": "Запазва се режимът на изплащане на болничните"}
{"url": "https://www.24chasa.bg/novini/article/6517258", "text": "Не е сериозно да се говори за оставка на правителството при тези икономически показатели. Това заяви председателят на парламентарната група на ГЕРБ Цветан Цветанов в коментар на исканата от ДПС оставка на кабинета. И изброи всички добри показатели, като обясни, че се очаква 3,8% икономически ръст догодина. Това са политиките, които трябва да говорим, каза Цветанов. Той определи искането на ДПС като политическо говорене. Това е част от тяхната дейност като опозиция, не трябва да им се обиждаме, каза още Цветанов. Не трябва да влизаме в обяснителен режим по тази тема, допълни той. Но трябва да не минаваме границата за да се търси консенсус по темите от национално значение, предупреди още Цветанов. Когато опозицията е силна, може да дава алтернативни решение, ако са разумни, ще се съобразим, допълни шефът на ПГ на ГЕРБ. Цветанов разказа, че по време на срещата с еврокомисаря по вътрешна сигурност Аврамополус той отговорил на подобен въпрос, че във вътрешните проблеми на страните нямат право да взимат отношение. А на срещата от ОП му обяснили, че са от групата на консерваторите. Цветанов определи искането на ДПС като повече излишна емоция и призова всички да се концентрират върху управленските решения. Когато има политическа криза, тя рефлектира върху финансовото и икономическата състояние на държавата, предупреди Цветанов. И обясни, че за последните 2 г. икономическият ръст е постоянна величина. Влизаме в председателството, трябва да си защитим политиките и да изпълним приоритета си по Западните Балкани.", "date": "2017.10.27", "title": "Цветанов: Не е сериозно да се говори за оставка на правителството при тези икономически показатели"}
{"url": "https://www.24chasa.bg/novini/article/6517250", "text": "Започна заседанието на испанския Сенат, на което да се реши дали да се одобри намерението на правителството да отнеме правомощията на регионалните власти на Каталуня и да спре стремежа на тази област към независимост, предаде Асошиейтед прес. Премиерът Мариано Рахой бе посрещнат с аплодисменти при влизането си в пленарната зала. В речта пред сенаторите Рахой заяви, че ако правителството получи съгласие да задейства член 155 от конституцията, който му разрешава да въведе пряко управление на Каталуня, първото му решение ще бъде да уволни каталунския лидер Карлес Пучдемон и министрите му, предаде БТА. Рахой подчерта, че пряката намеса на централната власт в Каталуня няма за цел да отнема права и свободи на каталунците, а да ги защити. Ставащото в Каталуня е \"явно нарушение на законите, на демокрацията, на правата на всички и това има последствия\", заяви испанският премиер. Рахой заяви, че каталунският премиер Карлес Пучдемон е можел да спре ескалацията на кризата с Мадрид, но е отказал да го направи, предаде ДПА. \"Той и само той\" е виновен за задействането на член 155 от конституцията, заяви Рахой. \"Това е законен, демократичен механизъм, който е одобрен от испанците и съществува в огромното мнозинство от страните, които ни заобикалят\", изтъкна испанският премиер. Член 155 от испанската конституция никога не е бил задействан, откакто в Испания бе възстановена демокрацията преди четири десетилетия, отбелязва ДПА. Регионалният парламент на Каталуня също ще заседава по-късно днес и е възможно официално да обяви независимост на областта.", "date": "2017.10.27", "title": "Мариано Рахой: Ако управлявам Каталуня - първо ще уволня Пучдемон"}
{"url": "https://www.24chasa.bg/novini/article/6517257", "text": "\"Имаме реален шанс, от друга страна не би трябвало да бъдем и прекалени оптимисти, но хубавото е, че съдбата на Западните Балкани е в наши ръце. От една страна имаме Брекзит, имаме един огромен пазар, невероятниа природа, огромни ресурси и огромни възможности на Балканите\". Това каза премиерът Бойко Борисов на пресконференция след проведената среща с председателстващия Съвета на министрите на Босна и Херцеговина Денис Звиздич. \"Защо имаме шанс? Следва председателство на България, след това на Австрия, след това Румъния - пак балканска държава и третият шанс е, че всичко зависи от политическия елит на Балканите и там никой не може да ни помогне. Ние всичките трябва да разберем, че миналото трябва да се остави в историята и трябва да гледаме напред, защото всяко връщане назад убива всички перспективи\", обясни още той. \"Западните Балкани не могат без Сърбия, без Черна гора, не могат без Македония, но не могат и без Босна и Херцеговина\", заключи премиерът.", "date": "2017.10.27", "title": "Борисов: Съдбата на Западните Балкани е в наши ръце (Видео)"}
{"url": "https://www.24chasa.bg/novini/article/6517267", "text": "В момента най-актуалната разработка на Института за космически изследвания и технологии към БАН е апаратура за измерване на космическата радиация, каза днес във Варна проф. Димитър Теодосиев, председател на Научния съвет на института. Той уточни, че към този тип уреди проявяват интерес както други държави, така и американското ЦРУ, което вече е купило три, предаде БТА. Сега Институтът работи по четири големи проекта на обща стойност около 700 хиляди евро, като финансирането е по международни инструменти, допълни Теодосиев. По думите му най-големият проект е за 400 000 евро и е свързан точно с разработването на летателна апаратура за измерване на космическата радиация, която ще се ползва при втората мисия до Марс през 2020 г. Идеята е българският уред да кацне със спускаемия апарат. Аналогичен уред работи на спътника, който вече отиде до Червената планета и в момента е на орбита около нея, допълни Теодосиев. Институт вече има възможност да надгради проекта за първата в света космическа оранжерия \"Свет\", чиято разработка бе купена преди години от НАСА и в момента се ползва в американския модул на Международната космическа станция, допълни Теодосиев. По думите му това ще стане възможно чрез нов проект, който ще стартира през следващите месеци. Идеята е да се подобрят технологиите за отглеждане на растения в космически условия. Теодосиев уточни, че българските учени са разработили нови варианти за оранжерия, като не е изключено и тя да бъде качена на Международната космическа станция. Има шансове българските разработки за космически храни в Института по криобиология да продължат да се развиват, тъй като към тях има международен интерес, каза още Теодосиев. По думите му освен при космическите полети, за тези продукти се търсят и други приложения, основно в медицината и промишлеността.", "date": "2017.10.27", "title": "ЦРУ купи български апарати за измерване на радиация"}
{"url": "https://www.24chasa.bg/novini/article/6517291", "text": "Трима бойци от Кюрдската работническа партия (ПКК) са били убити днес при сблъсъци с турските сили за сигурност в югоизточния турски окръг Диарбекир, съобщи валийството на окръга, цитирано от електронното издание на турския в. \"Миллиет\", цитиран от БТА. Сред убитите сепаратисти има една жена. Бунтовниците от ПКК са активни в Югоизточен Анадол. Бойците имат бази в Северен Ирак. \"Миллиет\" цитира изявление на генералния щаб на турската армия, разпространено днес, в което се казва, че при антитерористични операции на силите за сигурност през последната седмица са били убити общо 72-ма терористи. Акциите са били извършени в Югоизточна Турция, Северен Ирак и в сирийската провинция Идлиб. При сблъсъците са били убити седем турски войници и 11 са били ранени.", "date": "2017.10.27", "title": "Бойци от ПКК са убити при сблъсъци с турските сили за сигурност в Диарбекир"}
{"url": "https://www.24chasa.bg/novini/article/6517332", "text": "„И Сърбия, и Русия, и Турция са ни приятели, трябва да гледаме напред и да правил железопътни линии и магистрали.“ Това обави премиерът Бойко Борисов на съвместна пресконференция с председателя на съвета на министрите на Босна и Херцеговина Денис Звиздич. Борисов стана първият български министър-председател направил посещение в Босна и Херцеговина, въпреки че България е първата страна признала независимостта й още през 1992 г. „Връщането в миналото само ни връща назад и пак ще сме най-бедните в Европа. История на Балканите има и прези 13 и 14 век, има и други наследства, някои са стигали до Цариград. Но трябва ли да припомняме за цар Симеон. Тогава само ще се върнем назад. Трябва да си решим проблемите и да гледаме напред“, заяви Борисов по повод думите на президента на Турция Реджеп Ердоган, че Балканите са турско наследство. Държавите от Балканите трябва сами да решат проблемите помежду си, ако искат да станат членове на ЕС, обясни Борисов пред Звиздич. „Това трябва да стане дори с цената на политически жертви. Присъединяването на страните от Балканите към ЕС трябва да включва и Сърбия, и Черна гора, и Македония, и Албания, и Босна и Херцеговина. Имаме редкия шанс да го започнем, но ако се вглеждаме в миналото ще го провалим. Между всяка от тези държави има по един проблем, който е камъче в обувката и политиците от тези страни трябва да го решат, не да разчитат, че ще влязат в ЕС и проблемът изведнъж ще изчезне“, заяви Борисов. „С Брекзит и напускането на Великобритания, българското председателство следвано от това на Австрия и Румъния имаме историческия шанс Балканите, най-хубавата част от Европа да се присъединят към ЕС“, заяви още българският министър-председател. Според Борисов още на съвета на ЕС с лидерите от Запдадните Балкани в София през май догодина държавите трябва да отидат с решени вече проблеми. Борисов увери домакина си, че лидерите на ЕС са нясно, че страните от Балканите трябва да се присъединят към ЕС и това е от интерес за съюза. Всичките седем държави от Балканите да се присъединят колективно към ЕС, а не една по една, поиска пък председателят на съвета на министрите на Босна и Херцеговина Денис Звиздич. Очакванията на Босна са през първите 6 месеца на 2018 г., когато България е председател на Съвета на ЕС Балканската държава да получи статут на страна преговаряща за членство, заяви още Звиздич. „Турция никога не се е месила в делата на Босна и Херцеговина. Ние искаме да сме част от НАТО и ЕС“, заяви Звиздич по повод думите за балканското наследство, казани от Ердоган. На разговорите с българския премиер босненецът обаче признал, че въпреки подкрепата на 78% от гражданите на Босна и Херцеговина за присъединяване към ЕС, има държави, които се опитват да влияят срещу такава политика. В Босна и Херцеговина няма радикални ислямисти. В последните 2 години нито един гражданин на страната не е заминал да участва в боевете в Сирия. От там са се върнали 46 души, които са под контрола на службите, увери Звиздич българския премиер Борисов. Според босненеца информациите, че в Босна и Херцеговина има тренировъчни бази на Ислямска държава са неверни и част от информационна война, която се води срещу държавата. „Вие сами имахте възможността да се уверите колко е различно Сараево. Като се опознаваме ще изчезват и тези страхове“, коментира темата пък Бойко Борисов. Специалните служби на България и Босна и Херцеговина ще си съструдничат в борбата с тероризма и радикалния ислям, договориха се двамата премиери. Да бъде открита пряка самолетна линия между София и Сараево, поиска Денис Звиздич. Според Борисов било възможно да се стимулира амиокомпания за линия, която свързва София, македонската столица Скопие и Сараево. Босна е от страните на Балканите с най-лоши сухопътни връзки, оплакал се босненския председателстващ на съвета на министрите пред Борисов. Само за пътя от Сараево до Скопие са нужни 9 часа, обяснил той на разговорите на двамата премиери. Транспортните министри на България и Босна и Херцеговина Ивайло Московски и Исмир Юско подписаха споразумение, което облекчава условията за международен транспорт между двете държави.", "date": "2017.10.27", "title": "Борисов за думи на Ердоган: Да припомняме ли цар Симеон? Да гледаме напред (Обзор)"}
{"url": "https://www.24chasa.bg/novini/article/6517321", "text": " Заводът за отпадъци в с. Яна ще доведе до спестяване на 250 млн. евро за гражданите на София. Това каза Джордж Кремлис - ръководител на отдел „Кохезионна политика и екооценки” в ГД „Околна среда” на Европейската комисия след инспекция на работата на Инсталацията за механично-биологично третиране на битовите отпадъци на София. „Много съм щастлив, че този втори най-важен завод в Европейския съюз напълно работи. Това е съоръжение с огромен потенциал, който може да бъде доразвиван и надграждан. То ще доведе до намаляването на данъците и таксите за смет и ще допринесе за целите на Европейския съюз за постигане на кръгова икономика“, каза още той. Кремлис изрази надежда и третата фаза, която ще даде възможност на произвежданото от съоръжението RDF гориво да бъде използвано от „Топлофикация“-София, да се случи възможно най-скоро. „Това е огромен проект, който е единственият в момента в оперативната програма „Околна среда“. Той ще помогне и в борбата с проблема за изчистването на въздуха в София, тъй като това ще подобри емисиите и ще бъде по-екологично чисто. А ние се надяваме скоро да има и четвърти проект, който ще разшири мрежата на „Топлофикация“ и ще позволи и квартали, които в момента не са обслужвани от нея, да се възползват от услугата на това съоръжение“, каза той В проверката се включиха министърът на околната среда и водите Нено Димов и кметът на столицата Йорданка Фандъкова. \"Отпадъците на столицата от проблем в миналото се превърнаха в ресурс за бъдещето\", заяви тя. „С работата на завода до този момент осигурихме намаляване на депонираните количества отпадък с над 80%. Така отговаряме на европейските изисквания, а това се отразява и финансово, тъй като при депониране има все по- високи и по-високи такси”, каза още кметът на столицата. Фандъкова уточни, че за две години около 600 000 тона смесен битов упадък са преработени в тази инсталация, а от началото на тази година има преработени над 252 хил. тона. „Цялата инсталация е насочена към максималното разделяне и рециклиране на битовите упадъци с отделяне на всички ресурси, които могат да бъдат рециклирани. Предприятието продава тези материали, така че има и приход. Има и производство на RDF гориво, което в момента се оползотворява в циментовите заводи на страната, но нашата голяма амбиция и препоръката на Европейската комисия е да можем по-бързо да изградим и третата фаза на инсталацията, която е насочена към оползотворяване на RDF горивото от „Топлофикация – София“, каза Фандъкова и обясни, че всички документи за нея ще бъдат готови до края на годината. „Имаме обаче един проблем, върху който не можем да повлияем и трябва да изчакаме – обжалването на решението на Столичния общински съвет за изграждането на инсталацията, така че при всички случаи ще изчакаме решението на съда. Но трябва да сме готови, защото това е един изключително ефективен проект. Очаква се от RDF горивото да се произвежда електроенергия за около 20-30 хил. домакинства и топлоенергия за около 30-40 хил. домакинства“, обясни Фандъкова.", "date": "2017.10.27", "title": "Фандъкова: Отпадъците на столицата от проблем се превърнаха в ресурс"}
{"url": "https://www.24chasa.bg/novini/article/6517347", "text": "На фона на спад от 8,2 процента в производството на вино в света тази година, в Румъния се очаква увеличение с 5,3 милиона хектолитра спрямо миналата година, съобщава агенция Медиафакс, като се позовава на Международната организация на лозарите и винарите. Световното производство на вино ще намалее с 8,2 процента през 2017 г., като най-голям е спадът в Европа - 14 процента. Румъния е сред четирите европейски държави, където се очаква увеличение на производството на вино спрямо 2016 г. от 5,3 милиона хектолитра, информира БТА. Португалия, Унгария и Австрия са другите три държави, сочат данните на Международната организация. Според нейната статистика това е най-големият спад във винопроизводството в Европа за последните 20 години, а Румъния е единствената държава, в която производството се е увеличило след две слаби години. Прогнозата за Съединените щати е оптимистична въпреки пожарите, които опустошиха Калифорния. В останалите райони на света производството на вино е останало на миналогодишните равнища или е нараснало малко, без да повлияе много на процентите в световен план, посочва Медиафакс. В държавите с традиционно винопроизводство спадът е драматичен. В Италия той е 23 процента, във Франция - 19 на сто, а в Испания - 15 процента. В Гърция и в Германия винопроизводството е намаляло с около 10 на сто спрямо 2016 г. Според Международната организация на лозарите и винарите виното ще остане със същото качество, независимо от метеорологичните условия тази година. Консумацията на вино също остава стабилна, което вероятно ще доведе до увеличение на цените, информира Медиафакс.", "date": "2017.10.27", "title": "Румъния спасява винопроизводството в Европа"}
{"url": "https://www.24chasa.bg/novini/article/6517385", "text": "26-годишна варненка получи условна присъда и глоба, след като задигна дебитната карта на клиент и си плати сметките с нея. Юлия Димитрова призна вината си и поиска делото срещу нея да се води по така нареченото съкратено съдебно следствие. Работещата дама трябва да плати 500 лв. глоба и разноските поделото. Въпреки че е омъжена и има дете, Юлия попълвала семейния бюджет, практикувайки най-древната професия. На 14 октомври 2015 год. мъж си поръчал по телефона две дами за компания. На адреса отишли Юлия с нейна колежка. Уговорен бил и хонорарът за вечерта - по 100 лв. за всяка. Жриците на любовта взели парите и обещали на клиента да се върнат по-късно вечерта. След полунощ дамите се върнали на адреса. Докато домакинът бил в банята, Юлия взела от портфейла му, но тъй като в него имало само 9 лева, задигнала и дебитната му карта. През това време приятелката й се отказала и си тръгнала. С нея тръгнала и Юлия. Час по-късно работещото момиче вече било в дома си при съпруга и сина му и се похвалила с откраднатото. С картата на клиента си, тя платила сметките на два телефона през „Еpay“ и тока за месеца. Общата стойност на плащанията с чуждата дебитна карта били в размер на 818 лева. Титулярът на дебитната карта бил уведомен с текстово съобщение за направеното първо нерегламентирано плащане с картата му и тя била блокирана. Така разследващите стигнали и до крадлата.", "date": "2017.10.27", "title": "Осъдиха проститутка, обрала клиент"}
{"url": "https://www.24chasa.bg/novini/article/6517416", "text": "Писмо до конгреса и в защита на соцлидерката Корнелия Нинова написа Стефан Данаилов. То бе разпространено до медиите ден преди заседанието на най-висшия форум на БСП, на който се очакват брожения срещу лидерката. \"Тя е самоотвержен биткаджия, но готовността й за поемане на отговорност от името на цялата партия не винаги е най-доброто поведение за един водач\", смята Ламбо.  И разказва, че на 4 очи й е препоръчвал понякога да изчака и опипа пулса на общото мнение. \"Да си пръв сред равни не значи първи да поемаш всички тежки удари. Подкрепям Корнелия, вярвам й, нейният хъс за победа над нашите опоненти има истински притегателен заряд и не бих се лишил от радостта от сърце да й помагам\", пише още Данаилов. Ето пълния текст на писмото на Стефан Данаилов: ДРУГАРИ, ПРИЯТЕЛИ, СЪМИШЛЕНИЦИ, Трудно ми е да повярвам, че столетна партия не може да понесе нито успеха си, нито доверието, което хората ни гласуват, нито бремето да сме ярка, конструктивна, но непреодолима опозиция. Някои дори достигат до крайности, да пропагандират колаборация с властимащите, само и само да не сме далече от трапезата им... Не мога да си обясня каква е тази мания, всеки от „нас” да си мисли, че нашата столетница не може без всеки от „нас”, че ако не сме „ние” - другите са само грешници, че можем да служим на хората и Партията, само ако сме в нейното ръководство... и никъде другаде... Какво ще кажат на това хората, които без дори да са членове на БСП ни вярват и десетилетия откликват на нашите предложения. Какво биха казали десетките големи национални личности, които дадоха съгласието си и участваха активно в създаването на Националния инициативен комитет и десетките регионални инициативни комитети, в подкрепа на нашето предложение за кандидат за президент на страната, тогава, когато всички предричаха нашия крах... Същото направиха и на парламентарните избори, за да може да удвоим нашата мощ и да се заявяваме сега като силна и твърда опозиция... Повярваха ни, предпочетоха ни, оцениха ни... Иска ми се да попитам тия, които винят Корнелия, че няма политическа инициатива, че няма визия за развитието на Партията в перспектива, че няма опозиционно поведение. Вие, другари, имате ли идея, какво всъщност значи това? Мислите ли, че само вот на недоверие, поискан от парламентарната група е достатъчен да олицетвори опозиционно поведение, ако не се ангажират всички членове на Партията с такова искане? * Каква беше Вашата позиция, когато обсъждахме нейното предложение да издигнем ген. Радев за кандидат за президент на България? Въпреки, че възроптахте, че не е наша партийна кандидатура, след това се радвахте на успеха. * Какво беше поведението Ви, когато тя предложи промените в Устава и въвеждането на мандатност, както за ръководителя на Партията, така и за участието ни в листите за парламентарните избори и после дори опонентите ни признаха демократичния заряд на тези промени? *Колко от Вас отидоха при своите професионални колеги, за да обяснят позицията си по браншовите проблеми и визията на партията за опозиционното й поведение по един или друг законодателен въпрос. Колко от \"критикарите\" родиха ярки идеи, с които да увлечем хората по един или друг национален въпрос, за да се чуе силно гласът на БСП и да разтърсим обществото ни?.. О не, претенциите са, че не ги питат, че не ги предлагат, че са заместени от по-млади и неопитни и така им се пречи да са активни и полезни с мъдростта си в развитието на партийните политики, въпреки, че продължават да са членове на най-високия форум на БСП – Националния съвет, където се вземат решенията. *Колко от Вас приеха присърце инициативата на Корнелия за възстановяване на Паметника на Бузлуджа? Кои от Вас предложиха лични инициативи, как да съберем необходимите средства за опазване на тази светиня и да дадем поне начален тласък за нейното спасение? *Всички се жалим, че нямаме наша си трибуна към избирателите, а когато Корнелия постави въпроса да създадем наш телевизионен канал, чу само мърморене, че не му е сега времето и дори абсурдни съмнения, че така ще ликвидираме в-к „Дума”... *Колко от Вас се срещнаха с членове и симпатизанти на БСП, за да проучат нагласите им спрямо готвения от МФ проект за Бюджет'2018, за да реагираме навреме и активно против негативните предложения на управляващите? Направихме ли достатъчно публични обсъждания с нашите съмишленици по места, къде ги \"стяга чепика\" в обществения живот и с това да допринесем за подготовката на т.нар. алтернативен бюджет... Хващаме се за думата «алтернативен», но всъщност ставаше въпрос за проучване на необходимите и справедливи параметри, които очакват избирателите от нас? *Научихме се да чакаме какво ще ни предложат членовете на Бюрото, за да обявим, че сме против, че не одобряваме, че е неграмотно, без да предложим своя визия и решение по един или друг проблем. Отдавна си задавам въпроса - кога и защо рутината се настани сред нас? Забравихме призива на писателите до 49-тия Конгрес да оставим в миналото задкулистните игри, копроматите и компромисите с политическото ни кредо. Не бих спестил и това, което съм споделял насаме с Корнелия. Тя е самоотвержен биткаджия, но готовността й за поемане на отговорност от името на цялата партия не винаги е най-доброто поведение за един водач. Препоръчвал съм й, че има нужда понякога да изчака и опипа пулса на общото мнение. Да си пръв сред равни не значи първи да поемаш всички тежки удари. Подкрепям Корнелия, вярвам й, нейният хъс за победа над нашите опоненти има истински притегателен заряд и не бих се лишил от радостта от сърце да й помагам. Убеден съм, че е дошло време да калим търпението си и мъдро да подредим приоритетите си. Някои от нас считат, че младите по традиция вървят до и след нас, но дали не сме пропуснали възмъжаването им, вторачени в сигурното си кадрово статукво, водени от максимата, че „изпитаното в боя поколение” по-малко греши?... Затова войните помежду ни трябва да свършат тук и сега или те ще довършат онова, което не се отдава засега дори на опонентите ни! Спрете междуличностните противопоставяния и да се залавяме за работа!...", "date": "2017.10.27", "title": "Ламбо с писмо до червения конгрес в защита на Нинова"}
{"url": "https://www.24chasa.bg/novini/article/6517387", "text": "Пътуванията на българи в чужбина през септември 2017 г. са 570.8 хил. или с 11.9 на сто над регистрираните през септември 2016 година, съобщи Националният статистически институт. В сравнение със септември 2016 г. e регистрирано увеличение при пътуванията по всички наблюдавани цели: с цел почивка и екскурзия - с 15.8 на сто, със служебна цел - с 13.8 на сто и с други цели - с 8.2 на сто. През септември 2017 г. най-голям брой пътувания на българи са осъществени към: Гърция - 147.4 хил., Турция - 115.7 хил., Сърбия - 42.0 хил., Румъния - 39.6 хил., Германия - 38.8 хил., Македония - 32.6 хил., Австрия - 17.9 хил., Великобритания - 15.3 хил., Италия - 14.6 хил. и Франция - 13.4 хиляди. През септември 2017 г. посещенията на чужденци в България са 1 270.6 хил. или с 6.6 на сто повече в сравнение със септември 2016 година. Регистрирано е увеличение при всички наблюдавани цели: с други цели (вкл. гостувания и транзитни преминавания) - с 11.8 на сто, със служебна цел - с 8.6 на сто, и с цел почивка и екскурзия - с 2 на сто. Транзитните преминавания през страната са 24.5 на сто (311.0 хил.) от всички посещения на чужденци в България. От общия брой чужденци, посетили България през септември 2017 г., делът на гражданите от Европейския съюз е 63.6 на сто, или с 4.7 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - с 10.6 на сто, като най-голям е ръстът на посещенията на граждани от Турция - с 22.4 на сто. През септември 2017 г. преобладава делът на посещенията с цел почивка и екскурзия - 46 на сто, следвани от посещенията с други цели - 38.3 на сто и със служебна цел - 15.7 на сто. Най-много посещения в България през септември 2017 г. са направили гражданите от: Германия - 179.1 хил., Турция - 158.8 хил., Румъния - 158.0 хил., Гърция - 99.6 хил., Полша - 60.7 хил., Русия - 50.9 хил., Сърбия - 50.4 хил., Великобритания - 45.1 хил., Македония - 44.9 хил., и Австрия - 41.1 хиляди.", "date": "2017.10.27", "title": "Пътуванията на българите в чужбина през септември са с 15.8% повече в сравнение с 2016г."}
{"url": "https://www.24chasa.bg/novini/article/6517378", "text": "Обилните валежи в Одринска Тракия през последните дни повишиха нивата на реките Марица и Тунджа в района на град Одрин. От 80 куб.м. в сек. в началото на октомври през последните дни дебитът на Марица е повишен тройно, по данни на областната Дирекция по водите. В измерванията на станцията Киришхане е регистриран 240 куб.м. в сек. дебит на Марица. Дебитът на Тунджа също е повишен. Той е измерен на 13 куб.м. в сек. в района на станцията Деирменйени, съобщи БТА. Валежите от последните дни в Одринска Тракия напълниха коритата на Марица и Одрин. Водите покриха образувалите се на места пясъчни островчета поради засушаването през летните месеци. Повишаването на дебита на Марица и Одрин е в рамките на нормалните количества и няма рискове от наводнения, съобщиха от областната дирекция по водите в Одрин.", "date": "2017.10.27", "title": "Повишени нива на реките Марица и Тунджа след обилните валежи край Одрин"}
{"url": "https://www.24chasa.bg/novini/article/6517450", "text": "За по-малко от денонощие чрез кампанията на Българския Червен кръст /БЧК/ за подпомагане на пострадалите от наводненията в Бургаска област са били събрани 36 153 лв. Това съобщиха от БЧК. На терен в момента работят 4 екипа на Планинската спасителна служба на БЧК с обучени кучета за издирването на изчезналата жена в с. Черни връх. БЧК-Бургас има готовност да предостави одеяла, дрехи, матраци, хранителни и хигиенни пакети от бедствения си резерв. Националната дарителска кампания продължава. Всеки може да подкрепи инициативата чрез SMS на кратък номер 1466 на цена 1.00 лев към всички мобилни оператори. Дарителските SMS-и за кампаниите на БЧК са освободени от ДДС. Дарение може да се направи по банков път и on-line на интернет страницата на организацията.", "date": "2017.10.27", "title": "Над 30 хил. лева са събрани за по-малко от денонощие за пострадалите в Бургас"}
{"url": "https://www.24chasa.bg/novini/article/6517434", "text": "Министърът на земеделието, храните и горите Румен Порожанов и заместник-генералният директор на Международната агенция за атомна енергия Даджу Ян подписаха във Виена Практически правила за сътрудничество в областта на храните и земеделието между МЗХГ и МААЕ, съобщиха от Пресцентъра на МЗХГ. В българската делегация участват и заместник-министър д-р Цветан Димитров и постоянният представител на България към ООН във Виена посланик Светослав Спасов. Практическите правила поставят рамка за по-активно сътрудничество. То ще се осъществява в следните направления: генетични ресурси в животновъдството и растениевъдството, подобряване на културите, безопасност и контрол на храните, животновъдство, както и контрол и предотвратяване на болести по животните. Страните ще си сътрудничат при изграждането на капацитет за ядрени приложения в храните и земеделието, осъществяването на съвместни научно-изследователски дейности, обмен на научна информация, предоставяне на техническа и експертна помощ и др. По време на срещата българската делегация е отправила молба към ръководството на МААЕ за оказване на съдействие в борбата с корояда, вредител по иглолистните насаждения. Г-н Даджу Ян е подчертал, че са запознати с проблема и ще окажат експертна помощ. Република България е първата страна от ЕС, подписала подобен документ.", "date": "2017.10.27", "title": "Румен Порожанов подписа Практически правила за сътрудничество с МААЕ във Виена"}
{"url": "https://www.24chasa.bg/novini/article/6517490", "text": "Катастрофа между две коли с румънска и плевенска регистрация затруднява движението на Хаинбоаз. Инцидентът е станал около 12.00 часа в посока Велико Търново. Неправилно изпреварване и несъобразена скорост са най-вероятните причини за катастрофата,  Има пострадали сред пътниците в автомобилите, но все още няма информация за тяхното състояние. Движението е ограничено в едната лента.", "date": "2017.10.27", "title": "Две коли се сблъскаха на Хаинбоаз, има пострадали"}
{"url": "https://www.24chasa.bg/novini/article/6517519", "text": "Има заподозрени за един от случаите на взривен с газ банкомат тази нощ, каза министърът на вътрешните работи Валентин Радев след форума с колегите си от Западните Балкани. Той не уточни дали става дума за банкомата от кв. \"Левски\", от Банкя или от село Баня до Казанлък. \"Един от колегите каза, че при тях това е било мода преди година. Престъпниците в България бързо се учат, но не не го правят професионално. Опитвам се да разбера защо от началото на годината по този начин за разбити 5 банкомата, а тази нощ - 3\", каза Радев. той е разпоредил на професионалното ръководство на МВР отново да прегледат предписанията, които са дали на банките.", "date": "2017.10.27", "title": "Има заподозрени за един от взривените банкомати тази нощ"}
{"url": "https://www.24chasa.bg/novini/article/6517491", "text": "Каталунските сепаратисти внесоха днес в регионалния парламент предложение за обявяване на независимост от Испания и за провъзгласяване на каталунска република, съобщи в. \"Вангуардия\", но допълни, че не е ясно дали текстът ще бъде гласуван, предаде Ройтерс. Предложението бе внесено от членове на регионалния парламент от партиите \"Заедно за Да\" и \"Кандидатура за народно единство\", които имат мнозинство, информира БТА. Няколко хиляди протестиращи се събраха до сградата на парламента в Барселона преди началото на заседанието, на което може да бъде обявена официално независимост, съобщи Асошиейтед прес. Демонстрантите развяват каталунски знамена и скандират \"независимост\" и \"свобода\" с надеждата да чуят до края на деня обявяване на независимост. В същото време в Мадрид заседава испанският Сенат, който ще реши дали да одобри намерението на правителството да отнеме правомощията на регионалните власти на Каталуния и да спре стремежа на тази област към независимост.", "date": "2017.10.27", "title": "В парламента в Барселона внесоха предложение за отделяне от Испания"}
{"url": "https://www.24chasa.bg/novini/article/6517492", "text": "Незаконната миграция, радикализацията, борбата с тероризма и организираната престъпност са сред основните предизвикателства, каза вътрешният министър на Естония Андрес Анвелт. Той участва в Годишната министерска среща ЕС-Западни Балкани в областта на правосъдието и вътрешните работи. Все още има трафик на мигранти през Западните Балкани, за целта трябва да се подобри сътрудничеството между различните агенции в региона, смята той, предава БТА. Ресорният еврокомисар Димитрис Аврамопулос заяви, че ЕС и Западните Балкани са важни партньори за справянето с тези предизвикателства. Явлението контрабанда и каналджийството беше фокус на нашите разговори, посочи той. До 2021 година ще влезе в сила нова европейска система за пътуванията, която ще разреши част от проблемите, свързани с мигрантите. Идеята е да се увеличи мобилността, но да се укрепи капацитетът за управление на рискове по границата. Визите за страните, които са в подобен режим, няма да отпадат.", "date": "2017.10.27", "title": "До 2021 година ще влезе в сила нова европейска система за пътуванията"}
{"url": "https://www.24chasa.bg/novini/article/6517531", "text": "Министърът на вътрешните работи Валентин Радев заяви, че вече има заподозрян за един от трите взривени банкомата тази нощ в страната, предаде БТА.  и един - в с.Баня, близо до Казанлък. Радев обаче не уточни за кой от случаите полицията вече има заподозряно лице. Той допълни, че подобна тенденция за разбиване на банкомати е имало и в други държави преди години, но уточни, че престъпниците у нас не се справяли достатъчно добре с обирите на устройствата.", "date": "2017.10.27", "title": "Има заподозрян за един от взривените банкомата"}
{"url": "https://www.24chasa.bg/novini/article/6517496", "text": "37 работници в текстилна фабрика в град Денизли, Западна Турция, бяха хоспитализирани днес заради отравяне с газ, съобщи турската телевизия НТВ. Инцидентът е станал заради изтичане на газ във фабриката. Работниците са настанени в различни болници, предаде БТА.  Тази седмица имаше още един инцидент във фабрика за текстил (в Истанбул), в която се разрази голям пожар. Гасенето на пламъците отне часове, но при пожара нямаше пострадали.", "date": "2017.10.27", "title": "37 работници в текстилна фабрика в Западна Турция са в болница заради отравяне с газ"}
{"url": "https://www.24chasa.bg/novini/article/6517497", "text": "Европейската комисия представи днес намеренията си до 2020 г. да осигури за научни изследвания 30 милиарда евро, предаде БТА. Общият бюджет на програмата \"Хоризонт 2020\" е 77 милиарда евро, предназначени за подкрепа на научни постижения в Европа и за постигането на значими пробиви в науката. През следващите три години комисията ще се стреми предоставяното финансиране за научни изследвания да дава по-голям резултат, като се насочи към по-малко на брой, но важни въпроси, като миграцията, сигурността, околната среда, чистата енергия и цифровата икономика, се посочва в съобщение на институцията. Според представената бюджетна разбивка в следващите две години ЕС ще финансира с 3,3 млрд. евро усилията за намаляване на въглеродните окиси, един милиард евро ще бъдат за изследвания в областта на кръговата икономика, 1,7 млрд. евро ще бъдат насочени към цифровизиране на европейската промишленост и услугите. За изследвания в областта на отбраната са предвидени един милиард евро, а за въпросите по миграцията - 200 милиона евро. За проекти в сферата на чистата енергия ще бъдат предоставени 2,2 милиарда евро в четири области - възобновяеми енергийни източници, енергийно ефективни сгради, електромобили и решения за съхранение на енергия, включително 200 милиона евро в подкрепа на развитието и производството в Европа на следващото поколение електрически батерии. Ще се запази финансирането на изследванията от научен интерес, които нямат непосредствено практическо приложение. За такива проекти са предвидени почти 1,86 милиарда евро. Програмата \"Мария Кюри\", по която се осигуряват стипендии за изследователи, ще разчита на 2,9 милиарда евро. Един милиард евро ще бъдат отделени за международно сътрудничество в изследователската област - с Канада в областта на медицината, със САЩ, Япония, Южна Корея, Сингапур и Австралия - в областта на автоматизацията на автомобилните превози, с Индия - по въпросите на водоснабдяването, а с африканските държави - в областта на продоволствената сигурност и възобновяемите енергийни източници.", "date": "2017.10.27", "title": "ЕК отделя 30 милиарда евро за научни изследвания до 2020 година"}
{"url": "https://www.24chasa.bg/novini/article/6517506", "text": "Военно-политическата обстановката по западната граница на Русия се изостря на фона на дислоцирането в държавите от Балтийския регион на батальони на НАТО и провеждането на редица учения на Алианса. Това заяви в петък министърът на отбраната на Руската федерация Сергей Шойгу, предава РИА Новости. „Преди всичко, бих искал да отбележа, че военно-политическата обстановка по нашите западни граници остава напрегната и има тенденция към изостряне“, заяви Шойгу в рамките на заседание на Министерството на отбраната в Москва, цитиран от \"Фокус\".  Съгласно думите му, в Балтийския регион и Полша са разгърнати четири многонационални батальонни тактически групи на НАТО с обща численост до пет хиляди военнослужещи. В Полша и Германия се дислоцира бронетанкова бригада и бригада на армейската авиация на Сухопътните войски на САЩ. Продължава разгръщането и на елементи на американската система за противовъздушна отбрана. „Увеличават се интензивността и мащабите на действията за оперативно-бойна подготовка на въоръжените сили на страните от Алианса в близост до нашите граници. Само за последните три месеца на територията на Източна Европа и Балтийския регион са проведени повече от 30 учения“, отбеляза руският министър на отбраната.", "date": "2017.10.27", "title": "Сергей Шойгу: Обстановката по границите на Русия със страните от НАТО се изостря"}
{"url": "https://www.24chasa.bg/novini/article/6517574", "text": "7 млн. лв. ще отдели Министерството на образованието догодина за назначаване на психолози в училищата. Това заяви министърът на образованието Красимир Вълчев пред депутатите в парламента. \"Нашите данни към септември тази година са, че през 2016/2017 г. броят на специалистите е бил общо 2 661. От тях 614 са психолози, 698 ресорни учители, 448 логопеди, 53 рехабилитатори и 80 педагози\", обясни Вълчев. По думите му от бюджета за догодина ще се отделят 7 млн. лв., за да се назначат още специалисти. Вълчев обясни, че всички училища ще получат субсидия, но е задължително тя да достигне до училищата с над 400 ученици.", "date": "2017.10.27", "title": "Вълчев: Ще отделим 7 млн. лв за назначаване на психолози в училищата"}
{"url": "https://www.24chasa.bg/novini/article/6517762", "text": "Френски съд осъди най-големия син на президента на Екваториална Гвинея - 48-годишния Теодорин Обианг - на три години затвор условно по обвинение в злоупотреба с държавни средства, предаде Асошиейтед прес. Теодорин Обианг - син на президента Теодоро Обианг Нгуема - който е втори вицепрезидент на Екваториална Гвинея, бе съден във Франция, където е инвестирал милиони с пари, за които се твърди, че идват от корупция, изнудване и присвояване на държавни средства, цитира БТА. Той получи и глоба с условно изплащане в размер на 30 милиона евро, а съдът нареди всички активи, иззети в хода на разследването, да останат конфискувани.", "date": "2017.10.27", "title": "Условна присъда от френски съд за сина на президента на Екваториална Гвинея"}
{"url": "https://www.24chasa.bg/novini/article/6517864", "text": "Динозавър с размерите на миеща мечка и покрит с пера, бродил на територията на Китай преди 130 милиона години, е споделял обща отличителна черта със северноамериканските космати бозайници - лента край очите, наподобяваща маска на бандит, предаде Ройтерс, цитиран от БТА. Анализите на фосилизирани пера на синозавроптерикс, които учените направиха, разкриха, че освен маската той е имал оцветен в бяло корем, тъмна окраска на гърба и раирана опашка. Учените вярват, че праисторическото животно е обитавало савана, а не гора. Според изследователите от университета в Бристол, Англия, маската на динозавъра му е давала някои предимства. При птиците, които са еволюционни потомци на динозаврите, маската често прикрива очите. Хищниците и плячката се ориентират именно по тях. Синозавроптериксът е бил дълъг един метър, ходел е на два крака и е имал къси предни крайници и много дълга опашка. Предходни изследвания установиха, че тъмните му пера са били кафеникавочервени на цвят. Имал е малки, остри зъби и се е хранел с дребни гръбначни животни, като гущерите. Експертите определят външния му вид като кръстоска между миеща мечка и пуйка. Окраската на динозавъра му е помагала да се слее с околната среда.", "date": "2017.10.27", "title": "Динозавър \"бандит\" очарова научната \nобщност"}
{"url": "https://www.24chasa.bg/novini/article/6517767", "text": "Испанският премиер Мариано Рахой поиска от Сената да му даде предвидени от конституцията правомощия, които позволяват на централното правителство да отнеме правомощията на регионалните власти на Каталуня и да спре стремежа на тази област към независимост, предаде Асошиейтед прес. Премиерът Мариано Рахой бе посрещнат с аплодисменти на влизане в пленарната зала. В речта пред сенаторите Рахой заяви, че ако правителството получи съгласие да задейства член 155 от конституцията, който му разрешава да въведе пряко управление на Каталуня, първото му решение ще бъде да уволни каталунския лидер Карлес Пучдемон и неговите министрите. Рахой подчерта, че пряката намеса на централната власт в Каталуня няма за цел да отнема права и свободи на каталунците, а да ги защити. Ставащото в Каталуня е \"явно нарушение на законите, на демокрацията, на правата на всички и това има последствия\", заяви испанският премиер. Рахой заяви, че каталунският премиер Карлес Пучдемон е можел да спре ескалацията на кризата с Мадрид, но е отказал да го направи, предаде ДПА. \"Той и само той\" е виновен за задействането на член 155 от конституцията, заяви Рахой. \"Това е законен, демократичен механизъм, който е одобрен от испанците и съществува в огромното мнозинство от страните, които ни заобикалят\", изтъкна испанският премиер. Член 155 от испанската конституция никога не е бил задействан, откакто в Испания бе възстановена демокрацията преди четири десетилетия, отбелязва ДПА. Същевременно в Барселона депутати сепаратисти внесоха в каталунския парламент предложение за обявяване на независимост от Испания и за провъзгласяване на каталунска република, предаде Франс прес. Опозицията обяви, че ще бойкотира заседанието, а според допитванията най-малко половината каталунци искат Каталуния да остане част от Испания. Предложението бе внесено от членове на регионалния парламент от партиите \"Заедно за Да\" и \"Кандидатура за народно единство\", които имат мнозинство от 72 депутати в 135-местния парламент.", "date": "2017.10.27", "title": "Рахой поиска от Сената правомощия за управлението на Каталуня"}
{"url": "https://www.24chasa.bg/novini/article/6517866", "text": "Междуинституционална група с представители на президентството, изпълнителната власт и научните среди ще работи за създаването на научен, образователен и медицински център в София с технология от ЦЕРН, в който да се провеждат експерименти от международни учени и лечение на онкологични заболявания за пациенти от Югоизточна Европа. Това беше договорено на среща на „Дондуков“ 2, която се проведе по инициатива на държавния глава Румен Радев, съобщиха от прессекретариата на държавния глава. В срещата участваха министърът на образованието и науката Красимир Вълчев, министърът за Българското председателство на Съвета на ЕС 2018 Лиляна Павлова, зам.-министърът на здравеопазването Светлана Йорданова, кметът на София Йорданка Фандъкова и водещи български учени. По думите на президента изграждането на подобен център у нас, с подкрепата на Европейската организация за ядрени изследвания (ЦЕРН), е дългосрочна инвестиция в развитието на човешкия и научен капитал и създава перспектива за развитие на младите учени във физиката, биофизиката и ядрените изследвания чрез трансфер на знания и технологии от реномирани европейски институти и лаборатории. България е една от водещите държави в науката и образованието на Балканите и този потенциал, подкрепен от нашите съседи от региона, би насърчил сътрудничеството между науката, технологията и промишлеността, беше подчертано от участниците в срещата. Обсъдена беше и идеята за създаването към този научен и медицински център на Международен университет. Известният български учен-физик в ЦЕРН проф. Леандър Литов представи проект за изграждането на подобен център в София, който да предлага лечение на онкологични заболявания чрез т.нар. адронна терапия с използването на протонно и йонно лъчение, което е много по-щадящо за пациентите и с много по-висока степен на повлияване на онкологични заболявания, в сравнение с конвенционалната рентгенова терапия. Той подчерта, че подобен център може да осигури лечение за 1500 души годишно и диагностика за 2000 души, като за неговото изграждане ще са необходими около 6 години. Кметът на столицата Йорданка Фандъкова подчерта, че като локация и развитие на транспортната инфраструктура, град София е естествен център в Югоизточна Европа и Столична община ще работи активно за реализацията на този проект. По време на срещата бяха обсъдени и финансовите измерения на проекта, чиято стойност се очаква да бъде около 200-220 млн. евро и възможността за осигуряване на европейско финансиране, като участниците в срещата подчертаха необходимостта от утвърждаването на инициативата като един от приоритетите на Българското председателство на Съвета на Европейския съюз.", "date": "2017.10.27", "title": "Създаваме медицински център в София за лечение на рак на пациенти от Югоизточна Европа"}
{"url": "https://www.24chasa.bg/novini/article/6517863", "text": "21-годишният Димитър Димитров влиза в затвора за 2 години при общ режим, а при следващите 3 години остава без шофьорка книжка, след като предизвика тежка катастрофа, при която загина приятелят му.  Младият шофьор, който взел книжка само два месеца по-рано, взел колата на своя колежка и качил приятели да се разходят. Около 21,30 часа компанията пътувала по бул. „Владислав Варненчик“, а Димитър решил да се изфука пред приятелите си и стъпил здраво газта. На кръстовището с ул. „Д-р Пискюлиев“ видял, че светофарът свети зелено. Увеличил скоростта, но в следващата секунда светнал жълт сигнал, а след това и – червен. Димитър не намалил скоростта и навлязъл в кръстовището. Последвал удар в друг автомобил, който завивал наляво. От сблъсъка колата на Димитър излетяла от пътя и се забила в стълб. Приятелят му, който пътувал на седалката до него, бил откаран в болница в много тежко състояние и починал от черепно-мозъчна травма, с открито счупване на черепните кости, размачкване и разкъсване на мозъка.", "date": "2017.10.27", "title": "2 години затвор за младеж, убил приятеля си при катастрофа във Варна"}
{"url": "https://www.24chasa.bg/novini/article/6517625", "text": "Две жени и мъж са откарани в спешното отделение на болницата във  Велико Търново, след пътен инцидент в Прохода на републиката.   съобщиха от ОД МВР. По първоначална информация са се сблъскали два леки автомобила - с плевенска и с румънска регистрация. Пострадали са водачката и двама пасажери от плевенския автомобил, като първоначалната информация е, че не са с тежки травми. Преминаването в района на катастрофата е затруднено. Екипи на Пътна полиция регулират движението.", "date": "2017.10.27", "title": "Трима в болница след катастрофата в прохода Хаинбоаз"}
{"url": "https://www.24chasa.bg/novini/article/6517947", "text": "Късметлийката Анна Петрова от село Бегунци спечели първата топ печалба от 1 000 000 лева от билет „Американски долари“. Тя стана десетият милионер от Национална лотария от началото на годината и вторият само в рамките на месец октомври. Преди броени дни играта „Лото 6 от 47“ донесе 2 000 000 лева на щастливеца Йордан Стоилов от Благоевград. Анна е на 55 години и в момента е безработна. Тя е закупила късметлийския билет от град Баня, а след това с дъщеря ѝ са го изтрили и са попаднали на страхотната печалба. Щастливото число, което им донасe 1 000 000 лева, е 59. Радостното събитие се случва броени дни преди рождения ден на двете дами, които празнуват на една и съща дата. , каза развълнуваната участничка. Тя сподели, че след като късметът я е споходил с огромната сума, вече ще може да си позволи мечтаните екскурзии.  , каза щастливката. С печалбата Анна планува и да купи апартамент на дъщеря си.  , каза най-новият милионер. Със супер билета „Американски долари“ Национална лотария търси още 17 милионери. В него има 3 ТОП печалби по 3 000 000 лева и още 14 печалби по 1 000 000 лева.", "date": "2017.10.27", "title": "Първи милионер от новия билет „Американски долари“, Национална лотария търси още 17 милионери"}
{"url": "https://www.24chasa.bg/novini/article/6517925", "text": "Работодатели и синдикати изразиха нееднозначна подкрепа на проектозаконите за държавния бюджет, за бюджета на ДОО и за бюджета на НЗОК за 2018 г., обсъдени днес на заседание на Националния съвет за тристранно сътрудничество /НСТС/, предаде БТА. Председателят на НСТС, вицепремиерът Валери Симеонов увери журналистите, че бюджетът за догодина крие много и приятни изненади по аналогия с пицата \"Калцоне\", с която определи по-рано днес проектобюджета: \"богата, добре аранжирана пица, тип \"Калцоне\".   За пръв път държавният бюджет бе сравнен с пица от финансовия министър Симеон Дянков през 2010 г., когато той обясни, че неговата пица е \"постна\" за разлика от тази на кабинета на тройната коалиция, където кутията била празна и нямало никаква пица. Макар ГЕРБ да не припознават бюджета си като \"социален\" заради критиките, че той се опитва да разхвърля \"на всекиго по нещо\", за да тушира социалното напрежение, реално най-сериозните увеличения са именно в социалните сфери, ако не се броят колебанията при капиталовите разходи заради изоставането на плащанията по европрограмите. Най-малка подкрепа получи бюджетът на ДОО, каза след заседанието на НСТС Симеонов. Бюджетът на общественото осигуряване не се подкрепя от работодателите заради грубата, според тях, намеса на държавата с увеличението на минималните осигурителни прагове и липсата на мерки, където такива трябва да има, например за фалшивите болнични, каза председателят на Асоциацията на индустриалния капитал в България Васил Велев. КНСБ не подкрепя бюджета на общественото осигуряване заради отнемането на права на хората чрез затруднения достъп до краткосрочното обезщетение за безработица, много малка е и стъпката, с която се увеличават пенсиите през следващата година, коментира изпълнителният секретар на КНСБ Ася Гонева. КНСБ настоява стъпката, с която расте тежестта на осигурителен стаж в пенсионната формула да е по-смела, и тя догодина да стане 1,2, за да могат да повярват хората, че осигурителният им принос е от значение. По думите на Гонева оценката на синдиката за усилията на вносителя не е негативна, защото се правят стъпки за подобряване на приходите, но те са закъснели и плахи. Велев отново цитира данни, че въпреки липсата на административно увеличение на МОД през миналата година, с 14 на сто растат събраните осигуровки за първото полугодие на тази година спрямо същия период на миналата година. Ася Гонева обаче смята, че това се дължи на увеличаването на минималната работна заплата, както и на увеличената вноска за фонд \"Пенсии\" на държавното обществено осигуряване. По отношение на държавния бюджет от БСК имат процедурни критики. Заместник-председателят на БСК Димитър Бранков каза, че законопроекти с обществено значение трябва да бъдат публикувани за обществено обсъждане преди тристранката. По думите му погрешен сигнал е и увеличението на заплати в нереформирани системи. Синдикатите пък смятат, че някои от бюджетните сфери остават недофинансирани. Те настояват поне с десет на сто да се увеличат всички бюджетни заплати.      По темата за клас \"прослужено време\" работодателите съобщиха, че ще сезират Конституционния съд за противоконституционност на добавката. Синдикатите отново повториха, че с предложението на работодателите за включване на класа в основната заплата ще се появи нов вид неравенство - хора на една съща длъжност да са с различна основна заплата.         При облекченията за внос на работници от трети страни синдикатите са против да отпадне пазарният тест. Те са и срещу замяната на списъка с професии за така наречената \"синя\" карта с понятието \"висококвалифицирани работници\". Велев заяви, че в средносрочен план дефицитът на кадри в страната ще възлезе на над 500 000 души и затова не трябва да има прегради пред вноса на работна ръка.", "date": "2017.10.27", "title": "Валери Симеонов: Бюджет 2018 е богата пица \"Калцоне\""}
{"url": "https://www.24chasa.bg/novini/article/6517968", "text": "Гръцкият президент Прокопис Павлопулос в своя реч в Офицерския клуб в Солун отново обвини Македония, че фалшифицира историята, използва име, което не й принадлежи и проявява иредентизъм, при което не пропусна да спомене, че \"Македония е била, е и ще остане гръцка\", предаде агенция МИА. Павлопулос участва в две чествания в Солун - на защитника на града св. Димитър и на годишнината от освобождението на града. Той използва речта си на официалната вечеря в Офицерския клуб, за да отправи остри, но вече известни послания към Македония, Турция и Албания, посочва МИА. \"Не е само фалшифицирането на историята, защото Македония беше, е и ще остане гръцка. Всички знаем това. Не само че не приемаме фалшифициране на историята, не приемаме иредентистко напрежение, което отново би превърнало Балканите в буре барут\", заяви Павлопулос. Гръцкият президент каза, че Гърция подкрепя европейската перспектива на всички страни от Балканите, но конкретно за Македония отбеляза, че Скопие трябва да зачита европейското право. \"Запомнете, че европейското право изключва всякакъв вид оспорване на границите и смята, че държава, която дори и косвено чрез иредентизъм оспорва границите, нарушава европейското законодателство, а с това сама подкопава европейската си перспектива\", заяви гръцкият президент. Македонската агенция отбелязва, че Павлопулос няколко пъти досега е повтарял същите обвинения към Македония в речи в различни градове на Гърция. За последен път той говори за Македония на вечеря в чест на френския президент Еманюел Макрон при неговото посещение н Атина в началото на септември.", "date": "2017.10.27", "title": "Гръцкият президент Прокопис Павлопулос: Македония е била, е и ще остане гръцка"}
{"url": "https://www.24chasa.bg/novini/article/6514673", "text": "Починалият при нелеп инцидент с трактор бивш кмет на Стара Загора и ексминистър на здравеопазването Евгений Желев наскоро преживял тежка онкологична операция от рак на дебелото черво в чужбина. Чуваше се, че болестта е овладяна, беше в ремисия, но намери смъртта си нелепо, опитвайки се да фрезова градината си с орехови дървета в близкото с. Яздач, разказват негови съграждани. Докато управляваше града под липите, докторът преживя два неприятни момента, които останаха обвити в мистерия, защото така и не се разбра кой и защо ги е предизвикал. Първия път бомба избухна пред вратата на апартамента му през 2004 г. и по една случайност жертви няма. Само 2 г. по-късно служебната му кола Но за сметка на това Евгений Желев бил невероятно отзивчив към хората и като лекар, и като човек. Докато беше министър на здравеопазването от 2008 до 2009 г. по времето на тройната коалиция, два пъти попадал на катастрофи, докато пътувал по магистрала „Тракия”. Не се колебаел, спирал колата си и оказвал помощ на пострадалите. В единия от случаите дете си било глътнало езика и той му го издърпал. При втория откарал човек до болницата, за да получи адекватно лечение. Заради услужливостта му хората често го търсели за помощ, когато техни близки имат нужда от лекар и от съдействие за постъпване в болница. Евгений Желев никога не отказвал да свърже страдащите с подходящите специалисти. Като професионалист загиналият лекар се ползвал с добро име не само в Стара Загора, но и в цялата страна. Негови съграждани разказват как закарали близък в София, за да оперират крака му, и докторите се учудили, че идва в столицата, при положение че в града под липите имат такъв добър специалист като Евгений Желев. Не загубил връзката си с работата си заради задълженията си като кмет, министър и депутат.  В кабинета си в общината в Стара Загора държал болнично легло и често преглеждал хора там. Когато Желев станал градоначалник, бившият финансов министър Стоян Александров казал пред старозагорци: но това не се случи. Спечелихме и специалист, и кмет, защото той направи много за града”, припомниха си негови съграждани. През 1999 г. било цяло чудо, че успял да спечели изборите в града под липите. В онзи момент е пикът на правителството \"Костов\", СДС е в разцвета си, но д-р Желев взема властта в Стара Загора като кандидат на БСП заради разцеплението на сините. В нощта на вота левият политик не спал цяла нощ от вълнение. През цялата кампания смятал, че играе заради самото участие. Като ръководител бил изключително толерантен и предразполагал подчинените си да се чувстват комфортно. умееше да работи с хората без значение от коя част на политическия спектър са”, разказаха негови приятели. Но наумял ли си нещо, стигал докрай.", "date": "2017.10.27", "title": "\"168 часа\": Евгений Желев - нелепа смърт след успешна битка с рака"}
{"url": "https://www.24chasa.bg/novini/article/6517996", "text": "Лидерът на победилото на изборите в Чехия центристко движение \"Действие на недоволните граждани 2011\" (АНО) Андрей Бабиш каза днес, че ще се опита да състави правителство на малцинството и ще заложи на привличане на професионалисти за министри. Това предаде ТАСС, като се позова на електронното издание на в. \"Млада фронта днес\". \"Ще се опитаме да съставим правителство на малцинството, защото бяхме отхвърлени от всички\", заяви милиардерът Бабиш. \"Ще предложим програма, която частично изпълнява програмите на всички досегашни партии в парламента\", каза той. Бабиш призна, че досега АНО не успява да привлече към сътрудничество на правителствено ниво никоя от партиите, влезли в парламента след изборите по-рано този месец, предаде БТА.  Правителството, което Бабиш трябва да състави съгласно получения от президента Милош Земан мандат, ще включва политици от АНО и извънпартийни професионалисти. Милиардерът, чието движение има 78 депутатски места в 200-членната долна камара на парламента, засега не знае дали ще може да събере необходимата подкрепа в законодателното събрание.", "date": "2017.10.27", "title": "Андрей Бабиш съставя правителство на малцинството в Чехия"}
{"url": "https://www.24chasa.bg/novini/article/6518003", "text": "Съюзът на юристите в България, Сдружение „Програма за развитие на съдебната система“, Национална мрежа за децата, Фондация „Български адвокати за правата на човека“ и Фондация „Институт за пазарна икономика“ са петте НПО-та, които ще бъдат членове на съвета по прилагане на актуализираната стратегия за продължаване на реформата в съдебната система, считано от 1 януари 2018 г. Това съобщиха от пресцентъра на министерството на правосъдието, цитирани от \"Фокус\". Те бяха определени днес чрез жребий в министерството на правосъдието в изпълнение на разпоредбата на чл.3, ал.1 от Постановление № 3 на Министерски съвет от 13 януари 2016 г. До жребия се стигна, след като в началото на август т.г. секретариатът на съвета за съдебна реформа публикува на интернет страницата на МП покана за участие към неправителствени организации - юридически лица с нестопанска цел, регистрирани за осъществяване на дейност в обществена полза, които са работили най-малко 5 години в областта на съдебната реформа и са реализирали през последните 5 години конкретни инициативи в тази сфера. В посочения срок 30 септември 2017 г. за петте места кандидатстваха 7 неправителствени организации. Останалите две организации, които бяха подали формуляри за участие, но не бяха изтеглени в днешния жребий - Сдружение „Център на неправителствените организации в Разград“ и Фондация „Български институт за правни инициативи“, ще имат възможност да участват като гости в заседанията на съвета. Днес комисията в МП, с председател - Десислава Ахладова, заместник-министър на правосъдието и членове Жасмин Попова, съветник в политическия кабинет на министъра и Мариана Маринкова, държавен експерт в дирекция „Стратегическо развитие и програми“, взе решение да бъдат изтеглени и НПО-тата, които ще бъдат членове на Съвета за следващия период, считано от 1 юли 2018 до 31 декември 2018 г. Това са Фондация „Български институт за правни инициативи“, Национална мрежа за децата, Фондация „Български адвокати за правата на човека“,Сдружение „Програма за развитие на съдебната система“ и Сдружение „Център на неправителствените организации в Разград“. Право да бъдат гости на Съвета през второто полугодие на следващата година получиха Съюзът на юристите в България и Фондация „Институт за пазарна икономика“. Жребият бе изтеглен от представители на медиите, в присъствието на членове на неправителствени организации и граждани.", "date": "2017.10.27", "title": "Определиха 5 НПО-та, които ще участват в съвета за съдебната реформа"}
{"url": "https://www.24chasa.bg/novini/article/6518216", "text": "Като предстоящ председател на Съвета на Европейския съюз България осъзнава колко важно е справедливото и ефективно разпределение на европейските средства и формулирането на бъдещата Многогодишна финансова рамка. Ще работим заедно с Европейската комисия за намирането на най-добрия компромис, като отчитаме растящите нужди от повече средства в ключови сфери. Това заяви президентът Румен Радев, който се срещна днес на „Дондуков“ 2 с европейския комисар по въпросите на бюджета и човешките ресурси Гюнтер Йотингер, съобщиха от Прессекретариата на държавния глава. „Кохезионната политика е жизненоважна за Източна Европа и България, ако искаме да видим Европа стабилна, сигурна и силна на глобалната сцена. Инвестициите в конвергенцията и в развитието на по-бедните райони стабилизират целия Съюз и носят значими икономически ползи и за страните, които са нетни платци в ЕС“, заяви Румен Радев. Държавният глава и Гюнтер Йотингер се съгласиха, че именно чрез ефективна кохезионна политика, съвместни инвестиции и дългосрочно бюджетиране в рамките на ЕС ще се постигне ефективна конвергенция на икономиките на държавите членки. „Председателството е уникален шанс България да бъде представена отвъд формалния дневен ред и заседанията на Съвета от гледна точка на нейната богата култура, туризъм, индустрия, земеделие. Заинтересовани представители както от публичната сфера, така и от бизнеса ще имат шанс да опознаят истински вашата държава“, заяви комисар Йотингер и добави, че началото на 2018 г. ще бъде ключов момент за преговорите как европейските средства да се изразходват максимално ефективно и с най-голяма добавена стойност. По време на срещата президентът призова в бъдещата Многогодишна финансова рамка на ЕС да бъдат предвидени програми за стимулиране на развитието на човешкия капитал, научноизследователската и развойната дейност в по-слабо развитите региони на Европейския съюз. Не само инфраструктурата, но и мотивираните и квалифицирани млади хора, които търсят перспектива в своите страни, са решаващ фактор за привличането на повече инвестиции и ускоряването на икономическия растеж в изоставащите в своето икономическо развитие региони, каза още Румен Радев.", "date": "2017.10.27", "title": "Радев: България осъзнава колко е важно разпределението на европейските средства"}
{"url": "https://www.24chasa.bg/novini/article/6518230", "text": "Европейската комисия заяви, че няма нов коментар по въпроса за Каталуня, след като регионалният парламент на автономната област обяви независимост, предава Ройтерс, цитиран от \"Фокус\". „Нямаме какво да добавим към това, което заявихме на редовния брифинг за журналистите“, каза говорителят на комисията Мина Андреева.", "date": "2017.10.27", "title": "Европейската комисия отказа да коментира обявяването на каталунска независимост"}
{"url": "https://www.24chasa.bg/novini/article/6518246", "text": "Румънската гранична полиция е заловила 11 нелегални мигранти - 8 иракчани, 2 иранци и един сириец, които се опитали да влязат нелегално от Сърбия в Румъния, предаде Аджерпрес. Мигрантите били скрити в автомобил с българска регистрация, управляван от румънски гражданин. Те били заловени около 2,30 миналата нощ в западния окръг Караш-Северин, предаде БТА. При проверката било установено, че групата се състои от деветима мъже на възраст между 18 и 59 години и две деца на 10 и 11 години. Шофьорът е 42-годишен румънец, жител на западния окръг Тимиш. Чуждестранните граждани заявили, че възнамерявали да преминат нелегално границата от Сърбия в посока към Румъния с цел да достигнат някоя страна от Западна Европа.", "date": "2017.10.27", "title": "Румънската гранична полиция залови 11 мигранти на границата със Сърбия"}
{"url": "https://www.24chasa.bg/novini/article/6518267", "text": "Хиляди хора, събрали се пред парламента на Каталуния, за да подкрепят стремежа на автономната област за отцепване от Испания, започнаха да се радват и танцуват, след като регионалното законодателно събрание гласува резолюция за обявяване на независимост, предаде Асошиейтед прес, цитирана от БТА. Множеството наблюдаваше процеса на гласуването и броенето на живо на големи екрани. Каталунският премиер Карлес Пучдемон и вицепремиерът Ориол Жункерас се поздравиха, като се прегърнаха и ръкуваха след гласуването.", "date": "2017.10.27", "title": "Хиляди празнуват пред каталунския парламент гласуваната независимост (Снимки)"}
{"url": "https://www.24chasa.bg/novini/article/6518313", "text": "Игрална зала в Хисаря е била ограбена вчера сутринта, съобщава  . Около 5.30 часа сутринта клиентите на залата си тръгнали и останало само едно от крупиетата. Точно тогава в залата влезли двамата мъже с черни плетени маски на главите и наредили на 23- годишния младеж да легне по очи на земята. Крупието изпълнило заповедта, след като единият от бандитите опрял оръжие в тила му. След това разбили касовото помещение на игралната зала и опразнили сейфа, в който имало близо 20 000 лева оборотни средства. Нападателите оставили крупието да лежи на земята и избягали в неизвестна посока. По случая е образувано досъдебно производство. Полицията издирва престъпниците.", "date": "2017.10.27", "title": "Маскирани задигнаха 20 хиляди лева от казино в Хисаря"}
{"url": "https://www.24chasa.bg/novini/article/6518360", "text": "Миньор оцеля по чудо, след като беше ударен от 6000-волтова дъга. Инцидентът станал в рудник \"Крушев дол\" в Мадан, разказва  . В сряда Ваклин кара обикновена първа смяна в рудника. В края на деня нещо се обърква, той усеща удар в гърба и бива изхвърлен в канавката от другата страна. \"Просто си вървяхме и трябваше да направим един път на машината да мине. За мой лош късмет е имало оголен кабел и се случи. Усетих как ме удари в гърба, разтресе ме и в един момент се намерих от другата страна\", разказа миньорът Ваклин Цанов. Според лекарите Ваклин е невероятен късметлия, защото токът не е преминал през сърцето му и не е причинил сериозни нарушения. Пострадалият казва, че още не може да осъзнае какво се е случило, но най-важното е, че е жив. От удара Ваклин има проблем с колянната става, но е в добро състояние и днес ще бъде изписан. От Инспекцията по труда ще направят проверка по случая.", "date": "2017.10.27", "title": "Миньор оцеля по чудо, след като беше ударен от 6000-волтова дъга"}
{"url": "https://www.24chasa.bg/novini/article/6518368", "text": "Горната камара на испанския парламент упълномощи правителството на министър-председателя Мариано Рахой да управлява пряко Каталуня от Мадрид, след като   предадоха Ройтерс и Франс прес, цитирани от БТА. Сенатът взе решението за задействане на член 155 от конституцията с 214 гласа \"за\" при 47 \"против\" и един \"въздържал се\". Това стана малко след като каталунският парламент обяви испанската автономна област за независима. Мнозинството от членовете на испанския Сенат гласуваха министър-председателят да бъде упълномощен да предприеме неизползвани досега конституционни мерки за установяване на контрол върху управлението на Каталуня, включително уволняване на каталунския премиер Карлес Пучдемон и неговото правителство и ограничаване на правомощията на областния парламент. Сега испанското правителство трябва да реши как и кога да приложи мерките. То казва, че те са временни и имат за цел да възстановят законността в Каталуня, отбелязва Асошиейтед прес. Испанският премиер е взел решение да свика извънредно заседание на правителството довечера, съобщи в. \"Вангуардия\", цитиран от ТАСС. Агенция Европа прес предаде, че испанското правителство ще обжалва в Конституционния съд декларацията за независимост, приет днес от каталунския парламент. Испанският премиер Мариано Рахой заяви, че обявяването на каталунска независимост е „доказателство“ за нуждата от активирането на член 155 от испанската конституция, предаде Sky News, цитиран от \"Фокус\". Той добави, че вотът на каталунския парламент за независимост е „нелегално“ действие. Рахой подчерта, че няма да позволи на „сепаратистите да ликвидират нашата конституция и върховенството на закона“. Каталунският лидер Карлес Пучдемон призова поддръжниците си да „продължат“, да поддържат инерцията си по мирен път, предаде Франс прес. Това се случва, след като Мадрид взе решение за налагането на директно управление в Каталуния. „Ще трябва да поддържате инерцията на тази страна в следващите часове, особено що се отнася до мира, гражданската отговорност и достойнството“, заяви той пред каталунски депутати и симпатизанти. Междувременно главният прокурор на Испания заяви, че ще повдигне обвинение за вдигане на бунт срещу  каталунския президент и членовете на кабинета му, съобщи Sky News. Според испанското законодателство, вдигането на бунт може да се накаже с до 25 години в затвора. По-малки са присъдите, ако бунтът не доведе до насилие. В същото време кметът на Барселона Ада Колау се обяви против обявяването на независимост, съобщи \"Ел Паис\". В дълъг фейсбук пост Ада Колау изрази опозицията си срещу обявената каталунска независимост и прилагането на член 155 от испанския сенат. „Не и в моето име. Не на член 155 и директното управление“, написа тя. Председателят на Европейския съвет Доналд Туск заяви, че Испания „остава нашият единствен събеседник“ след обявяването на каталунската независимост, предаде АФП. По-рано говорител на Европейската комисия каза, че в Брюксел нямат нов коментар по темата след последното изказване на Жан-Клод Юнкер.", "date": "2017.10.27", "title": "Испанският Сенат одобри пряко управление на Каталуня (Обновена)"}
{"url": "https://www.24chasa.bg/novini/article/6518374", "text": "Катастрофа е станала на пътя между Пазарджик и село Звъничево, на около километър преди селото, съобщи за  „Фокус“ говорителят на ОД на МВР Мирослав Стоянов. Той уточни, че са се ударили два леки автомобила. „По първоначални данни водачът на „Опела“ е възрастен мъж, на който му е прилошало по време на движение. Автомобилът е навлязъл в лентата за насрещно движение, където е последвал удар. Общо трима души са транспортирани за преглед в МБАЛ - Пазарджик от екипи на „Спешна помощ“. На мястото движението се регулира от служители на сектор „Пътна полиция“ и РУ-Пазарджик“, обясни Стоянов. Той допълни, че до отработване на инцидента да се използва обходен маршрут през селата Мокрище – Братаница – Звъничево.", "date": "2017.10.27", "title": "Трима пострадаха при катастрофа на пътя между Пазарджик и село Звъничево"}
