{"url": "https://www.24chasa.bg/novini/article/7857195", "text": "Две коли на шефа на митниците и бивш главен секретар на МВР Георги Костов изгоряха в нощта срещу събота. Те били паркирани пред вилата му в с. Опицвет, а според официалната версия самозапалване е по-вероятната причина. Костов и семейството му отишли на вилата си след края на работния ден в петък. Шефът на митниците бил със служебното си беемве 7-а серия. Двете му дъщери Радина и Лилия също били там. Паркирали автомобилите си пред бялата вила, точно преди края на асфалта по улицата. Около 5,35 часа семейството се събудило от силната светлина и мощен гърмеж. Оказало се, че две от колите горели, а силният шум бил от спуканата гума на автомобила на дъщерята на бившия главен секретар на МВР. Костов излязъл да види какво се случва. Сайтове написаха, че е видял подпалвачи и е стрелял по тях, но тази версия бе категорично отречена както от полицията, така и от близки до шефа на митниците. Самият Костов не отговори на позвъняванията от репортери на “24 часа”. Веднага бил подаден сигнал, а пожарната пристигнала за по-малко от 10 минути. Полицията също дошла за минути. Криминалистите проверили записи от камери, които гледат към мястото на инцидента. На тях обаче не се виждат подпалвачи. “Засега версиите клонят към 60 процента самозапалване и 40 на сто за подпалвачи”, казаха криминалисти. На мястото не са били открити следи от запалителни продукти, нито от разбит съд, в който течността да е пренесена. Малко вероятно било и някой да обърка автомобилите, тъй като са различни марки, а служебната кола на Костов може да бъде видяна всеки ден пред Агенция “Митници”. Темата с пламналите автомобили в събота бе номер 1 в Опицвет. Хората коментираха, че Костов е добър и съвестен съсед. “Мислехме си, че може да е някой, когото е арестувал, но защо да го прави чак сега”, каза един от комшиите на шефа на митниците. “Съвсем обикновено момче е, всяка седмица идват. На високи постове е бил, но не се е замогнал, иначе нямаше да идва тук и да поддържа градина в двора”, обясни бай Ставри. Двете изгорели коли били изнесени с репатрак още сутринта. Георги Костов е шеф на Агенция “Митници” от май 2017 г. 3 месеца по-рано бе уволнен като главен секретар на МВР от служебния вътрешен министър Пламен Узунов. Веднага след това Костов заведе дело и каза, че е бил натискан от Узунов да си подаде оставката. Самият бивш министър пък беше шеф на полицията в Пловдив и напусна, докато Костов бе главен секретар на МВР. Затова се завъртяха и слухове, че Узунов разчиства стари сметки. Това обаче нито веднъж не бе казано от Костов, който беше уволнен, докато течеше операцията по залавянето на Йоан Матев за убийството на Георги Игнатов в Борисовата градина. Преди да стане главен секретар през март 2015 г., Костов бе за кратко и зам. главен секретар на МВР. На поста дойде от Бургас, където бе директор на полицията. Преди това бе на същата позиция, но в Благоевград. Костов е и единственият главен секретар на МВР, който е бил награждаван като полицай на годината. Това става през 2004 г. заради разкриването на убийствата на полицай и криминално проявен мъж в “Княжево”.", "date": "2019.11.09", "title": "Изгоряха 2 коли на шефа на митниците Георги Костов"}
{"url": "https://www.24chasa.bg/novini/article/7857140", "text": "Бащата на основателя на \"Уикилийкс\" Джулиан Асандж заяви, че синът му може да умре в затвора, съобщи  . Джон Шиптън разказа, че преди два дни е посетил сина си в британския затвор и се сблъскал с „горчивата истина”, че там синът му е застрашен. По-рано Шиптън окачестви условията в британския затвор Белмарш като мъчителни. По думите му основателят на „Уикилийкс” се сблъсква с големи психически и физически страдания зад решетките и видимо губи тегло. При срещата им през август синът му треперил и нервничил. Джулиан Асанж стана световноизвестен благодарение на материалите, разобличаващи незаконните действия на САЩ по време на войните в Афганистан и Ирак. Журналистът публикува данни за убийството на мирни граждани по време на бойните действия, а също и за условията в американския затвор Гуантанамо в Куба.", "date": "2019.11.09", "title": "Бащата на Асандж: Синът ми може да умре"}
{"url": "https://www.24chasa.bg/novini/article/7857150", "text": "Епидемия от хепатит А в Симеоновград в рамките на месец. Няколко са случаите на вируса сред деца. Част от заразените са от едно и също семейство, съобщи  . Всички заболели са били настанени в инфекциозното отделение на болницата в Хасково. Хепатитът вече е потвърден лабораторно, съобщиха от здравното министерство. Регионалната здравна инспекция е предписала дезинфекция и изследвания на контактните лица.", "date": "2019.11.09", "title": "Епидемия от хепатит А в Симеоновград"}
{"url": "https://www.24chasa.bg/novini/article/7857155", "text": "Няколко души са ранени, включително оператор на държавната сирийска телевизия, според САНА и организацията Сирийски център за наблюдение на човешките права,  , съобщи Асошиейтед прес. Центърът и кюрдската информационна агенция \"Хауар\" съобщиха, че сред ранените са и сирийски генерал-майор и полковник. Сблъсъците са станали в село Ум Шайфа близо до град Рас ал Айн, завзет миналия месец от оглавяваните от Турция сили, и са били използвани тежки картечници според САНА. На 9 октомври Турция предприе военна операция в Североизточна Сирия срещу кюрдските Сили за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/. Кюрдските бойци призоваха сирийската армия да спре турската офанзива, предаде БТА. Сирийският център за наблюдение на човешките права заяви, че правителствените сили са се оттеглили от няколко района, включително Ум Шайфа, и са оставили кюрдските бойци да посрещнат сами атаките, в които са участвали и турски дронове. Сирийската държавна телевизия заяви, че неин оператор е бил ранен при боевете, а според центъра ранените са няколко души, включително парамедик. Днес турското министерство на отбраната заяви, че е регистрирало осем нарушения и атаки, извършени от сирийските кюрди през изминалото денонощие въпреки сепаративните споразумения за спиране на огъня, които Турция постигна с Русия и САЩ. То написа в профила си в Туитър, че бойците на сирийските кюрди са атакували с минохвъргачки, ракети и снайперистки огън, без да уточнява къде са били извършени нападенията. Министерството не спомена нищо за боеве със сирийски правителствени войски.", "date": "2019.11.09", "title": "ТВ оператор, сирийски генерал-майор, полковник и парамедик сред ранените в Северна Сирия"}
{"url": "https://www.24chasa.bg/novini/article/7857161", "text": "Президентът на САЩ Доналд Тръмп поздрави Германия по повод 30-ата годишнина от падането на Берлинската стена и определи страната като един от най-ценните съюзници на САЩ, предаде ТАСС. Тръмп поздрави германския народ за големите успехи, постигнати в обединяването на страната и възстановяването на бившата Източна Германия. \"Студената война приключи отдавна, но тиранични режими по цял свят продължават да използват подтисническите тактики на тоталитаризма от съветски тип, които хвърлиха трайна сянка върху историята\", се казва в изявление на Белия дом. \"Ще продължим да работим заедно с Германия, един от най-ценните ни съюзници, за да гарантираме, че огънят на свободата ще продължи да гори, като пътеводна светлина на надежда и възможност, виждана от цял свят\".", "date": "2019.11.09", "title": "Тръмп поздрави Германия по повод 30-годишнината от падането на Берлинската стена"}
{"url": "https://www.24chasa.bg/novini/article/7857174", "text": "Използването на селфи пръчки ще бъде забранено по време на тържествения парад по случай интронизацията на новия император на Япония Нарухито утре в Токио, обяви полицията на японската столица, предаде ТАСС. В специалните зони за наблюдаване на парада, покрай които ще премине автомобилната процесия с император Нарухито и императрица Масако, се забранява използването на селфи пръчки и триножници. Забранява се също употребата на алкохол, пушенето и качването на деца на рамене. Категорично е забранено използването на дронове. Императорската двойка ще премине в открит автомобил през центъра на Токио по трасе с дължина 4,6 км. Тя ще бъде приветствана от хиляди жители на столицата и чуждестранни туристи. Десетки хиляди японци се събраха днес, за да отпразнуват възкачването на трона на новия император Нарухито. Празненствата включваха както изпълнение на традиционни танци, така и поп концерти, съобщи БТА. 10 000 японци, преборили се за билетите за събитието, се присъединиха към 20-те хиляди поканени, за да присъстват на площада на императорския дворец на празненството, което се предава пряко по телевизията. Императорът благодари на събралите се да го поздравят от каменен мост на двореца, заедно с императрица Масако, след като премиерът Шиндзо Абе и други високопоставени личности произнесоха речи. Нарухито, който е обещал да остане близо до народа, изрази съчувствието си на пострадалите от тежките бури миналия месец, довели до смъртта на над 100 души, отбелязва Асошиейтед прес. Певците от японската поп-група Arashi (\"Араши\") изпълниха песен, написана по повод събитието. Малко по-рано днес други 30 000 присъстваха на изпълнение на традиционни танци на същото място.", "date": "2019.11.09", "title": "Забраняват селфи пръчките на парада при възкачването на престола на японския император Нарухито"}
{"url": "https://www.24chasa.bg/novini/article/7855865", "text": "П Спортни занимания. В Министерския съвет. Преса. “Бояна”. Дом №1 - за пленума на ЦК на БКП. Николай Жишев ми каза, че идва от среща с Георги Атанасов и Димитър Стоянов с първите секретари на областните комитети. Присъствал и Продан Стоянов. Информирали ги за снощното заседание на Политбюро. Попита ме: “Вие единодушно ли решихте Петър Младенов да смени др. Живков?”. “Разбира се. По принцип и по традиция всички решения се утвърждават с консенсус на участниците в заседанието. Някои от колегите му прибрали предварително подготвените си изказвания в чантите. Уверили Г. Атанасов и Д. Стоянов, че заедно с членовете на ЦК от областите им ще подкрепят решението на Политбюро. Заседание на ЦК в пленарната зала на Дом №1. Присъстват и гости: ПП на БЗНС, поканени отговорни дейци от науката, изкуството, стопанския живот и управлението. Др. Т. Живков изнася доклад за по-нататъшното развитие на страната в сегашната сложна политическа обстановка. Докладът му е повторение на тезисите, публикувани на 29 октомври, когато пленумът на ЦК беше насрочен. Поглежда към писмения текст, но повечето време говори свободно. Мисълта му е ясна. С поведението си не подсказва, че е разстроен или смутен след снощното заседание на Политбюро. На моменти дори опитва да се шегува.  Обяви се обедна почивка. Следващото заседание на пленума ще бъде закрито - само за членовете и кандидат-членовете на ЦК и членовете на ЦКРК. Обяд в ресторанта на Дом №2. Небивало оживление... Новината за оставката на др. Тодор Живков вече бе известна на всички. Закрито заседание на ЦК на БКП. Георги Атанасов дава думата на Димитър Стоянов, който чете решението на Политбюро от 9 ноември - за приетата оставка на др. Тодор Живков като генерален секретар на ЦК. Кратки изказвания в подкрепа на решението на Политбюро направиха Ганчо Ганчев - бивш ректор на АОНСУ, Стефан Нинов, председател на Столичния общински съвет, Пантелей Пачов и Минчо Йовчев - първи секретари на областните комитети на БКП в Пловдив и Хасково. Иван Масларов заяви, че приема оставката на Тодор Живков. Не познава добре Петър Младенов и предлага да се обсъди кандидатурата на Александър Лилов. Акад. Николай Ирибаджаков заяви, че поради голямата значимост на длъжността генерален секретар заседанието е добре да се отложи, а решението за смяната да се вземе след двайсетина дни на следващо заседание на ЦК. Залата зашумя... Георги Атанасов обяви 30 минути почивка и съобщи, че пръв след нея ще говори Лазар Причкапов - първи секретар на Софийския областен партиен комитет. При мен дойдоха академиците Ангел Балевски, Георги Джагаров и Пантелей Зарев. Бяха възбудени. Бачо Ангел каза, че “шефът”  им “Посочих Жоро (Георги Джагаров). Той смотолеви нещо, но отказа. Зарев мълчеше. Живков ни изгледа и се оттегли, без да каже дума. Сигурно ни се разсърди.” Заобиколиха ме и други мои приятели. Работниците - герои на социалистическия труд, Ради Кузманов, Стефан Рангелов, Константин Джатев, Тенчо Кънев споделиха, че Милко Балев им казал някой от тях да се изкаже от името на работническата класа. Кузманов, към когото гледаха другарите му, отсече: “Вече сме поели по този път. Решението на Политбюро трябва да се изпълни.” След тях акад. Илчо Димитров пък ми сподели, че Гриша Филипов агитира да има изказвания по предложението на акад. Ирибаджаков. Потърсих Георги Атанасов. Той бе в помощната зала. Заедно с Тодор Живков, Петър Младенов и Йордан Йотов спокойно разговаряха. Дадох знак на Георги Атанасов, че трябва да говорим. Тодор Живков ме изгледа с остър изпитателен поглед. Георги Атанасов изслуша разговора ми за тревогата на академиците и героите на труда, но нищо не каза... Балевски, Джагаров и Зарев отново ме намериха. Бяха разтревожени. Джагаров бе развълнуван: “Никакво отлагане на решението. Има опасност да се пролее кръв...” Илчо Димитров мислеше, че обстановката се усложнява: “Напрежението сред хората продължава да расте...” Отново потърсих Георги Атанасов. Преценихме, че е добре Лазар Причкапов да предложи изказванията да се прекратят. Срещнах се с Л. Причкапов. Той не възрази след краткото си изказване Така и стори. Георги Атанасов: “Който е съгласен с решението на Политбюро... Моля да гласува... Решението се приема.” Ген. Славчо Трънски и още няколко другари поискаха да говорят, но Г. Атанасов не ги забеляза и даде думата на новоизбрания генерален секретар Петър Младенов. Младенов благодари за доверието и изказа сърдечна благодарност на Т. Живков за почти тридесетилетната му успешна ръководна дейност начело на партията и държавата. След като Г. Атанасов закри заседанието на ЦК, Продан Стоянов покани Политбюро в кръглата зала за кратко заседание. П. Младенов предложи на Т. Живков да се предостави за обитаване служебна вила в “Бояна”, лека кола и шофьор, сътрудник, охрана и две лица за здравно и битово обслужване. Сподели, че е правилно пенсията му да бъде равна на заплатата на председателя на Държавния съвет и да остане член на комисията по изменение на конституцията. Политбюро прие предложенията на новия генерален секретар на ЦК на БКП без възражения. Разделихме се с бодро настроение... Телевизия. Класическа музика - CD. Литература.", "date": "2019.11.09", "title": "10 ноември 1989 г. Има опасност да се пролее кръв, плаши Георги Джагаров"}
{"url": "https://www.24chasa.bg/novini/article/7857188", "text": "Балканските държави често са били изпокарани и обзети от старанието да се избутват една друга от пътя към ЕС. Толкова по-странно е, че сега те явно са решени за нещо наистина голямо - нещо, което граничи с чудото. Трима силни мъже от региона на Балканите напоследък замислят нещо наистина мащабно, пише  . Да припомним, че френското вето блокира по-нататъшните присъединителни преговори на страните от Западните Балкани с Европейския съюз. И точно след като зачестиха предупрежденията за ново напрежение в региона, Сърбия, Албания и Северна Македония с гигантски стъпки изглежда крачат към едно невероятно обединение. Години наред Брюксел настояваше за по-тясно сътрудничество между балканските страни – за последен път преди две години на Балканската среща в Триест. Точно сега, когато Брюксел вече почти не вдъхва на страните от Западните Балкани надежди за присъединяване към ЕС, сътрудничеството като че ли ще проработи. В Охрид, Северна Македония, ще се проведе вече втора регионална среща на върха (10 и 11 ноември) в рамките на един и същи месец. Трите страни се разбират блестящо и дори канят за участие и другите три изолирани от ЕС държави да се присъединят – за огромна изненада, сред тях е дори Косово. Как е възможно това? 100% мито Сътрудничеството и създаването на връзки между държавите в региона на Балканите наистина е крайно наложително. Товарните автомобили, пренасящи стока от една в друга страна, често чакат с дни по границите. Митата и административните пречки ревностно защитават прекалено малките пазари срещу конкуренцията на съседните държави. Митото от сто процента, което Косово налага върху сръбските стоки, е уникално – няма го никъде другаде в света. И за частни лица пътуванията, особено в летните месеци, се превръщат в изтощително бягане с препятствия. Върху икономиките в региона всичко това се отразява фатално, а за инвеститорите малките страни с ниска покупателна способност не представляват интерес. В надпреварата си към ЕС балканските страни досега неизменно се избутваха една друга от пистата. Сега обаче, явно искат да тръгнат сплотено напред. През октомври сръбският президент Александър Вучич и правителствените ръководители на Албания и Северна Македония Еди Рама и Зоран Заев заедно формулираха целта: да въведат на Балканите четирите свободи, съществуващи в ЕС: свободното придвижване на хора, капитали, стоки и услуги. Този „мини-Шенген\", както го нарича Вучич, ще позволи безвизови пътувания в региона, само с лична карта. Идеите щели да бъдат конкретизирани още тази неделя, а реализирани на практика – още през 2021 година. Балкански „мини-ЕС\"? Балканите обаче са си Балкани. Спънките пред сътрудничеството винаги се крият в конкретните детайли. Границите на трите страни, които изведнъж се оказаха приятелски, почти изцяло обграждат една четвърта: Косово. Безпрепятствените пътувания от Сърбия до Албания, каквито обещава Вучич, няма да са възможни, или поне би трябвало да преминават по дълги обиколни маршрути, ако в инициативата не бъде включено и Косово, което обаче Сърбия не признава за независима държава. В трудния диалог, воден между Белград и Прищина, много от проблемите, които следва да бъдат решени, според прокламациите на трите водещи държави в балканския „Мини ЕС\", са остро оспорвани или решими само на теория, но не и на практика. Например взаимното признаване на дипломи. Как шест страни ще успеят да постигнат това, което и само две от тях все още не могат, не е ясно. Строго погледнато, желаният митнически съюз също е изправен пред трудно преодолими спънки. Още преди Косово да въведе астрономическите си мита върху сръбски стоки, там се страхуваха, че с превъзхождащата си икономическа сила Сърбия може да задуши едва-едва процъфтяващото стопанство на Косово. А по-заможната Черна гора се опасява от евтината сръбска конкуренция. Напълно неразрешим е освен това въпросът как ще се връзва бъдещият митнически съюз с Договора за свободна търговия, който Сърбия неотдавна сключи с Евразийския икономически съюз на Путин. Всички балкански държави ли ще търгуват занапред свободно с Русия, Киргизстан или Армения? И как ще се съвместява Евразийската зона за свободна търговия със Споразумението за стабилизиране и асоцииране, което балканските държави подписаха с ЕС? Нерешеният проблем Косово Ядрото на желания „Балкански ЕС\" е новата ос Белград - Тирана. С инсценировката на „историческо помирение между сърби и албанци\" преди три години сърбинът Вучич, както и албанският му колега Рама си осигуриха предимства. Двете страни почти нямат проблеми помежду си и всъщност изобщо нямаха нужда от някакво си помирение. Съюзят ли се обаче сърбите и албанците, нерешеният проблем с Косово може да се окаже по-лесен за преодоляване. С приятелски настроената Тирана може да се преговаря много по-лесно, отколкото с опърничавата Прищина. Рама, който се смята за „президент на всички албанци\", на свой ред приема на драго сърце предлаганата му лидерска роля. Така интересите на Косово ще бъдат загърбени. Премиерът на Северна Македония Зоран Заев знае защо участва в играта: от една страна, той има нужда от осезаем успех след шамара, който ЕС удари на страната му. От друга, той е длъжен да гарантира, че Белград и Тирана няма да се обединят за негова сметка, а на всичкото отгоре да си присвоят и влиянието над албанската част от населението в неговата страна. Чудеса рядко се случват, както е известно. И то не само на Балканите. Ако все пак се появи някакво чудо, зад него най-често се крие ловък трик.", "date": "2019.11.09", "title": "Балканското чудо: замислят мини-ЕС"}
{"url": "https://www.24chasa.bg/novini/article/7857203", "text": "В Санкт Петербург е арестуван професор Олег Соколов, известен историк, един от основателите на военноисторическото възстановително движение в Русия. Той е заподозрян за убийството на жена, съобщи Главното следствено управление. Според разследващите сутринта на 9 ноември той е бил задържан на крайбрежна улица, като е изведен от река Мойка, а в раницата му са открити две женски ръце и пистолет. Тялото на жената е отрито в дома му, предаде ТАСС. Според някои медии става дума за негова студентка, а според други публикации - за негова роднина. Олег Соколов е роден през 1956 г. в Ленинград. Той е доцент в катедрата по нова и съвременна история на Държавния университет в Санкт Петербург, автор е на поредица от монографии за дейността на въоръжените сили на Франция от времето на Наполеон. През 2003 г. президентът на Франция Жак Ширак подписва указ, с който награждава Соколов с Ордена на Почетния легион за големия му принос в изучаването и популяризирането на историята на Франция и нейната армия, допълва  . През 1976 г. Соколов основава първата военноисторическа възстановителна група в Съветския съюз, която е основата на цялото модерно движение на военноисторическото възстановяване в Русия. През 2006 г. под ръководството на Соколов се създава Всеруското военноисторическо социално движение, което обединява военноисторическите клубове на 52 региона на страната.", "date": "2019.11.09", "title": "Арестуваха известен руски историк за убийството на жена - в раницата му две ръце и пистолет"}
{"url": "https://www.24chasa.bg/novini/article/7857215", "text": "Техеран възнамерява да защити и спаси ядреното споразумение по дипломатически път. Това заяви пред журналисти днес иранският заместник-министър на външните работи Абас Арагчи на Четвъртата московска конференция за неразпространението на ядрените оръжия, предаде ТАСС. \"Иран започна да съкращава задълженията си по ядреното споразумение на основание на параграф 36 от него, Иран се възползва от свое право. Целта е да бъде защитено споразумението, а не да се унищожава то. Затова даваме достатъчно време - два месеца - до всеки следващ етап, за да може дипломатическата работа да продължава. Това е нашата позиция, продължаваме с дипломатическата работа\", каза той. По думите на Арагчи, ако не са били Русия и Китай, Иран е щял да напусне ядреното споразумение още преди няколко месеца, предаде БТА. Иранският заместник-министър също така не изключи варианта страната му в бъдеще да излезе от ядреното споразумение. \"Мисля, че има още около година до изборите в САЩ. Но ако те не намерят решение за ядреното споразумение и кризата, в която се намираме, в близките месеци, мисля, ще пристъпим към излизане от споразумението\", каза той. По думите на Арагчи политиката на максимален натиск на САЩ е предизвикала максимално противодействие от страна на Иран. Той добави, че Техеран при никакви обстоятелства няма да произвежда ядрено оръжие. Русия знае, че Иран няма ядрени оръжия и разчита, че никога няма и да има, каза руският заместник-министър на външните работи Сергей Рябков. \"Иран няма ядрено оръжие и се надяваме никога да няма\", каза Рябков. \"Затова международната общност е създала надеждна международно-правна мрежа и необходимите механизми за проверка\", заяви той. Рябков заяви, че Москва се надява също предложената от френския президент Макрон инициатива за спасяване на ядреното споразумение, да позволи то да бъде съхранено. Директорът на отдела по контрола над въоръженията на китайското външно министерство Фу Цун подчерта, че е необходимо да се възстанови баланса между правата и задълженията на Техеран по ядреното споразумение. \"Сделката не само ограничава ядрената програма на Иран, но и му гарантира икономическа изгода. Балансът е нарушен от напускането на споразумението от страна на САЩ и възобновяването на санкциите срещу Иран\", заяви той.", "date": "2019.11.09", "title": "Иран иска да спаси ядреното споразумение по дипломатически път"}
{"url": "https://www.24chasa.bg/novini/article/7856795", "text": "Тежка катастрофа стана на 8 -ми ноември около 05,50 часа на път граница Румъния - Видин - Монтана - Враца - Мездра - София - Благоевград - Кулата - граница Гърция / републикански път I-1 км. 101+200/ с посока на движение от Монтана към Видин. Водачът Б. Н. Б. управлява товарен автомобил марка \"Мерцедес\" модел \"Актрос\" с прикачено ремарке за товарен автомобил \"Шмиц СГФ C2\", като на десен завой, при движение с несъобразена с пътните условия скорост и при намалена видимост - мъгла и мокра пътна настилка, губи контрол над управляваното от него мпс, излиза вдясно от пътното платно по посоката си на движение и се преобръща в крайпътно дере. В следствие на реализираното птп водачът и пътника А. Т. А. са транспортирани до ЦСМП гр. Монтана за преглед. На пътника е причинена средна телесна повреда, изразяваща се в спукан бял дроб и спукани ребра. Същият е настанен за лечение в хирургично отделение на монтанската болница, без опасност за живота. Причинени са и значителни имуществени щети по превозното средство и товара - авточасти за мпс. Местопроизшествието е посетено от дежурна група, образувано е досъдебно производство за извършено престъпление. По случая продължава работа РУ Монтана.", "date": "2019.11.09", "title": "Тир се обърна в крайпътно дере около Монтана"}
{"url": "https://www.24chasa.bg/novini/article/7856745", "text": "Йорданка Фандъкова написа коментар по повод 30-годишнината от историческото падане на Берлинската стена. \"30 години след разрушаването на Берлинската стена да си спомним, че разделението ни прави слаби, че противопоставянето ни връща назад, че силата е в ръцете ни, които разрушават стените и изграждат мостове, в умовете ни, които търсят истината. Промяната не е дума, промяната е посока, в която си струва да вървим заедно\", каза Фандъкова във фейсбук.", "date": "2019.11.09", "title": "Фандъкова: Силата е в ръцете ни, които разрушават стените и изграждат мостове"}
{"url": "https://www.24chasa.bg/novini/article/7856818", "text": "„И ние като германците можем да кажем, че Берлинската стена между България и бивша Югославия днес пада. От днес Сърбия има пристанище Варна, пристанище Бургас и до центъра на Истанбул - няма светофар“, предават от пресцентъра на Министерския съвет. Това заяви министър-председателят Бойко Борисов на официалното откриване на новоизградения участък от автомагистралата от българската граница до град Ниш, Сърбия. Трасето е част от Общоевропейския транспортен коридор №10. За откриването българският премиер бе поканен от президента на Сърбия Александър Вучич. „Днес свързваме Азия и Европа през България и Сърбия“, подчерта премиерът Борисов пред стотиците гости на церемонията. Министър-председателят акцентира, че цялата българска промишленост ще може да ползва този път за Западна Европа и поднесе поздравленията си за откриването му. „България днес е по-близо от всякога, затова благодаря на министър-председателя Бойко Борисов“, обърна се сръбският президент Вучич към българския премиер. Вучич подчерта, че Сърбия ще се свърже с братска България и чрез „Балкански поток“. „Без съседите - къщата не може да се опази. С нашите български комшии - пътят ни е отворен. Министър-председателят Бойко Борисов каза, че от днес Сърбия има достъп до пристанищата Варна и Бургас. А той е добре дошъл - и в Пирот, и Ниш“, каза още президентът на Сърбия пред българския премиер и водената от него делегация. Преди церемонията по откриването премиерът Борисов и президентът Вучич обсъдиха напредъка по важните за региона инфраструктурни проекти. „От Белград до Бургас няма светофар. От Белград до Истанбул няма светофар. И сега строим от Бургас до Варна да няма светофар. А който е от тая страна завива на София вдясно и стига до Солун през АМ „Струма“, изброи българският министър-председател. Сръбският президент даде висока оценка на направеното от правителството на България. Участъкът, който президентът на Сърбия и българският министър-председател откриха днес, е с дължината 86,9 км като строителните дейности по изграждането му започват през 2011 г. Стойността на проекта възлиза на 476 млн. евро, а средствата са осигурени от Европейската инвестиционна банка, Европейската банка за възстановяване и развитие, както и от Световната банка. Изграденото трасе включва 87 моста, 5 тунела (Банцарево, Сопот, Сарлах, склон Пражна и Протон с обща дължина 2,6 км) и 5 детелини. При строежа на участъка са използвани 290 000 кубични метра бетон, 37 000 тона арматура и около 780 000 тона асфалт. Тази магистрала ще свърже двата района - Ниш и Пирот, населени с около 450 000 души, и ще осигури по-лесна връзка на Източна Сърбия с най-близкото летище „Константин Велики“ в Ниш. С пускането в експлоатация на трасето от българската граница до Ниш или на т.нар. „източно разклонение” се завършва изграждането на целия участък на транспортния коридор № 10 през територията на Сърбия.", "date": "2019.11.09", "title": "Борисов: Днес свързваме Азия и Европа през България и Сърбия (Видео, обновена)"}
{"url": "https://www.24chasa.bg/novini/article/7856848", "text": "\"Не съм доволен от резултата, можеше и по-добре. Имайки предвид средата обаче, в която правихме изборите, БСП направи сериозен пробив в крепости, във феодални владения, в мафиотски структури, които на пръв поглед преди месец изглеждаха невъзможни да паднат\". Това каза за резултата от местните избори зам.-председателят на НС на БСП и ръководител на Националния предизборен щаб на левицата Кирил Добрев. По повод позицията на президента на ПЕС Сергей Станишев, в която той критикува ръководството на левицата, Добрев заяви: „Не му се сърдя. Той познава само пътя надолу и не знае какво е да полагаш усилия, за да вървиш нагоре и какво е да плуваш срещу течението. Него го назначиха, взе го партията, откараха го в кабинета в Министерския съвет и оттам нататък той само пилееше партиен ресурс с безумните си кадрови и политически грешки. Днес няма право да дава такава оценка\". Той коментира и казаното от Станишев, че в тази кампания БСП се е деидеологизирала и не е излъчила леви послания. „В момента работниците от компания Луфтханза стачкуват, защото вземат под 1000 евро, а компанията печели милиарди. Да чухме Станишев да ги защити? Въобще ПЕС да е защитила който и да е синдикален въпрос? Не, за сметка на това обаче ги виждаме на първите редове на гей парадите“, каза още Добрев. Заместник-председателят на БСП говори и за загубите на партията в Северозапада - в общини като Чупрене, Мездра и Брегово. \"Не е тайна, че отпреди няколко избора там се появи една икономически силна групировка, която се облече в партийни дрехи и мога да кажа, че днес Северозападът попадна в ръцете на мафията. Там 50-те лева победиха всички послания за безплатни детски градини, за общинско здравеопазване и за каквото и да било\", каза Кирил Добрев и коментира т.нар. смесени райони – общини като Велики Преслав, Тервел, Провадия, Асеновград, където досега ДПС винаги по думите му е “удряло рамо” на БСП на втори тур. \"На тези избори ДПС игра с ГЕРБ, доказателствата са много. И това не беше въпрос на коалиционна политика, явно не можем да се целуваме толкова добре, колкото предишни ръководства\", каза още Добрев. В коментар на ситуацията във Варна и намесата на централното ръководство там, зам.-председателят обобщи: „Разединени“ печелим два пъти повече гласове, отколкото „единни“ с Гуцанов. Победата в Благоевград той анализира в две посоки – подходящ кандидат и желанието за промяна. \"Там застанаха Ясен Попвасилев от СДС, бай Лазар Причкапов и Коце Паскалев един до друг, зад нашия кандидат, който през цялото време не се притесняваше да благодари на БСП за подкрепата, за разлика от други\", каза той. По неговите думи гражданите на Благоевград са казали на Камбитов: \"Целите да ни санираш, ти просто не ставаш!\". \"Относно Перник - там са няколко сериозни политико-икономически фигури. Там единият лев субсидия победи интересите за милиони”, коментира Добрев. Според него двете места са показали, че има шанс за промяна. Относно печелившата формула в Русе, той обясни, че там се работи повече от година за налагането на сериозен кандидат. „В социологическо проучване русенци ни казаха, че не искат известен, а честен човек за кмет. Успяхме за година и половина да покажем, че Пенчо Милков е отговорът на техните очаквания - юрист, подготвен и скромен”, обясни зам.-председателят. Добрев поздрави и софийската организация на БСП за това, че е удвоила броя на общинските съветници. \"Все още обаче нещо не ни достига да променим ситуацията в София\"-каза още той и коментира, че докато БСП са в състояние да изберат идеологическия си опонент пред мафиота, градската десница не е успяла да направи същия избор. Кирил Добрев заяви, че левицата ще обжалва изборите в три общини. \"В Шумен има десетки празни протоколи, където разбираш от интернет какво са нанесли и като им направиш проблем или скандал, хоп, излизат изведнъж други резултати. Този модел не може да продължава. Приличат ми на изборите в Кюрдистан\", коментира Добрев и потвърди, че БСП ще обжалва резултатите още в Дупница, Белово и Твърдица. В София подкрепя решението на Мая Манолова за касиране. \"Радев изпълни своето конституционно задължение. Дали е прав или не, мотивите му не бяха толкова сериозни и тежки. Това е един горещ картоф, който се прехърля между премиера и президента - никой не иска да поеме отговорността за избора на главен прокурор\". Така Кирил Добрев коментира върнатия указ за назначаване на Иван Гешев за главен прокурор от страна на президента.                                                                                                                                                                                                                                                                                                                                ", "date": "2019.11.09", "title": "Кирил Добрев: БСП направи сериозен пробив, а Станишев познава пътя само надолу"}
{"url": "https://www.24chasa.bg/novini/article/7856907", "text": "Президентът на Германия отбеляза 30 години от падането на Берлинската стена на церемония в присъствието на канцлерката Ангела Меркел и държавните глави на Полша, Унгария, Чехия и Словакия, предадоха Ройтерс и ТАСС. В речта си Щайнмайер благодари на бившия лидер на СССР Михаил Горбачов, на властите на САЩ и на гражданите на страните от Вишеградската четворка за приноса им в премахването на стената, която близо три десетилетия разделяше Берлин на източна комунистическа и западна капиталистическа част. Падането й през 1989 г. бе последвано година по-късно от обединението на ФРГ и ГДР. \"Без голямата подкрепа от Вашингтон, но и без смелите и човечни решения на Михаил Горбачов в Москва историята нямаше да е толкова щастлива и нещата нямаше да преминат толкова мирно. Не сме забравили това и няма да го забравим\", заяви Щайнмайер на церемония при улица \"Бернауер\", където е съхранена част от стената. Германският президент също заяви, че Берлинската стена е нямало да падне без подкрепата на гражданите на Будапеща, Познан, Варшава, Гданск и Краков и събитията в Прага и Братислава. \"Унгария, Полша, Чехия и Словакия извоюваха своята свобода и сложиха край на разделението на континента. Свободата на Европа е тяхна заслуга. Без смелостта и волята за свобода на поляците и унгарците, чехите и словаците, мирните революции в Източна Европа и обединението на Германия нямаше да са възможни\", заяви Щайнмайер. Щайнмайер обаче посочи, че падането на Берлинската стена на 9 ноември 1989 г. и краят на Желязната завеса между Изтока и Запада не бележат \"края на историята\", както твърди американския историк Франсис Фукуяма. Борбата на политическите системи продължава и бъдещето е по-неясно от всякога, заяви той. Ето защо Германия и европейските й съюзници трябва всеки ден да се борят за една мирна и обединена Европа и всяка страна трябва да даде своя принос в преодоляването на разногласията, заяви Щайнмайер. Германският президент заедно с колегите си от Полша, Унгария, Чехия и Словакия положиха рози в пролука в останките на стената. Кулминацията на днешните чествания в Берлин ще бъде концерт довечера при Бранденбургската врата с оркестъра на Берлинската държавна капела под диригентството на Даниел Баренбойм.", "date": "2019.11.09", "title": "Германия отбелязва 30 години от падането на Берлинската стена"}
{"url": "https://www.24chasa.bg/novini/article/7856961", "text": "Може да прозвучи страшно, но промяната е само временна - учени установиха, че израсли в космоса сърдечни клетки са с променена генна експресия, съобщи ЮПИ. Но 10 дни след завръщането на Земята, сърдечните клетки се връщат към нормалното си функциониране, предава БТА. След като стволови клетки се превърнат в сърдечни клетки на борда на Международната космическа станция, излагането им на ефекта от микрогравитацията променя експресията на хиляди гени. \"Изследването ни за пръв път използва индуцирани плурипотентни стволови клетки, за да се проучи ефектът от космическия полет върху сърдечните функции у човека - заяви Джоузеф У от Станфордския университет. - Микрогравитацията не е много добре изследвана, що се отнася до ефекта от нея върху човешкия организъм. Подобни изследвания ще допринесат да се хвърли светлина върху функционирането на клетки в човешкия организъм в космоса, като се има превдид, че светът се ангажира с по-дълги космически мисии до Луната и Марс.\" Предишни изследвания показаха, че космическият полет отключва промени в сърдечните функции, като понижаване на сърдечния ритъм и артериалното нанягане, но относително малко се знае как микрогравитацията влияе върху сърдечните функции на клетъчно ниво. \"Изненадахме се колко бързо клетките на човешкия сърдечен мускул се приспособяват към среда, в която са поставени, включително към микрогравитацията\", отбеляза У. Учените възнамеряват да извършат допълнителни изследвания с различни видове сърдечни тъкани. Резултатите от изследването са публикувани в Stem Cell Reports.", "date": "2019.11.09", "title": "Сърдечните клетки се променят в космоса"}
{"url": "https://www.24chasa.bg/novini/article/7856976", "text": "Германската канцлерка Ангела Меркел призова Европа да брани свободата и демокрацията, в реч по случай честванията на 30 години от падането на Берлинската стена, предаде Франс прес. \"Ценностите, на които се основава Европа, трябва винаги да бъдат защитавани. Трябва и в бъдеще да има ангажименти в подкрепа на демокрацията, свободата, човешките права и толерантността\", заяви Меркел в Параклиса на помирението, издигнат близо до мястото на някогашната Берлинска стена, която разделяше германската столица по време на Студената война. \"Трябва в бъдеще да се ангажираме\" в защита на ценностите на Европа, добави канцлерката, цитирана от БТА. \"Девети ноември ни напомня, че трябва да се борим срещу омразата, расизма и антисемитизма\", отбеляза Меркел. Днешната дата в Германия е и годишнина на т.нар. Кристална нощ от 1938 г., когато нацистите опожаряват синагогите в страната. \"Девети ноември е съдбоносен ден за германската история. На днешния ден почитаме и паметта на жертвите на погромите от 1938 г., спомняме си престъпленията против евреите в Германия в нощта на 9 срещу 10 ноември\", отбеляза тя. \"Девети ноември отразява както ужасни, така и щастливи моменти в историята ни, учи ни, че е необходимо решително да се противопоставяме на омразата, расизма и антисемитизма. Този ден ни призовава да правим всичко възможно в защита на свободата и демокрацията, на човешкото достойнство и на правовата държава\", заяви Меркел, цитирана от ТАСС. Тя добави, че за падането на Берлинската стена са повлияли в някаква степен събитията в Източна Европа, споменавайки движенията за свобода в Полша, Чехия, Унгария и балтийските страни. \"Призивът за свобода създаде нови демокрации в Централна и Източна Европа. Германия и Европа най-после можаха да се обединят\", заяви канцлерката. В речта си Меркел не спомена приноса на бившия президент на СССР Михаил Горбачов в процеса на обединение на Германия, отбелязва ТАСС.    ", "date": "2019.11.09", "title": "Ангела Меркел призова Европа да брани демокрацията (Снимки)"}
{"url": "https://www.24chasa.bg/novini/article/7856987", "text": "Разнопосочни изказвания и оценки са били изказани на последното заседание преди два дни на организацията на БСП във Варна относно изборните резултати и ролята на местното и централното ръководства. Критиките към местното ръководство в лицето на общинския председател Борислав Гуцанов надделели с упрека, че е бил подкрепен Костадин Костадинов, който е лидер на друга партия и на всичкото отгоре е бил част от \"Луков марш\" – една от темите, по които левицата е абсолютно единодушна в отрицанието му. \"Гуцанов насочи цялото внимание към Костадин Костадинов, непартийна кандидатура, за да си гарантита първото място в листата, защото ако е партиен кандидат, той ще бъде водач на листата\", заявил член от район \"Приморски\". БСП можеше да има по-добри резултати, ако не бе намесата на \"Позитано\" 20, заявил пък Борислав Гуцанов. Но веднага бил контраатакуван, че е имал 20 години, в които централата не му се е месила и е можел да покаже по-добро представяне на партията в града. Аз смятам, че обединението трябва да замести разделението и ключовата дума да е диалог, а в момента имаме пълен авторитаризъм, заявил още Гуцанов. И бил категоричен, че това не може да стане без смяна на сегашното ръководство на БСП. Говорите за погазване на устава от председателя на БСП Корнелия Нинова, но откога да подкрепиш човек, марширувал на \"Луков марш\" е партийна дисциплина, попитал друг от местните социалисти. И призовавал Борислав Гуцанов да подаде оставка. По време на срещата се чули и критики към националното ръководство за начина на снемане на политическо доверие от общинския председател Гуцанов, както и за времето, в което бе направено това - няколко месеца преди изборите. \"Докато едни работеха за кампанията, други само наблюдаваха, заели позицията на обидени. Това повлия на много наши членове и симпатизанти и ако не друго, просто не отидоха до урните. Каквото и да се случва, въпреки всичко, сме длъжни да работим за успеха и доброто име на партията, а не да обикаляме телевизиите. Ако държиш на партията, трябва да загърбиш собственото си его\", бил друг упрек към Гуцанов, съпроводен с директни обвинения, че не е работил за кандидатите на БСП, а за Костадинов. От район \"Одесос\" пък се похвалили, че намесата от София не попречила да се обединят хората, излъчени от местната конференция и тези, спуснати от \"Позитано\" 20. В крайна сметка надделели мненията, че сегашните резултати на организацията във Варна са по-добри и има увеличение на гласовете, което не бива да се отрича.", "date": "2019.11.09", "title": "БСП във Варна се раздели в оценката си за изборите и ръководството"}
{"url": "https://www.24chasa.bg/novini/article/7855702", "text": "идването на Михаил Горбачов начело на Съветския съюз през март 1985 г. за лидерите от соцлагера започна обратното броене. Един по един те са свалени от власт, а диктаторът на Румъния Николае Чаушеску дори разстрелян. “Денят нула” за българския ръководител Тодор Живков е 10 ноември 1989 г. Тогава беше извършен вътрешнопартиен преврат по неписан, но отработен през годините комунистически сценарий. Нито един вожд в СССР и в България от Ленин насам не е избран открито на конгрес, както повелява партийният устав. Всичките до 1989 г. идват на власт след заговор на няколко високопоставени ръководители от Политбюро, които опичат предварително работата и свалят на таен пленум дотогавашния вожд, понякога дори без да го канят на заседанието. Както например е било с Вълко Червенков. Кой свали Живков? Пак една група от Политбюро, начело с Петър Младенов, член на Политбюро и министър на външните работи, и Андрей Луканов - кандидат-член и вицепремиер, отговорящ за международните икономически връзки на страната. Разбира се, всичко става със съгласието и под егидата на Москва. И Младенов, и Луканов са възпитаници на нейния МГИМО - Московски държавен институт за международни отношения. Ето хрониката на събитията, започнали през април 1989 г. и довели до оня ошашавен вид на Тодор Живков на 10 ноември 1989 г., когато най-близките му доскоро другари го пратиха на “заслужен отдих”. Можем да приемем, че началото на преврата е поставено в с. Мала църква. На този ден Петър Младенов е на гости на Андрей Луканов, на когото е и кум, в малката му къща в самоковското село. Двамата отиват за гъби и там, далеч от чуждите “очи и уши” на своите, обсъждат план за действие за отстраняването на Тодор Живков. Главната им задача е да спечелят на своя страна мнозинството в Политбюро на ЦК на БКП. Седмица по-рано Михаил Горбачов е направил чистка в престарялото Политбюро на КПСС и това дава допълнителен кураж на двамата заговорници срещу Живков. През тези два дни в Букурещ се провежда среща на ръководителите на страните от Варшавския договор. От българска страна в него участват Тодор Живков, Георги Атанасов, Петър Младенов и ген. Добри Джуров. Начело на съветската делегация е Михаил Горбачов, а в нея са най-големите ръководители на СССР. По време на една от почивките Петър Младенов използва снимка на първородната си внучка Александра като повод да се отдели за момент с Горбачов в един ъгъл на залата. Моли съветския лидер да постави автографа си върху снимката. И тогава му казва, че започват работа по свалянето на Живков. “Вам виднее”, казва Горбачов, намеквайки, че и рискът, и отговорностите са си на българите. Разбира се, и двамата знаят, че конците ще бъдат дърпани от Москва и от съветското посолство в София Андрей Луканов кани на гости в къщата си в Мала църква Петър Младенов, посланик Виктор Шарапов и Валентин Терехов - официално съветник по научните и техническите въпроси към съветското посолство, а неофициално резидент на КГБ в София. По изпитания сценарий четиримата отиват за гъби. Тогава е и главният разговор - прието е решение за активни действия. На първо място - да се започне с членовете на висшето ръководство на страната, с вербуване на съюзници и съратници. Договарят се да действат предпазливо, но енергично. Всички са на мнение, че идва времето за края на старите диктатори. Във Варна се провежда съвещание на секретарите на комунистическите партии. От съветска страна присъства Александър Яковлев. Когато двамата се срещат, Тодор Живков му казва: “Предайте на Михаил Сергеевич Горбачов, че ако Маркс и Енгелс са живи, ще ни кажат: “Момчета, рано е още да обявяваме партиите за социалдемократически и да се борим за капитализъм. Обществото и икономинака ни още не са готови за гова. Ха-ха-ха...” На този ден Петър Младенов пише своето писмо до ръководството на партията. То не е “кърваво”, но всяка дума в него “стреля на месо”. В писмото Младенов прави анализ на ситуацията в страната, отправя унищожителна критика към Тодор Живков и иска оставката му. Андрей Луканов определя писмота като “нож в стомаха на Живков. Опитай се да го извадиш и умираш на място...” От ЦК звънят на Младенов и го молят да дойде и да си прибере писмото: “Никой не го е чел, струва ли си да се правят скандали?!”. Вечерта Петър Младенов и съпругата му гостуват у дома на Йордан Радичков за неговата 60-годишнина. Там Младенов предава писмото на Станко Тодоров. Двамата с Луканов искат да информират за случилото се Москва. В спомените си Валентин Терехов пише, че по това време и той, и Виктор Шарапов са в родината си. А двамата българи нямали други доверителни канали с Москва. Този ден вечерта в Москва трябвало да пристигне Андрей Луканов за заседание на Изпълкома на СИВ. Удобен случай да занесе писмото на Младенов, но и двамата смятат, че хора от службите ги следят неотлъчно. Луканов прави следния ход. След работа “случайно” се отбива “за две минути” при Младенов, взима и писмото и си тръгва за вкъщи. По пътя обаче рязко сменя маршрута и пристига на летището. Качва се в последния момент на самолета и пристига в Москва. След разговор по телефона в 8,30 часа Луканов и Валентин Терехов се срещат в стаята на българина в СИВ. Той дава на руснака писмото на Младенов и казва: “Чети бързо, имаш всичко 20 минути. След половин час се срещам с Виктор Шарапов!” Терехов твърди, че не само прочел писмото, но и го законспирирал, превеждайки го от български. Същия ден в 16 часа той заминава за София, като казва на Луканов, че ще информира за ситуацията и ген. Фьодоров - също представител на КГБ в България. Двамата наистина се виждат в София и се оказва, че генералът не знаел нищо за писмото на Младенов. А в Москва към 11 часа същия ден, като се прокрадват и оглеждат като в шпионски филми, Луканов и Шарапов се срещат в някаква градинка (?!). Българинът предава писмото на Младенов на посланик Шарапов и след два дни се прибира в България. А Шарапов остава в Москва да чака прием при Горбачов. След като се запознава с писмото на Петър Младенов Горбачов казва на Шарапов: “Нека не бързаме с изводите, а ти охлади малко. Поуспокой се. Ще те повикам”. В ГДР Хонекер подава оставка, сменя го Егон Кренц. На 1 ноември той пристига в Москва за среща със съветския лидер. Горбачов вика Шарапов, дава му стенограмата от разговора с Кренц и казва: “Отиди и разкажи всичко това на Живков. Действай според обстановката...” На 2 ноември Шарапов се връща в София. Шарапов е приет от Живков в 12,30, срещата им трае около час и половина. Посланикът казва, че по поръчание на Горбачов трябва да запознае Живков с неговата беседа с Егон Кренц. Отначало Живков се опитвал да води записки, след това абсолютно шашнат само слушал. “А вие можете ли да ми дадете всичко това в писмен вид?”. Посланикът обещал. После Живков казал, че отдавна мислел да се оттегли. Дори преди година заявил за това в Политбюро, но “другарите даже не искаха да чуят за това!” И все пак той би подал оставка, но няма на кого да остави партията и държавата. “Не виждам достоен заместник...”, въздишал Живков. Шарапов заявил, че веднага ще предаде на съветското посолство неговите думи и мисли за оставката. Същия ден посланикът се среща и с министър-председателя Георги Атанасов. В книгата си “Дворцовият преврат срещу Тодор Живков” проф. Недьо Недев пише, че в хода на разговора без да влизат в подробности и като ползвали иносказателен език, двамата се разбират “смяната да стане на пленума и ръководството да се сплоти около кандидатурата на Петър Младенов.” В зала “Георги Кирков” в сградата на ЦК на БКП се провежда традиционното тържествено събрание, посветено на Великата октомврийска революция. Официалния доклад чете Гриша Филипов, един от най-верните хора на Първия. Той заявява, че партията трябва да се сплоти около другаря Живков и да извърши преустройството в духа на Юлската концепция. В своето слово обаче посланик Шарапов говори за трудната ситуация в соцлагера, която налага сериозни промени и не споменава нито веднъж името на Живков. След събранието Шарапов кани Първия в кабинета си. Разбрал посланието на изказването му в залата, Живков веднага заявява, че е най-добре да си подаде оставката. Може би е очаквал, че съветският посланик няма да се съгласи с него. Но Шарапов открито и не особено дипломатично казва, че това е най-правилното, което може да направи. Живков, изглежда, още не се е предал. На 5 ноември заедно с новия си фаворит Петко Данчев, готвен за премиер, и председателя на БНБ Васил Коларов заминава за Правец. Там обсъждат икономическото и финансовото състояние на страната и чертаят план за нови промени. Това обаче не се харесва на посланик Шарапов. Виктор Шарапов иска нова среща с Живков. Моли тя да стане в 11 часа - точно по времето, когато членовете на Политбюро паднасят цветя и венци пред паметника на Ленин в София. Тънкият ход на посланика цели на другия ден Живков да го няма на снимките на първа страница в “Работническо дело” и другите вестници. Същия ден в 17 часа започва приемът в съветското посолство по случай 7 ноември. Посланик Шарапов въвежда Живков през страничния вход, а не през парадния. Не само че нарушава протокола, но и го кани в кабинета си, където умишлено го задържа почти час. След това закъснение го въвежда в залата през задния вход. Живков е силно изненадан, когато сред поканените вижда и Стоян Михайлов, който преди година е скандално отстранен като секретар на ЦК, отговарящ за културата и изкуствата. Виктор Шарапов дълго разговаря с Михайлов. А кореспондентката на “Монд” Силви Кауфман пише, че това е “твърде ясен скандал за промяната в отношението на Москва към българския ръководител”. В 11 часа Тодор Живков приема на разговор “тримата чавдарци” - ген. Добри Джуров, Йордан Йотов и Димитър Станишев. Тримата поставят въпроса за оставката му. Той ги отрязва. Нали миналата година я е подавал, а те не са я приели. Пленумът на 10 ноември ще мине така, както е планиран, а смяната му може да стане на следващия пленум. Настоява негов приемник да бъде Алексанъдр Лилов, който през 1983 г. е свален от всички постове и е изпратен на специализация в Англия. Посланик Шарапов почти изпада в паника. Принуден е да праща шифровка до Москва и да пита как гледат на кандидатурата на Александър Лилов. Отговорът пристига незабавно и Шарапов веднага иска среща с Живков. Първия го приема в 17 часа в резиденцията си в Банкя. От Москва са категорични: никакво отлагане на пленума, Живков да си подаде оставката на 10 ноември. Той обаче отказва. Виктор Шарапов отива при Димитър Станишев. В своите спомени Валентин Терехов пише, че между двамата се състоял следният разговор: “Ходихте ли?” “Ходихме”. “И какво?” “Ами нищо. Споделихме с Живков своите опасения и тревоги по повод обстановката в икономиката и обществото. Той ни каза, че мисли за оставка. Наистина не вижда достаен приемник. Вероятно щял да си подаде оставака на втория пленум...” “И вие?” “Какво ние? Като че ли се съгласихме...” Тук Шарапов избухнал (а той избухва вежливо и тихо) - уточнява Терехов. “Вас защо ви изпратиха? Разговорчета ли да си водите или работа да вършите. Ще се наложите още един път да отидете при Живков и да поставите въпроса ребром Той трябва да подаде оставка на първия, той ще е и последният му пленум. Ясно ли е?” След това Виктор Шарапов кани Андрей Луканов на чай. Влизат в сауната на съветското посолство и обсъждат ситуацията. Същата вечер от Пекин се връща Петър Младенов. Решават да го информират и да му предложат да накара Добри Джуров да поиска оставката на Живков. Ако той пак откаже, да му заяви, че пленумът и Политбюро отиват на пряк сблъсък с него и ще го отстранят. “Тримата чавдарци” отново се срещат с Живков и плахо пак му искат оставката. Той обаче ги успокоява, че на вчерашния разговор не са го разбрали и подава оставка не на следващия, а на утрешния. Казват, че Джуров дори се е просълзил. “Естествено, нали е армейски генерал”, ехидничи Валентин Терехов... А Виктор Шарапов си отдъхнал. “Естествено, нали и той е генерал”, ехидничим и ние.", "date": "2019.11.09", "title": "10 ноември 1989 г. и Великите сили. Виктор Шарапов изпада в бяс вежливо и тихо"}
{"url": "https://www.24chasa.bg/novini/article/7856997", "text": "Гръцките власти са арестували трима души и са задържали още 15 при мащабна операция на отряда за борба с тероризма срещу предполагаеми леви екстремисти, предаде Асошиейтед прес. При операцията е открито и голямо количество оръжия. Гръцката полиция съобщи днес, че в рамките на акцията се издирва още едно лице. Двама от арестуваните и лицето, което още не е заловено, са обвинени в тероризъм, незаконно притежание на огнестрелни оръжия и експлозиви, и подправяне на документи. Смята се, че тримата са участвали в обир на пункт за залагания в атинско предградие на 21 октомври, съобщи БТА. При акцията на отряда за борба с тероризма са претърсени 13 адреса. Открити са били пет автомата АК-47, друг модел автомат, два пистолета, гранати, експлозиви и детонатори. Един от арестуваните е бил вкаран в затвора през 2010 г. като член на въоръжената групировка \"Революционна борба\". Той е бил освободен през февруари 2018 г. Гръцката полиция съобщи днес, че е открила автомат \"Калашников\", който е бил използван при няколко политически нападения в Атина в периода 2014-2017 г., предаде агенция Ройтерс. При акцията бяха претърсени 13 адреса.  Балистична експертиза на намерения автомат сочи, че същото оръжие е било използвано при нападения срещу офиси в Атина на партия ПАСОК през 2014 г., при стрелба срещу мексиканското посолство през 2016 г. и при две атаки срещу полицаи, охраняващи офиси на ПАСОК, през 2017 г. Социалистическата партия ПАСОК бе една от доминиращите партии в Гърция от 80-те години на миналия век. Отговорност за тези нападения пое групировката \"Революционна борба\". През ноември 2016 г. същата терористична организация пое отговорност за нападение с граната срещу френското посолство в Атина, при което бе ранен един охранител. В прокламация тогава групировката посочи, че протестира срещу френската външна политика и отношението на Франция към бежанците. Ройтерс отбелязва, че в Гърция често се извършват дребни по мащаб нападения срещу търговски обекти, полицаи, политици и посолства. Гръцкият премиер Кириакос Мицотакис, който смята обществената сигурност за национален приоритет, поздрави властите за \"големия успех\". \"Искам да подчертая моя ангажимент веднъж завинаги да приключим с местния, гръцки тероризъм\", посочи Мицотакис в писмено изявление.", "date": "2019.11.09", "title": "Гърция арестува трима души с много оръжия в спецоперация за борба с тероризма (Обновена)"}
{"url": "https://www.24chasa.bg/novini/article/7857001", "text": "„Европейските граждани показаха, че искат Европа, която фукционира и е способна да решава сериозни предизвикателства като безработица, икономическо забавяне, климатични промени, справедлив работен пазар. Гражданите не искат Европа, която е вглъбена в кризи или такава, която се дели на Изток и Запад, център и периферия.” Това заяви Ева Майдел, председател на Международното европейско движение по време на годишната Федерална асамблея на организацията. Събитието се проведе в петък, 8 ноември 2019 г., в Хелзинки, Финландия, а домакин бе Конфедерацията на финландската индустрия. Специалният гост на федералната асамблея беше заместник председателят на Европейската инвестиционна банка и бивш премиер на Финландия Александър Стуб. Той посочи, че Международното европейско движение, като най-голямата и най-стара асоциация на про-европейски организации има ключовата способност да достига до гражданското общество в Европа, съобщи ПП ГЕРБ. Александър Стуб добави, че е неоходимо да работим стратегичеси, да защитаваме европейските ценности и да отстояваме мултилатерализма в глобален мащаб. „Всеки един гражданин може да допринася за решенията на предизвикатеслтвата, пред които е изправена Европа, но и света. Ние сме по-свързани от всякога и ЕС не може да защитава гражданите си в изолация.”, коментира Ева Майдел пред организациите членки на Международното европейско движение, сред които са бизнеси, представители на профсъюзи, младежки организации и др.", "date": "2019.11.09", "title": "Ева Майдел: Гражданите искат функционираща Европа, а не Европа вглъбена в кризи"}
{"url": "https://www.24chasa.bg/novini/article/7857004", "text": "Туристически автобус от Полша излезе от пътя днес в Германия и се преобърна, съобщи германската полиция. 32-ма души са леко пострадали. Инцидентът е възникнал в ранните часове днес близо до Хамбург, на аутобан номер 1. Возилото катастрофира към 5:35 часа, като е излязло от лентата си на движение, прескочило е мантинелата и се обърнало настрани. В автобуса е имало общо 48 души. Причината за ПТП-то се изяснява, посочва Bild.de.  Произшествието е станало между Щапелфелд и Басбютел. Полската група е тръгнала към Хамбург, Бремен и Бремерхафен. 42-годишна жена от автобуса споделя пред медията: \"Бях при майка ми в Полша, исках да се върна в Хамбург. Но изведнъж автобусът се поклати. Шофьорът се опита да спре, след което се преобърнахме. Мислех, че умирам.\" Някои от пътниците са счупили страничните прозорци и така са се спасили. 150 пожарникари от Шлезвиг-Холщайн и Хамбург са участвали в спасителната акция.", "date": "2019.11.09", "title": "Автобус с туристи се преобърна в Германия, 32 души пострадаха (Видео, снимки, обновена)"}
{"url": "https://www.24chasa.bg/novini/article/7857010", "text": "Неексплодирала авиобомба от Втората световна война, тежаща 1 тон, бе открита днес при строеж на автомагистрала в Черна гора, съобщи черногорската национална телевизия РТЦГ. Служители от дирекцията за извънредни ситуации са отстранили бомбата от строежа и тя ще бъде обезвредена. Бомбата е имала два детонатора, поясни БТА. За по-голяма сигурност по време на транспортирането на бомбата движението по трасето е било спряно за час и половина.", "date": "2019.11.09", "title": "Бомба от 1 тон от Втората световна война бе открита при строеж на автомагистрала в Черна гора"}
{"url": "https://www.24chasa.bg/novini/article/7857013", "text": "Френският шоколадов скулптор Патрик Роже отбеляза 30-годишнината от падането на Берлинската стена, като разби с чук нейно шоколадово копие в Париж, предаде Асошиейтед прес. Отронените парчета от лакомството сладкарят раздаде на аплодиращите го парижани. Патрик Роже довери, че е било прекрасно преживяване да сподели \"вкуса, ценностите и частица от вятъра на свободата\" със своите съграждани, съобщи БТА. Точно както берлинчани откъртваха парчета от бетонното съоръжение преди три десетилетия, така Роже и неговите помощници пробиха дупка с чукове в творението си от шоколад. Тяхното сладкарско изделие беше изготвено от 200 килограма шоколад, като в стената бяха гравирани думите \"свобода\" на немски и \"Аз съм берлинчанин\" на английски език. Акцията се проведе пред магазина за шоколадови изделия на Патрик Роже в Париж.", "date": "2019.11.09", "title": "Френски скулптор срути шоколадово копие на Берлинската стена"}
{"url": "https://www.24chasa.bg/novini/article/7857029", "text": "Столични криминалисти изясняват всички обстоятелства около  и издирват извършителите му. Това съобщиха от МВР. Сигнал за престъплението е подаден към 18.40 вчера. Според първоначалните данни, на междуетажна площадка в жилищна кооперация в кв. „Изток“, 50-годишен мъж бил нападнат от двама маскирани. Те му нанесли ритници, по тялото му имало и прободни рани. Веднага на място са насочени полицейски и медицински екипи, пострадалият е откаран в болница, където лекарски екипи се борят за живота му. Извършен е оглед на местопрестъплението. По случая е образувано досъдебно производство. Разследването продължава под наблюдението на прокуратурата.", "date": "2019.11.09", "title": "МВР издирва нападателите на наръгания снощи мъж в столичния квартал \"Изток\""}
{"url": "https://www.24chasa.bg/novini/article/7855581", "text": "Лошото поведение на учениците в клас, липсата на мотивация да учат, всекидневните ситуации, в които са принудени да разрешават конфликти между децата, агресия от страна на родителите или да тушират последствията от семейни проблеми върху поведението на възпитаниците си - това са факторите, които действат най-стресиращо на учителите в България. Педагозите и възпитателите у нас не успяват да се грижат за собствената си физическа кондиция, защото не им остава никакво време за спорт Имат нужда от професионална помощ как да се справят с ежедневния стрес на работното място, но обикновено такава не им се предлага. И постоянно са недоспали. Накратко - масово българските педагози проявяват симптоми на т.нар. бърнаут, или професионално прегаряне. Това показват временните резултати от национално изследване за диагностика на бърнаут синдром при педагогическите специалисти. То се прави от учени от Пловдивския университет “Паисий Хилендарски” и е финансирано от Министерството на образованието и науката. Изследването е представително, в него са включени 1000 педагогически специалисти от цялата страна - от малки и големи населени места. Официално ще бъде представено на конференция в Пловдив на 12 декември. Девет от десет от анкетираните учители (84,7%) нареждат лошото поведение на учениците на челно място по значимост като източник на стрес. Следващият най-широко разпространен фактор за професионално прегаряне сред преподавателите е липсата на мотивация за учене от страна на учениците. 74,9% от анкетираните педагози и възпитатели са го посочили като значим източник на стрес, с който учителите се сблъскват в работата си. Шест от десет изследвани (61,1%) отговарят, че изпитват потребност от развитие на умения за разрешаване на конфликти в системата учител - родител - дете. Общо 73,4% от анкетираните посочват, че не намират време и енергия за редовна физическа активност, с която да разтоварват от напрежението и да се поддържат в тонус. 65% от участниците в анкетата пък информират, че изпитват потребност от развитие на умения за справяне с хроничния стрес на работното място. Според специалистите изключително обезпокояващ е фактът, че почти половината от изследваните учители и възпитатели (48,1%) посочват, че страдат от хронично недоспиване. За целите на изследването се използват два метода: сертифициран метод за оценка на стреса в работата (Burnout Q) и авторски въпросник за влиянието на факторите на професионалната, семейната и социалната среда върху появата на бърнаут синдром при педагогическите специалисти, обясни доц. Юрий Янакиев от Пловдивския университет. Той преподава в катедра “Психология” и е заместник-декан на Педагогическия факултет. Чете лекции в редица чуждестранни университети и членува в престижни международни организации. Научната му продукция наброява над 60 публикации, значителна част от които са посветени на справянето с хроничния стрес и агресивното поведение. Според него наистина голям проблем е, че учителите не са научени да се справят с конфликти в системата учител - родител - дете. Те не получават подобно обучение по време на университетската си подготовка, няма и допълнителни курсове, които да ги подготвят. “Оказва се, че при общуването си с учениците на тях им се налага да наложат спокойствие, да мотивират. Ако не създадат подходяща учебна среда, те не могат да си вършат работа”, обясни доц. Янакиев. Липсвала им подготовка също за изграждане на лидерски умения, да се справят с групова динамика. Според изследването стресогенни фактори в организацията на учебния процес са претоварване с административни формалности, справяне със задачи, които противоречат на здравата логика, несправедливо възнаграждение, промени на учебната програма в последния момент. Правим крачки по отношение на облекчаване на административната тежест на учителите, електронизираме част от документацията, електроните дневници също помагат, каза министърът на образованието Красимир Вълчев. Над 2/3 от родителите са склонни да подкрепят училището и учителите. По-лесно се справяли училищата, които имат истинско партньорство с родителите. - Единият е сертифициран тест - най-използваният в цял свят за изследване на бърнаут синдрома. Включва 24 въпроса. Има и друг въпросник, посветен на факторите, за да може ефектът на бърнаут да се изрази по най-силния начин. - Според теориите за хроничния стрес, който се нарича дистрес, първият етап е свързан с емоционалното изтощение. Когато нямаш вече достатъчно емоционална енергия, за да може да вникнеш в проблемите на другия. При учителите това се появява лесно, при лекарите също, защото се пренасищат от общуването и всякакъв контакт изисква сериозен емоционален заряд. Започват да преминават към механично отношение към хората. Точно в това се изразява деперсонализацията. Не виждаш полза от работата и това води до още по-голямо изтощение. Първият етап е първоначалното изтощение, а вторият - отдръпването от другите. Както казваме в психологията, това е защитен механизъм. Оттам нататък прекаленото отдръпване не дава възможност на човек да погледне на другия като на човек. Стигаме до последната фаза на бърнаут синдрома, която е свързана с апатията, отказ дори от амбицията да постигнеш нещо повече. В началото на работата някои хора имат прекалено големи очаквания, това е т.нар. етап на медения месец. През медения месец като в семейството инвестираме от себе си, представяме си нещата прекалено хубави. Голямото разочарование настъпва вследствие на големите очаквания. Учителите нерядко попадат в среда, в която поведението на учениците често е лошо, проявяват агресия, липсва мотивация. Тогава си дават сметка, че няма какво да постигнат въпреки енергията, която са похабили. Вторият етап е отрезвяването от разминаването с очакванията, който пак допринася за затварянето в себе си на учителите, особено при условие че нямат подкрепа от страна на ръководството или колегите. - Когато имаме редовна физическа активност, развиваме устойчивост към стрес. Когато се наспиваме, също успяваме да бъдем по-резистентни на стреса. Когато имаме време за хоби и културен живот, когато успяваме да изживяваме своите креативности в социалното пространство, тогава пак нещата изглеждат солидни.", "date": "2019.11.09", "title": "Невъзпитани и мързеливи ученици стресират учителите"}
{"url": "https://www.24chasa.bg/novini/article/7743076", "text": "“Не мислех, че ще оцелееш”, казва холивудската звезда Майкъл Дъглас на сина си Камерън. Двамата се появиха наскоро в американска телевизия, за да представят книгата “Дългият път към вкъщи”. В нея 40-годишният Камерън Дъглас откровено разказва как животът на известното му семейство го е карал да се самоунищожава цели 18 години. Всичко започва, когато е само на седем. Майка му Даяндра Лукър изненадващо му съобщава, че Майкъл Дъглас ѝ изневерява, и бясна веднъж му показва негова чанта с марихуана, като язвително пита сина си дали знае какво е това. Малкият Камерън е виждал как щуро се купонясва в техния дом, но никога не си е давал сметка, че това се дължи и на цигарите, които баща му давал да разнася на гостите като игра. След като разбира как действат те, редовно тараши чантите им за някой джойнт. Когато на 13 г. го изпращат в пансион, марихуаната става основен негов приятел за бягство от самотата. Преди това безконтролно се тъпчел с храна и плачел всяка вечер, преди да заспи. С годините минава към кокаин и хероин. Става толкова пристрастен, че започва да инжектира кокаин във врата и гръдния си кош. “Мислех си, че просто съм създаден по объркан начин и щом е така, по-добре е да натисна нещата до дупка”, спомня си днес синът. Заради дрогата е изключен от училище. Опитва десетки пъти да се лекува от наркозависимост, но не се получава. За наказание Майкъл му спира издръжката, но и това не помага. Камерън става наркодилър и участва във въоръжени грабежи. Бащата се принуждава да наеме двама души, които да го отвлекат и да го закарат в клиника. Той обаче е толкова агресивен, че те се отказват. През 2009 г. Камерън Дъглас е арестуван и осъден на 7 г. затвор. След опита за отвличане, поръчан от баща му, той спира да говори с него. По-късно, когато го посещава в затвора заедно с дядо му Кърк Дъглас, успява да му прости. Излизайки на свобода, даже си прави татуировка на гърите с лицата на двамата. Казва, че повратният момент е настъпил, когато Майкъл Дъглас се разболява от рак на гърлото. След химиотерапията той е в толкова лошо физическо състояние, че изведнъж Камерън осъзнава колко сериозен е рискът да го загуби. А и вече си е дал сметка за много сбъркани неща в тяхното предишно общуване. Признал е пред себе си, че му е било много трудно да живее в сянката на своя известен баща, а и на дядо си. 102–годишният Кърк Дъглас също е голяма холивудска звезда. В един момент, когато Камерън здраво е закъсал с дрогата, двамата актьори му предлагат да го вземат да се снима с тях във филм, ако се откаже от нея, но това всъщност още повече го демотивира, тъй като обвинява точно кариерата им за своето състояние. “Нещата следваха едно след друго. Това беше 18-годишен кошмар. Той просто се заплиташе в себе си”, спомня си днес 74-годишният му баща. Камерън се ражда, когато той е на 34 г., и актьорът казва, че не е осъзнал напрежението, на което е подложен синът му заради известната им фамилия. “Бях поставил актьорството на първо място. Трябваше да отделям повече време на семейството си, но това е много трудно, когато си по средата на успешна кариера и самият ти се опитваш да излезеш от сянката на своя баща”, казва Майкъл Дъглас. Той дори наема специален човек, който да го замества в грижите за Камерън. Това също е доста странно решение от негова страна, тъй като избира за негова бавачка сервитьор от ресторант, в който вечерят. Наетият човек дори не говори добре английски, но момчето го харесва и това е достатъчно за холивудската звезда. По-късно е уволнен, след като намират под леглото му бутилка с водка. Днес и Майкъл, и Камерън признават, че са правили много грешки, опитвайки се да излязат от сянката на своите бащи, и ако не е била настоящата съпруга на актьора Катрин Зита-Джоунс да ги насърчи да подновят връзката си, вероятно е нямало да го направят. Самият Камерън става баща през 2017 г. Има дъщеричка и също започва филмова кариера, след като е успял да се изчисти от наркотиците. Според психотерапевтката Максин Харли всеки татко може да хвърли сянка върху детето си, без дори да го осъзнава. И въобще не е задължително той да демонстрира някакво лошо поведение, което то да копира. Достатъчно е по някакъв начин да доминира при оформянето на неговите представи за света. Тя дава пример с жени, които са отгледани като “малката принцеса на татко”. По-късно те често имат трудност да си намерят мъж, който да ги обича безрезервно, да задоволява всички им прищевки и да поставя нуждите им на първо място. При момчетата пък сянката на добрия татко може да се усеща като собствена неадекватност и невъзможност да се достигнат стандартите, поставени от него. “Такъв син може да е възпитан като наследника, но той винаги ще чака зад завесата, за да да дойде неговият ред да заеме централна роля на сцената и да влезе в бащините стъпки. И има опасност постоянно да бъде преследван от усещането, че не е нищо повече от дете на баща си. Това може да му попречи да развие своя собствена идентичност, особено ако носи и същото първо име като него, което често се случва”, обяснява Харли. По думите ѝ сянката може да е породена и от срам, че родителите злоупотребяват с алкохол или наркотици, че имат психически проблеми или пък са прекалено възрастни и често някой ги бърка с баба и дядо. Затова освобождаването от нея задължително преминава през “осветяване” на самия себе си. Или по-друг начин казано, човек трябва да се свърже с детето в себе си. Да го попита какво го е наранило и как може да го излекува. “Представете си, че се осиновявате, давате нов старт на своя живот и се грижите за собствените си нужди, а не се надявате някой друг да направи това вместо вас. Развийте самоконтрол и чувство за вътрешна сигурност и безопасност. Щастливо обичайте и харесвайте себе си още от времето, когато сте били бебе”, съветва Харли. Освен това е добре да потърсите добри модели за подражание. Независимо дали сянката на родителите ви е лека, или тъмна и тежка, винаги е по-добре да се живее без нея, допълва Харли. Американската психотерапевтка Сюзън Форуърд нарича доминиращите родители “отровни” и ги сравнява с боговете в Древна Гърция, които с непредсказуемото си поведение посявали страх и объркване сред смъртните си поклонници. Тя подчертава, че в очите на детето непредсказуемият родител е страховит бог. “Отровните родители не проявяват разбиране. Като започнем от процеса на приучване към гърнето и стигнем до юношеството, те възприемат всеки бунт и дори всяка проява на индивидуалност като атака, насочена срещу самите тях. Те се защитават, като подсилват чувството на зависимост и безпомощност на детето. Вместо да подпомогнат нормалното му развитие, те подсъзнателно го саботират, като си въобразяват, че действат в негов интерес. Нерядко използват изрази от рода на “така се изгражда характер” или “трябва да се научи да различава доброто от злото”, но арсеналът от негативизъм, който използват, съсипва самочувствието на детето и осуетява всеки негов опит да стане независимо. Колкото и да са убедени в правотата си, тези родители само объркват детето, защото атаките им са враждебни, яростни, непредвидими”, посочва Сюзън Форуърд. По думите ѝ вярата в богоподобните родители се крепи на две догми: “Аз съм лош, а родителите ми са добри” и “Аз съм слаб, а родителите ми са силни”. “Това са могъщи убеждения, които могат да надживеят с много години вашата чисто физическа зависимост от родителите. Тези убеждения поддържат жива вашата вяра и не ви позволяват да осъзнаете болезнената истина, че богоподобните ви родители всъщност са ви предали, когато сте били най-уязвими”, обяснява авторката на книгата “Отровните родители”.", "date": "2019.11.09", "title": "Да живееш в сянката на родителите си"}
{"url": "https://www.24chasa.bg/novini/article/7856512", "text": "Болните от грип и остри респираторни заболявания нараства, казва пред Нова тв Д-р Гергана Николова. Според нея един от основните проблеми е, че българинът решава да се лекува сам, вместо да отиде на преглед. Друг е свързан със самолечението и приема на антибиотици без рецепта. Периодът за поставяне на ваксини е до средата на декември, категорична е докторката. Тя напомня, че има период,в който трябва да се изработи имунитета. Д-р Николова смята, че е строго нарушение децата да ходят на детска градина, ако нямат задължителни ваксинации. Причината е, че застрашават здравето на връстниците си.", "date": "2019.11.09", "title": "Д-р Гергана Николова: При грип и настинка не започвайте самолечение"}
{"url": "https://www.24chasa.bg/novini/article/7856522", "text": "„Купувам и консумирам свинско месо. Ясно е, че се внася, защото българското производство не може да задоволи родния пазар“, казва Мирослав Найденов, бивш министър на земеделието и храните, пред Нова тв. Той уточнява, че цената е по-висока, но това се дължи на свинската чума, която нанесе щети в световен мащаб. Според него размразеното свинско месо се различава по консистенцията и по това, че цвета му не е толкова розов, а българският потребител е обучен да го разпознава. \"Няма основания за тревога\", категоричен е Найденов. „Много е скъпо да се складира месо. Докато се държи в хладилници, някой трябва да му плаща ток“, казва Богомил Николов, председател на асоциация „Активни потребители“. \"България е малък пазар, ние нито можем да повлияем на цената, нито да наложим тенденции\", допълва Найденов. ", "date": "2019.11.09", "title": "Българският потребител умее да разпознава прясното от размразеното свинско месо"}
{"url": "https://www.24chasa.bg/novini/article/7856521", "text": "Турция, Йордания и Обединените арабски емирства (ОАЕ) са нарушавали оръжейното ембарго, наложено от ООН спрямо Либия, се казва в поверителен доклад на световната организация, съобщи ДПА. Тези страни \"рутинно и понякога явно са доставяли оръжия с незначителни усилия да прикрият източника\", пише в доклада, предава БТА. По-конкретно Турция е обвинена, че подкрепя правителството в Триполи, а ОАЕ и Йордания - в подкрепа на източнолибийския военачалник Халифа Хафтар, въпреки че цялата страна е под оръжейно ембарго от ООН от 2011 г. В доклада се казва, че по време на военните операции са използвани муниции с прецизно насочване от безпилотни летателни апарати. Установено е още, че изтребител на чужда страна е участвал в удар по бежанския лагер Таджура край Триполи през юли, са казали дипломатически източници пред ДПА. Експертите на ООН не обвиняват никого конкретно за атаката, при която загинаха около 50 мигранти, но намекват за потенциална връзка с щурмови самолети, използвани от ОАЕ и Египет. Според източниците на агенцията въздушният удар е нанесен в \"активна подкрепа на Хафтар\". Експертите са установили още, че въоръжени групи от Чад и Судан са действали в подкрепа на сили, свързани с премиера Файез ел Сарадж и с Халифа Хафтар, но тяхното въздействие е било ограничено. Подробният годишен доклад трябва да бъде обсъден в Съвета за сигурност на ООН в края на ноември. Очаква се той да бъде публикуван през декември, ако публикуването му бъде одобрено.", "date": "2019.11.09", "title": "ООН: Турция, Йордания и ОАЕ са нарушавали оръжейното ембарго срещу Либия"}
{"url": "https://www.24chasa.bg/novini/article/7856525", "text": "Новоизбраният председател на Европейската комисия Урсула фон дер Лайен оказва натиск за започване на присъединителни преговори между Европейския съюз и Северна Македония и Албания, след като лидерите на Съюза не успяха да постигнат съгласие по въпроса миналия месец, съобщава Асошиейтед прес, цитирана от БТА. Фон дер Лайен каза в петък в Берлин, че ЕС е поискал много от двете страни \"и те са изпълнили всичко\". \"Сега ние също трябва да удържим на думата си и да направим преговорите за членство възможни\", допълни още тя. Новоизбраната председателка на Европейската комисия каза, че ако Европа не предостави перспективи на Западните Балкани, \"тогава други ще запълнят празнината, независимо дали става дума за Китай, Русия, Турция или Саудитска Арабия\".", "date": "2019.11.09", "title": "Урсула фон дер Лайен иска ЕС да започне преговори със Северна Македония и Албания"}
{"url": "https://www.24chasa.bg/novini/article/7856531", "text": "Трима продемократични депутати в Хонконг са арестувани, а други четирима са получили призовки, за да бъдат задържани в събота, съобщи Асошиейтед прес. В съобщение на полицията се казва, че трима от депутатите са били арестувани и в събота са им повдигнати обвинения за възпрепятстване на работата на местния парламент по време на бурното заседание на 11 май, посветено на вече оттегления законопроект за екстрадиция в Китай, който предизвика петмесечни протести с призиви за демократични реформи в полуавтономната китайска територия, предава БТА. Останалите четирима са получили призовки да се явят днес в полицейски управления, където да бъдат задържани. Депутати от продемократичния лагер осъдиха правителствените репресии като пресметнат ход, с който да бъде предизвикано ново насилие, което да даде аргумент за отлагане или отмяна на насрочените за 24 ноември районни избори, които са разглеждани като барометър за обществените настроения в полуавтономната китайска територия. Общественият гняв се задълбочи в петък, след като 22-годишен студент падна от паркинг и загина, след като полицията използва сълзотворен газ по време на сблъсъци с демонстранти.", "date": "2019.11.09", "title": "Арести на продемократични депутати в Хонконг"}
{"url": "https://www.24chasa.bg/novini/article/7856541", "text": "До септември 2019 г. 40 китайски обекта са включени в списъка на нематериалното културно наследство на ЮНЕСКО, с което страната се нарежда на първо място в света, съобщава  . С 32 обекта в Представителния списък на нематериалното културно наследство, седем в Списъка на нематериалното културно наследство, нуждаещо се от спешна помощ, и един в регистъра на добрите практики, Китай се превърна във важна движеща сила за комуникацията и взаимния обмен на опит между различните култури. Обекти като традиционния китайски инструмент гуцин, акупунктурата и моксата на традиционната китайска медицина, пекинската опера, гравирането на печати, калиграфията и традиционната архитектура на дървени конструкции са все в списъка на ЮНЕСКО, считани за живо и културно богатство на човечеството. През 2001 г. ЮНЕСКО обяви първите шедьоври на устното и нематериално наследство на човечеството, като листата с 19 обекта от цял свят оглави китайският драматичен жанр опера Кунцю. Две години по-късно Генералната конференция на ЮНЕСКО прие Конвенция за опазване на нематериалното културно наследство на своята 32-ра сесия. До момента 178 държави са се присъединили към нея, включително и Китай, който винаги е спазвал задълженията си по нея. След присъединяването към Конвенцията през 2004 г. страната положи големи усилия, за да усъвършенства своята правна система и работни механизми за опазването на нематериалното културно наследство. През юни 2005 г. Китай проведе първото общо проучване на нематериалното наследство в цялата страна. През 2009 г. вписа близо 870 000 негови ресурси, сочат данни на тогавашното Министерство на културата. През последните години се появиха и документални филми за нематериалното културно наследство, като „Майстори на Забранения град\", „Разказ за китайската медицина\", които представят на хората неговото очарование. Като представител на традиционната китайска култура, нематериалното културно наследство на Китай спечели широко внимание на различни международни конференции, изложби и събития, свързани с културния обмен по целия свят.", "date": "2019.11.09", "title": "Нематериалното културно наследство на Китай е начело в списъците на ЮНЕСКО"}
{"url": "https://www.24chasa.bg/novini/article/7856554", "text": "Трима души са загинали, няколко са в неизвестност, а над 30 са ранени при пожари в засегнатата от суша източна част на Австралия, съобщи Асошиейтед прес, като се позовава на официални източници. Повече от 150 къщи са разрушени от огъня. Около 1500 пожарникари се борят с над 70 пожара, които бушуват в най-многолюдния австралийски щат Нов Южен Уелс. Най-интензивни са пожарите в североизточната му част, където ситуацията се усложнява от силни ветрове, предава БТА. Пожарникарите са открили тялото на една от жертвите в изгорена кола близо до Глен Инис. Друга жертва, жена, открита в безсъзнание и със сериозни изгаряния в същия район, е починала в болница. Още един труп бил открит днес в изгоряла сграда в град Джонс Ривър, на неколкостотин км от Глен Инис. Седем души са в неизвестност в района на пожара край Глен Инис, като властите очакват броят им да се увеличи. Стотици хора са били евакуирани от домовете си по крайбрежието на Нов Южен Уелс заради пожарите. Мнозина са прекарали нощта в евакуационни центрове, други са спали в автомобилите си. В щата Куинсланд горят почти 50 пожара. Поне една къща е изгоряла, а 6000 души са били евакуирани от три селища в югоизточната част на щата. Ежегодният сезон на пожарите в Австралия, който достига връх през лятото в Южното полукълбо, тази година започна по-рано след необичайно топлата и суха зима.", "date": "2019.11.09", "title": "Трима са загинали при горските пожари в Австралия, а над 30 са ранени (Обновена)"}
{"url": "https://www.24chasa.bg/novini/article/7856560", "text": "50-годишният мъж, хоспитализиран снощи в УМБАЛ „Св.Анна” в София с множество прободни рани, все още е в много тежко състояние, с опасност за живота, съобщава  . „Загубил е над 1 литър кръв. Освен порезните рани има пневмотроакс и множество контузни рани, включително на главата. Още снощи екип ръководен от д-р Ивайло Григоров от Клиника по хирургия на УМБАЛ „Св.Анна” е оперирал пострадалия. Допълнително усложнение за лекарите е, че пациентът е рядка кръвна група – В отрицателна”, уточниха от болницата. Мъжът беше нападнат вчера вечерта между първия и втория етаж на блок в столичния квартал „Изток”. Има няколко прободни рани в корема. Свидетели са видели двама души да бягат. Извършителите се издирват. Все още не е ясна и причината за нападението.", "date": "2019.11.09", "title": "Намушканият снощи в София още е с опасност за живота, изгубил над литър кръв"}
{"url": "https://www.24chasa.bg/novini/article/7856557", "text": "Броят на ранените при вчерашното земетресение с магнитуд 5,9 в Иран нарасна на 520 души, съобщи иранската държавна телевизия, цитирана от Асошиейтед прес. Най-малко пет души са загинали. Първоначално бе съобщено за 300 пострадали, предава БТА. Двайсет и осем от ранените са хоспитализирани, останалите са с леки наранявания, посочи телевизията след приключването на спасителните операции в над 80 села в провинция Източен Азербайджан. Земетресението е причинило материални щети в редица населени места. Най-тежко са пострадали две села - Варнакеш и Варзаган. Четиридесет къщи са били напълно разрушени, а 205 домашни животни са загинали при рухването на обори и конюшни, предаде Ройтерс. През 2017 година трус с магнитуд 7 удари западен Иран и уби над 600 души, а повече от 9000 бяха ранени.", "date": "2019.11.09", "title": "Над 520 души са ранени при вчерашното земетресение\nв Иран"}
{"url": "https://www.24chasa.bg/novini/article/7855959", "text": "Един черен дроб, два спасени живота и среща, която се помни доживот. Това накратко е част от историята на Биляна Стършелова - една от първите трансплантирани у нас пациентки, която преди почти 13 г. получава най-големия подарък от съдбата - втори живот. Годината е 2006-а. Биляна е щастливо омъжена и със съпруга си отглеждат първородния им син Йордан, който тогава е само на 2 г. и половина. През септември обаче внезапно влошаване на състоянието на Биляна преобръща семейната хармония. “Ходех на работа, бях щастлива и в един момент бедите започнаха една след друга. Всяка вечер започнаха да ми се подуват краката, а една сутрин не можех да стана и да отида на работа, напълни ми се коляното с вода. Тогава влязох по спешност в болницата в Дупница, където живеех тогава. Там седях около 2 седмици, но лекарите се лутаха между диагнози. Не можеха да разберат какво ми е. Предполагаха рак на черния дроб, защото чернодробните ми показатели бяха на максимум”, разказва тя. Допитва се до друг лекар за второ мнение, пак в Дупница, който ѝ назначава за един месец лекарства, подсилващи функцията на черния дроб. Подобрение няма и Биляна отива за консултация в София в университетската болница “Царица Йоанна - ИСУЛ”. Там от проф. Борислав Владимиров чува и окончателната диагноза - първична билиарна цироза. Това е автоимунно заболяване, което жената отключва по време на бременността, но тогава не обръща внимание на симптомите. “В третия месец от бременността си получих сърбежи по цялото тяло. Всички казваха, че е от напрежение, предстоящо раждане и т.н. Вследствие на тези сърбежи обаче родих детето си в 8-ия месец. След това самото раждaне и детето те завъртат в кръг, в който забравяш за проблемите, но сърбежите останаха донякъде. Това е било показателно, че черният дроб е започнал да се разрушава, но после разбрах от лекарите, че заболяването се открива в по-напреднала фаза. Не се “показва” в началото, защото черният дроб е орган, който не може да се хване веднага, че има проблем”, разказва Биляна. Тогава тя е едва на 26 г. От лекарите в ИСУЛ разбира само, че болестта е увредила много черния ѝ дроб. На близките ѝ казват, че ѝ остават година-две живот, в зависимост от това как прогресира заболяването и как се поддържа здравето ѝ. Лечението е само едно - трансплантация на черен дроб. И през ноември 2006 г. Биляна е включена в списъка на чакащите. Приемат я в болница “Лозенец” - единственото към този момент място, където се правят чернодробни трансплантации у нас. Правят ѝ изследвания и я пускат у дома със заръката да приготви сак с дрехи и да чака обаждане по всяко време, дори и през нощта, но да е готова да тръгне веднага.  Лекарите обаче я подготвят и за голямо чакане, защото тогава трансплантации се правят още по-рядко от сега. По данни на агенцията по трансплантации през 2006 г. са направени общо 10 чернодробни трансплантации, от които само една е от жив донор. За щастие обаче, Обаждането идва на 17 декември от проф. Любомир Спасов. “Готвехме се за Коледа и Нова година. На 17 декември тъкмо щяхме да излизаме, и телефонът звънна. Казаха ми да тръгвам за София. Потеглихме веднага с майка ми и съпруга ми”, спомня си Биляна. Силният ѝ характер и вярата, че всичко ще бъде наред, я крепят през цялото време. “Не съм се замисляла, че ще има опасност. За мен беше важно, че трябва да живея и да се боря”, казва тя, без да подозира, че тази борба не само ще ѝ даде живот, но и ще я свърже завинаги с четири нови съдби. Трансплантацията, която правят на Биляна, е първата и до момента единствена у нас, защото дарения черен дроб лекарите от болница “Лозенец” разделят на две и присаждат една част на нея, а друга - на 4-годишно момиченце, също чакащо за нов орган. “Ние сме единствената такава чернодробна трансплантация в България - на мен и на едно дете, Йоана се казва, разделиха един черен дроб”, разказа Биляна.  Двете прекарват заедно Бъдни вечер и Коледа в реанимацията на болницата, където медицинските сестри са Снежанки, а анестезиологът - Дядо Коледа. Биляна си спомня обаче ясно и момента, в който отваря очи след трансплантацията. “Първата мисъл беше да видя семейството си и по-скоро те да ме видят, че съм жива и че съм добре”, спомня си тя. Разказва, че най-тежко за нея е било да вижда страданието в очите на близките си, както и че не може да присъства активно в живота на детето си и да го отгледа, когато има нужда най-много от нея. След успешно възстановяване Биляна е изписана от болницата на 14 януари 2007 г. и останал млад завинаги след фатално падане у дома. Разбира кой е той 2 години след трансплантацията, и то съвсем случайно. “Започнах да чета в интернет и попаднах на една статия за майката на донора. Много се чудех какво да правя и след разговор със семейството ми реших да напиша мейл на медията”, разказва тя. От този мейл последва телефонен разговор - от сестрата на починалото момче. “Спомням си го, все едно беше вчера. Звънна ми телефонът и тя ми каза - “Обажда се сестрата на Димитър”. Аз отговорих, че познавам един Димитър - братовчед ми, и че вероятно има някаква грешка. Тя ми каза: “Не, няма грешка, търся Биляна”. И така се разбрахме. Отидох им на гости, където се запознах с нея и семейството ѝ, а тя ми показа снимки на брат си. След известно време ме поканиха и на бала на по-голямата им дъщеря, когато се видяхме и с майка му”, разказва Биляна.  Срещата е емоционална, без много приказки. Разговорите са повече с очи. “Погледът беше достатъчен. Емоцията, че ме вижда, че вижда нещо живо, в което живее част от детето ѝ, беше в основата на първата ни среща. Обгрижваше ме. Тя е прекрасен човек, а споделя Биляна. Именно майката и съпругът на сестрата вземат съдбоносното решение в онзи ужасен за тях декемврийски ден. Но благодарение на него са спасени няколко живота, защото бъбреците на момчето също са трансплантирани. А какъв е животът на един трансплантиран? “Животът на един трансплантиран е такъв, какъвто смятам, че трябва да има всеки обикновен човек - да бъде щастлив, че се събужда всяка сутрин, че има възможност да живее, да пътува, да обгрижва и да присъства в живота на близките си. Животът е препятствия, с които трябва да се справяш”, казва Биляна.", "date": "2019.11.09", "title": "Срещата с майката на донора ми беше емоция без много приказки - усети човека, в който живее синът й"}
{"url": "https://www.24chasa.bg/novini/article/7856582", "text": "Малки и средни предприятия в граничните области на България и Сърбия ще бъдат подпомагани с безвъзмездни евросредства от 2021 г. Това съобщиха от пресслужбата на Министерството на регионалното развитие и благоустройството /МРРБ/. Финансирането ще бъде по Програма за трансгранично сътрудничество Interreg - ИПП България - Сърбия 2021-2027, която се очаква да бъде одобрена до края на следващата година. Темата е била обсъждана по време на първото заседание на Съвместната работна група за разработване на бъдещата програма. Форумът е бил председателстван от заместник-министъра на регионалното развитие и благоустройството Деница Николова и Михаило Дашич - помощник-министър по европейската интеграция на Република Сърбия. Малките и средни предприятия ще могат да получават безвъзмездно средства по проекти до 100 000 евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др. 30% от бюджета на програмата в следващия период може да бъде насочен към осъществяването на голям стратегически проект между двете държави, като целта е постигане на по-голям ефект от инвестициите. Очаква се да се финансират проекти чрез възможностите на тематична цел 5 - Европа близо до жителите. Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня. И в следващия период финансирането от ЕС се запазва в размер на 85 на сто, като се въвеждат редица мерки за облекчаване на бенефициентите и намаляване на административната тежест. Към днешна дата между двете държави се изпълняват проекти за близо 26 млн. евро.", "date": "2019.11.09", "title": "Подпомагат малки и средни предприятия в граничните области на България с евросредства от 2021 г."}
{"url": "https://www.24chasa.bg/novini/article/7856551", "text": "Китай планира да проведе седмото преброяване на населението през 2020 г., заявиха от Държавния съвет в петък, предава  . То ще започне на 1 ноември 2020 г., ще направи преглед на числеността, структурата и разпределението на населението. Преброяването ще събере данни за имената, ЕГН-то, пола, семейното положение, образованието, професията и други аспекти на китайските граждани, се казва още в съобщението. Държавният съвет ще създаде водеща група, която ще отговаря за проучването и вземането на решения по основни въпроси по време на преброяването.", "date": "2019.11.09", "title": "Китай ще направи седмото преброяване на населението през 2020 г."}
{"url": "https://www.24chasa.bg/novini/article/7856658", "text": "Погасен е пожар, възникнал в столичен хостел, съобщават от МВР.  Няма пострадали. Сигнал за възникнал пожар в хостел на ул. „Княз Борис I” в София е получен днес към 10.35 часа. Веднага на място били насочени пожарни и полицейски екипи, които са евакуирали хората от сградата. Огънят е погасен. Според първоначалната информация късо съединение в електрическото табло е причината за възникналия инцидент. Продължава огледът на място.", "date": "2019.11.09", "title": "Погасен е пожарът в столичен хостел"}
{"url": "https://www.24chasa.bg/novini/article/7856569", "text": "Георги Марков заяви в ефира на Нова тв, че е горд софиянец, защото от толкова много години столицата ни не се управлява от социалист. Категоричен е, че няма как да има касиране на изборите. \"Има нещо много лошо на либералната и социалистическата общност в Европа, не само в България. Това е непризнаването на вота. Смирете се, загубихте изборите”, каза той. Уточни, че местните избори не са само кметски, но и са за общински органи. „Във Враца извадиха много силни лица.. Единственото, което ми е мъчно за местните избори, е грубата грешка на ГЕРБ. Да дадеш Русе на БСП на датата 3 ноември, 30 години след демокрацията. В ГЕРБ нещата ги решава Борисов и когато му говорят и подвеждат, да питат. Позор е загубата на този символ на демокрацията – Русе”, каза още Марков. Според него е нормално да има балотаж за София, защото демокрацията е ротация. \"Не може вечно да си на власт, но победата на ГЕРБ е зашеметяваща\", каза политикът и уточни, че кметове от ГЕРБ са избрани в най-големите градове – София, Пловдив, Варна, Бургас. \"Сърдим се на Слави Трифонов, че е сложил заглавие на партията „Няма такава държава” и се питаме, ама как така. Няма друга държава, в която Висшият съдебен съвет се карат по между си 10 часа по телевизията пред цяла България. Няма държава, в която председателят на ВКС чете анализи”, каза още депутатът от групата на ГЕРБ. \"По мое време София се състоеше само от център. Като направиха комплексите, старите софиянци ходихме да гледаме какво е това - комплекс \"Ленин\", спомня си Марков. Според него ще е интересна битката между Мая Манолова и Корнелия Нинова. „Ще има две БСП-та - на Мая и на Нинова. И ще си пишат писма, ще се карат на пленуми. И това е”, казва Георги Марков.", "date": "2019.11.09", "title": "Георги Марков: Не може вечно да си на власт, но победата на ГЕРБ е зашеметяваща"}
{"url": "https://www.24chasa.bg/novini/article/7856619", "text": "Европейските страни трябва да се сплотят, за да не се увенчаят с успех опитите за издигане на нови страни на континента. Това се посочва в съвместно изявление на външните министри на Латвия, Литва и Естония по случай 30-годишнината от падането на Берлинската стена, предаде ТАСС, цитирана от БТА. \"Ние трябва да се сплотим, така че опитите да бъдат разделени европейските страни и да се издигнат нови стени никога да не се увенчаят с успех\", се казва в текста, публикуван днес на сайта на латвийското външно министерство. \"Единството и силата на Европа не трябва да се възприемат като даденост, защото за тях са необходими напрегната работа и мъдри решения\", посочват тримата външни министри. \"Ние помним, че за свободата трябваше да се плаща. Берлинската стена остава един от най-мрачните символи на разделена Европа в историята. Мнозина дадоха живота си, и ние сме им безкрайно благодарни. Днес много хора по целия свят все още се борят за демокрацията. Те винаги ще ни напомнят за тези ценности и принципи, които са неприкосновени и които ние защитаваме\", се казва още в изявлението.", "date": "2019.11.09", "title": "Балтийските държави призоваха Европа да се сплоти"}
{"url": "https://www.24chasa.bg/novini/article/7856673", "text": "Служител на Съвета за национална сигурност към Белия дом е заявил, че е чул представителя на САЩ към Европейския съюз да оказва явен натиск върху украински представители да започнат разследване срещу бившия американски вицепрезидент Джо Байдън и сина му, съобщи Ройтерс. Показанията станаха известни, след като демократите в Камарата на представителите публикуваха в петък транскрипт от разследването за импийчмънт, което се води срещу президента Доналд Тръмп, предава БТА. Александър Виндмън, подполковник от американската армия и експерт по Украйна в Съвета за национална сигурност, е заявил, че на среща на 10 юли в Белия дом посланик Гордън Сондланд е показал ясно, че за да бъде уговорена среща на украинския президент Володимир Зеленски с президента Тръмп в Овалния кабинет трябва първо да започне разследване срещу двамата Байдън и украинската газова компания Бурисма. Показанията на Виндмън дават допълнителни оръжия на демократите в техните усилия да разследват дали Тръмп е злоупотребил с американската външна политика, за да притисне Украйна да започне разследване срещу демократа Байдън, потенциален негов съперник на президентските избори през 2020 г. Разследването в Конгреса навлиза в решаваща фаза следващата седмица, когато ще бъдат проведени публични изслушвания в комисиите на Камарата на представителите. Виндмън е бил и един от служителите на Белия дом, които са проследили телефонния разговор между Тръмп и Зеленски две седмици по-късно, на 25 юли. Той е казал, че няма съмнения, че Тръмп е поискал Украйна да започне разследване в замяна на посещение на украинския лидер в Овалния кабинет. Показанията на Виндмън са били потвърдени и от Фиона Хил, бивш старши директор по европейските и руските въпроси в Съвета за национална сигурност. Самият американски посланик в ЕС Сондланд е признал, че е насърчил Украйна да разследва Бурисма, но е казал, че не е знаел, че синът на Джо Байдън Хънтър е бил в управителния съвет на компанията. Пак в петък адвокат на бившия съветник по националната сигурност на Тръмп Джон Болтън изпрати писмо до Конгреса, в което казва, че Болтън знае за много срещи и разговори, които се отнасят до действията на президента по отношение на Украйна. Адвокатът на Болтън обаче казва, че той няма да даде показания, докато съдът не реши дали трябва да свидетелства въпреки възраженията на Белия дом.", "date": "2019.11.09", "title": "Свидетел твърди, че посланикът на САЩ в ЕС е оказвал натиск на Украйна да разследва Джо Байдън"}
{"url": "https://www.24chasa.bg/novini/article/7856678", "text": "Месец преди коледното и предновогодишно пазаруване потребителското доверие на българина преодоля спада от предните месеци и започна да се покачва, показват публикуваните в петък данни на НСИ. Като цяло през октомври потребителското доверие се покачва с 1,1 пункта в сравнение с предишното изследване през юли. Мненията на хората за общата икономическа ситуация в страната се подобряват, а очакванията им за следващите 12 месеца - също. Финансовото състояние на своите собствени домакинства също се оценява като подобрено в сравнение с юли, като това важи повече за градските домакинства, селските са по-скептични в това отношение. Инфлационните очаквания за следващата година са доста по-ниски, отколкото през юли, а очакванията за безработицата са тя да остане на юлските си рекордно ниски равнища още поне една година. Планирането на покупката на дълготрайни предмети за дома рязко скача в сравнение с юли. От данните за оборотите на търговците през септември ( се вижда повишаване при повечето стоки.", "date": "2019.11.09", "title": "Хората без притеснение от нова криза, ще харчат повече"}
{"url": "https://www.24chasa.bg/novini/article/7856677", "text": "\"Комунизмът е оставил такава пропаст в Европа, че 30 години след историческото падане на Берлинската стена, източните държави и досега трудно догонваме западните\". Това написа премиерът Бойко Борисов в профила си във фейсбук. \"Все още носим белезите му, все още имаме много работа, но посоката е вярна. България направи своя цивилизационен избор. Убеден съм, че трябва да отстояваме демокрацията и правото на свободен избор. Длъжни сме да не допускаме тоталитарните режими да ни разделят!\", добави още Борисов.", "date": "2019.11.09", "title": "Борисов: Комунизмът е оставил такава пропаст, че 30 години по-късно трудно догонваме Запада"}
{"url": "https://www.24chasa.bg/novini/article/7856695", "text": "От въздуха премиерът Борисов разгледа напредъка по строящата се АМ „Европа“, която е част от Трансевропейския коридор № 10, свързващ Лондон с Истанбул. Премиерът огледа участъка Сливница-Драгоман заедно с министъра на транспорта, информационните технологии и съобщенията Росен Желязков. Двамата посочиха, че догодина ще се реже лентата на това толкова важно трасе, предават от пресцентъра на Министерския съвет. „Това е от бюджета на българските данъкоплатци! И жп линията се изгражда на пълни обороти. Хората работят като пчелички“, изтъкна премиерът Борисов. Той отбеляза, че по част от трасето на АМ „Европа“ остават само по-лесните дейности. „Не е ли красота?! На места вече поставят маркировката, остава да сложат мантинели. По тези платна движението ще е със 120-130 км/ч, колкото и с хеликоптера. Правим така, че сърбите да имат пристанища във Варна и Бургас“, акцентира премиерът Борисов. \"Пътувам за Сърбия, където по покана на президента Вучич ще участвам в церемонията по откриване на магистралата от българската граница до Ниш. А това е нашият участък на строящата се АМ „Европа“, която е част от трансевропейския коридор номер 10, свързващ Лондон с Истанбул. Тя включва три участъка с обща дължина 48 км – от ГКПП „Калотина“ до Драгоман, от Драгоман до Сливница и от Сливница до Северната скоростна тангента на София. В момента се работи с бързи темпове в 17-километровия участък от Драгоман до Сливница, който трябва да е готов през 2021 г. През този месец ще започнат строителните работи и в участъка от ГКПП „Калотина“ до Драгоман с дължина 14,5 км. Третият участък от магистрала „Европа“ е от Сливница до връзката със Северната скоростна тангента и е с обща дължина 16 км За него предстои да бъдат предприети действия по процедиране на изготвения парцеларен план с цел отчуждаване на терен\", написа Борисов във фейсбук.  \"Новото трасе на АМ „Европа“ вече се асфалтира. Догодина по това време участъкът от Драгоман до Сливница ще е готов. Това е едно уникално съоръжение. Българските работници работят активно и в събота. Съобразихме се с реколтата, като изчакахме хората да си я съберат\", добави още премиерът.                                                                                                                                                                                                                                                                                                              ", "date": "2019.11.09", "title": "Борисов прелетя над новото трасе на АМ \"Европа\" (Видео)"}
{"url": "https://www.24chasa.bg/novini/article/7856741", "text": "Сръбският президент Александър Вучич благодари днес на всички, които са участвали в строителството на източното разклонение на Коридор 10 от Ниш до българската граница, което ще бъде тържествено открито днес в присъствието на българския премиер Бойко Борисов, предаде Танюг. \"Благодаря на всички прекрасни и способни хора, които работиха за осъществяването на тази мечта. За Сърбия тази автомагистрала не означава само километри, а и свързване, нови инвестиции, нови работни места. Това е бъдещето, което желаем да оставим на нашите деца\", написа Вучич в Инстаграм, предава БТА. Заедно с текста Вучич публикува и снимка на автомагистралата и на тунела Банцарево. Сръбският президент ще присъства днес на тържественото откриване на последния участък от Коридор 10 до българската граница. На тържеството ще присъстват и премиерите на Сърбия и България Ана Бърнабич и Бойко Борисов, както и представители на правителствата на двете страни, на чуждестранните кредитори и на компаниите, които са работили по този участък. Вчера Вучич обяви, че до 1 декември пътуването по източното разклонение на Коридор 10 ще бъде безплатно. Изграждането на източното разклонение на Коридор 10 започна през 2010 г.", "date": "2019.11.09", "title": "Вучич: Коридор 10 е бъдещето, което искаме да оставим на нашите деца"}
{"url": "https://www.24chasa.bg/novini/article/7856771", "text": "Министър-председателят Бойко Борисов пристигна в Сърбия, където ще участва в официалната церемония по откриването на автомагистралния участък по Коридор №10 от българската граница до Ниш, съобщават от пресцентъра на Министерския съвет. Дължината на трасето е 86,9 км като изграждането му започна през 2011 г. Началото на официалната церемония ще бъде поставено с изказвания на премиера Бойко Борисов и сръбския президент Александър Вучич. На събитието ще присъстват също българският министър на транспорта, информационните технологии и съобщенията Росен Желязков, сръбският вицепремиер и министър на строителството, инфраструктурата и транспорта Зорана Михайлович, членът на Председателството на Босна и Херцеговина Милорад Додик, както и много представители на държавното и местно ръководство на Сърбия.", "date": "2019.11.09", "title": "Бойко Борисов пристигна в Сърбия за откриването на участък от Коридор №10"}
{"url": "https://www.24chasa.bg/novini/article/7856785", "text": "Ожесточени боеве избухнаха днес между сирийски правителствени сили и турски войски в северна Сирия, съобщи Асошиейтед прес, като се позовава на сирийската агенция САНА. В сблъсъците в село Ум Шайфа близо до град Рас ал Айн били използвани тежки картечници, според САНА, предава БТА. На 9 октомври Турция предприе военна операция в Североизточна Сирия срещу кюрдските Сили за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/. Кюрдските бойци призоваха сирийската армия да спре турската офанзива.", "date": "2019.11.09", "title": "Ожесточени боеве избухнаха между сирийски и турски войски в Северна Сирия"}
{"url": "https://www.24chasa.bg/novini/article/7857070", "text": "Френският президент Еманюел Макрон призова на френски и на немски в туитър да бъдем достойни за създадените отпреди 30 години очаквания, имайки предвид падането на Берлинската стена, предаде Франс прес. \"Преди 30 години Берлинската стена не падна. Тя беше съборена от смелостта на хиляди копнеещи за свобода жени и мъже. Те проправиха пътя към обединението на Германия и единството на Европа\", написа френският президент. \"Да бъдем на висотата на тяхната смелост и достойни за техните очаквания\", призова Макрон в обстановка на разногласия между съюзниците от времето на Студената война, предаде БТА. Френският държавен глава ще посети Германия утре и ще вечеря с канцлера Ангела Меркел и президента Франк-Валтер Щайнмайер. Френският премиер Едуар Филип публикува в туитър видеопослание, в което разказва как е научил новината на 9 ноември 1989 г., когато е бил студент в Парижкия институт по политически науки. \"Всички станаха, запрегръщаха се и се разцелуваха. Беше като празник. Фактът, че за толкова кратко време и по толкова мирен начин Берлинската стена изчезна, а Германия се обедини, е нещо невероятно\", подчертава френският премиер.", "date": "2019.11.09", "title": "Макрон: Да бъдем достойни за очакванията отпреди 30 години"}
{"url": "https://www.24chasa.bg/novini/article/7857117", "text": "Пожар избухна в административната сграда на Националното събрание на Армения, съобщи РИА Новости. На място са били извикани 15 противопожарни екипа, групи от националния кризисен център и медицински екипи. Пожарът е локализиран. Няма информация за пострадали.                                                                                                                                                                                                                                                                                                                                ", "date": "2019.11.09", "title": "Пламна покривът на арменския парламент"}
