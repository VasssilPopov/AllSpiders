{"url": "https://www.24chasa.bg/novini/article/7658276", "text": "Отнемане на предимство на автомобила на Национална служба за охрана (НСО) е основната версия, по която работят разследващите след катастрофата с шефа на парламента Цвета Караянчева. Според пътни експерти нараняванията на Караянчева показват, че тя се е возила в автомобила без колан, съобщи NOVA. Бързата и професионална реакция на шофьора на Националната служба за охрана е причина да не се стигне до по-сериозен инцидент, смята бившият шеф на службата Димитър Владимиров. „Шофьорът е един от най-добрите в НСО. Назначен е през 2003 година, още по мое време, минал е през всички стадии, возил е председатели на парламента, депутати, министри и според мен това е оказало голяма и ключова роля да не се получи челен сблъсък”, поясни той. Владимиров твърди, че вината е ясна. И е на жената зад волана на другия автомобил. „Тя изведнъж изскача от завой и навлиза с колата си. Не може да даде обяснение защо й е поднесла колата и е навлязла в насрещната лента”, поясни Владимиров. „Когато настъпват такива тежки ПТП-та, налице е човешка грешка. Убеден съм, че в този случай има повече от една човешка грешка”, смята Богдан Милчев, от Института за пътна безопасност. Пътните експерти смятат, че външни фактори са допринесли за катастрофата. По думите на Владимир Тодоров от Асоциацията на пострадалите при катастрофи самият път е бил посипан с пясък.", "date": "2019.09.16", "title": "Отнемане на предимство е основната версия за катастрофата с Караянчева"}
{"url": "https://www.24chasa.bg/novini/article/7658193", "text": "Тричленен състав на Върховния административен съд (ВАС) прекрати делото срещу решението на Комисията за защита на конкуренцията (КЗК) за избор на изпълнител на газовия проект „Турски поток“ на територията на България. Така съдът разрешава строителството през територията на страната, предаде  От съда уточниха, че ВАС оставя без разглеждане жалбата на Консорциум „Газово развитие и разширение в България“ (ГРРБ) срещу решение 741 от 2019 г. на КЗК и прекратява производството по делото. Определението на върховните магистрати е на основание липса на воля за обжалване у консорциума, констатирана във връзка с постъпила по делото писмена молба от „Комплишънс Дивелъпмънт С.А.Р.Л.“ - клон България, който е един от участниците в Консорциум „Газово развитие и разширение в България“. Първоначално делото беше насрочено за разглеждане във ВАС за 24 септември. В средата на юли ВАС забрани на \"Булгартрансгаз\" да подмени строителя на продължението на \"Турски поток\" през българска територия. \"Булгартрансгаз\" трябваше да подпише договор със свързаното с руската ТМК обединение \"Газово развитие и разширение в България\". Подписването няма са стане докато не приключи спорът за отстраняването на саудитския консорциум \"Аркад\". Определението на съда потвърждава решението на Комисията за защита на конкуренцията, която отмени решение на \"Булгартрансгаз\" да подмени избрания строител на \"Турски поток\" през българска територия. В края на май държавната компания декласира саудитския консорциум “Аркад” и обяви, че една от най-големите инфраструктурни поръчки на стойност над 2 млрд. лв., отива при втория претендент – обединение “Газово развитие и разширение в България”. “Аркад” бе определен за победител за строежа на 474-километровото трасе от турско-българската до българо-сръбската граница, тъй като единствен влизаше в стойността на поръчката. Въпреки че ГРРБ е предложил по-висока цена, “Булгартрансгаз” решава да декласира “Аркад” с мотива, че не е подал навреме необходимите документи за сключване на договора. Преди изтичането на крайния срок за внасянето им, конкурентът ГРРБ намалил цената на своята оферта и тя паднала под цената на “Аркад”. Така газовият оператор сметна, че “Аркад” се отказват от поръчката и реши да я даде на ГРРБ. В края на юни Комисията за защита на конкуренцията вече определи действията на “Булгартрансгаз” като неправомерни и остави в сила класирането от април, според което обществената поръчка следва да се възложи на “Аркад”.", "date": "2019.09.16", "title": "ВАС разреши строителството на \"Турски поток\" през България"}
{"url": "https://www.24chasa.bg/novini/article/7658216", "text": "Израелският премиер Бенямин Нетаняху е бил готов да започне война с Газа, което щеше да отложи общите избори, предвидени за вторник, съобщи израелският вестник Haaretz, цитиран от англоезичното издание The Jerusalem Post. Haaretz съобщи, че съветникът по националната сигурност Меир Бен-Шабат се е срещнал с Ханан Мелцер, ръководител на Централната избирателна комисия, по настояване на главния прокурор Авичай Манделблит за възможна военна операция, предаде  Според публикацията, акцията е прекратена миналия вторник „в последния момент“ от Манделблит, който е заявил, че планът изисква одобрението на кабинета за сигурност. След публикуването на информацията в понеделник, лидерът на \"синьо-белите\" и бивш началник-щаб на израелската армия Бени Ганц написа в социалната мрежа „Туитър\", че \"Нетаняху отиде твърде далеч с политически цели. Сега той губи и иска да ни вкара във война, за да отложи изборите. Това е сценарий, подходящ за сериала „Къща от карти“ а не за държавата Израел. “ Кандидатът от Демократичния съюз и бивш заместник-началник на щаба Яир Голан заяви, че Нетаняху не е действал от гледна точка на сигурността, но може би е искал да подобри позицията си преди изборите. „Какво застави Нетаняху да разгледа мащабна военна операция и какъв беше балансът за премерен отговор? Имаше ясна преценка за сигурността тук, лична обида или желание за подобряване на позициите преди избори, \"попита той в в „Туитър“.\" Вероятно никога няма да разберем, …“ Два дни след ракетния огън, за който се смята, че е изстрелян от палестинската групировка „Ислямски джихад“, Нетаняху предупреди, че Израел може да няма друг избор, освен да започне военна операция в Газа, за да свали „Хамас“. „Изглежда няма да има друг избор, освен да започнем широкомащабна кампания в Газа - каза Нетаняху“. „Вероятно няма да има избор, освен да свалим режима на „Хамас“. Хамас не упражнява своя суверенитет в Ивицата Газа и не предотвратява атаките.“", "date": "2019.09.16", "title": "Нетаняху е бил готов да отмени изборите и да започне война с Газа"}
{"url": "https://www.24chasa.bg/novini/article/7658192", "text": "Хората, подали последния сигнал срещу пастора педофил в Сливен Даниел Хъл, остават анонимни, но според полицията къщите им са близо до Молитвения му дом. В дома, заедно с него, живеели деца на възраст от 8-12 години. Явно финансовият мотив е карал и родителите, и децата да мълчат за това какво се случва там. На разпитите пред прокурор обаче момчетата разказали за действията на пастора и срещу него беше повдигнато едно от най-тежките обвинения – за блудство с повече от две малолетни лица. Даниел Хъл става съсед на Елена Димитрова преди четири години, когато наема къща в сливенското село Самуилово. Жената разказва,че всеки ден в къщата идвали деца. Включително и нощем, подчертава жената. Заради шума при съседа тя извикала полиция, разказа „Децата тогава още на място ги попитахме какво правят с този човек, къде са родителите им, те отговориха,че родителите им знаят, той е пастор в квартал „Надежда”, грижи се за тяхното здраве, възпитание и образование”, разказва кметът на селото Павлина Христова. Първото посещение на Даниел Хъл у нас е преди 5-6 години. Още тогава е имало информация,че е осъждан за детска порнография. Алексей Пампоров от Института за изследване на обществата и знанията при БАН посочи, че е получил информация от самите деца. След 15-месечна присъда за педофилия в родината си, Хъл се връща в Сливен. Сигналите за сексуални посегателства срещу деца пристигат преди половин година в Българския дарителски форум. С тях се свързва друг британец, който се занимава с дарения. И единственото място, на което помощта му е отхвърлена, е квартал „Надежда”. „През януари получихме писмо от английски дарител, че този човек се намира в Сливен, събира средства от международни дарителски платформи и с тези средства си купува благоволението на родителите и прави това, което вече излезе в пространството”, посочи Красимира Величкова от организацията. А в махалата в Сливен Хъл продължава да е благодетел, който не е блудствал с деца. Така месеци по-късно, Би Би Си излъчват филма си за пастора. Разследващите у нас разказват, че го следят от юни, съвместно с британските служби. „Два дни преди операцията Би Би Си си пуснаха този материал. Съвсем ясно е,че в рамките на два дни не могат да се съберат доказателства и да бъде проведена такава операция”, категоричен е началникът на отдел „Киберпрестъпност” в ГДБОП Явор Колев. Когато МВР нахлува в стаята на пастора, униформените го откриват с още шест деца, останали да спят при него. От ГДБОП продължават да настояват за национален регистър на осъдените за блудство лица у нас, както и за законови пречки те да упражняват работа, свързана с контакти с деца.", "date": "2019.09.16", "title": "Купувал ли си е мълчанието на родителите британският пастор педофил в Сливен?"}
{"url": "https://www.24chasa.bg/novini/article/7658235", "text": "Шофьорка загина при катастрофа на пътя Русе-Бяла, преди разклона за село Мечка. Това съобщи регионалният говорител на МВР Даниела Малчева. Сигнал за инцидента е подаден малко след 18,20 часа. На място са изпратени екипи на полицията и на Спешна помощ, предаде БТА.  По първоначална информация лек автомобил, пътуващ в посока Русе, е навлязъл в лентата за насрещно движение и се е блъснал в камион. При удара на място е загинала шофьорката на колата. Движението в района е затруднено и се регулира в едната лента от екип на полицията. Предстои оглед и изясняване на причините за инцидента. Според статистиката на областната дирекция на МВР натовареният път Русе-Бяла, наричан от русенци \"път-убиец\", е участъкът в региона с най-тежки катастрофи.", "date": "2019.09.16", "title": "Пътят Русе-Бяла взе нова жертва"}
{"url": "https://www.24chasa.bg/novini/article/7658236", "text": "Брижит Макрон, съпругата на френския президент Еманюел Макрон, ще се завърне в класната стая като преподавател по френски език в училище в бедно парижко предградие, предадоха ДПА и БТА. Първата дама на Франция сподели с репортерите, че е малко притеснена от тази перспектива, но ще е добре отново да бъде полезна. Нейните ученици ще бъдат млади хора, търсещи работа, които не са успели да завършат средното си образование. Брижит Макрон обяви намеренията си при откриването на учебен център в парижкото предградие Клиши су Боа, който ще обучава хора на възраст между 25 и 48 години. Районът е един от най-бедните и именно оттук започнаха парижките бунтове през 2005 година. По думите на 66-годишната Макрон програмата е много важна, тъй като тя може да убеди желаещите, че може да се стартира отново в живота на всякаква възраст. Съпругата на президента се раздели с преподаването преди 4 години, за да подкрепи политическата кариера на Еманюел Макрон. Нейната последна работа като учител беше в престижно частно училище в Париж.", "date": "2019.09.16", "title": "Брижит Макрон ще се завърне да преподава в класната стая"}
{"url": "https://www.24chasa.bg/novini/article/7658242", "text": "Германският външен министър Хайко Маас похвали реформаторските усилия на новото консервативно правителство в Гърция, както и стъпките, които се предприемат, за решаване на проблемите с миграцията, съобщава в. \"Катимерини\", като се позовава на агенция АНА-МПА. Хайко Маас е направил тези изявления днес на съвместна пресконференция в Берлин с гръцкия си колега Никос Дендиас, уточнява АНА-МПА. Според информация на агенцията Маас е изразил \"голямо уважение\" към бремето, което гърците са понесли по време на 10-годишната финансова криза, посочва БТА. Гръцката агенция съобщава още, че германският външен министър е призовал Анкара да спазва споразумението ЕС-Турция за спиране на нелегалната миграция към Европа и е критикувал активността на Анкара в границите на изключителната икономическа зона на Кипър. Маас е призовал за намаляване на напрежението в района и за нов кръг преговори за решаване на кипърския въпрос. /", "date": "2019.09.16", "title": "Хайко Маас похвали реформаторските усилия на новото гръцко правителство"}
{"url": "https://www.24chasa.bg/novini/article/7658246", "text": "Лидерът на десноцентристката испанска партия \"Сиудаданос\" (\"Гражданите\") направи днес нови предложения за излизане от задънената улица по съставяне на ново правителство на страната и избягване на поредни парламентарни избори (четвърти за последните 4 г.), предаде Ройтерс, цитирана от БТА. Целта на предложенията, изложени от Алберт Ривера, е да бъде улеснен лидерът на социалистите Педро Санчес, който временно изпълнява длъжността премиер на Испания, да успее да състави постоянно правителство, но при определени условия. Източник от Социалистическата партия посрещна с насмешка изненадващия ход на третата по сила партия в испанския парламент, като го нарече предизборна маневра. Социалистите спечелиха изборите през април, но останаха далече от парламентарно мнозинство, което да им гарантира възможност да управляват сами. Това връзва ръцете на 47-годишния премиер Санчес да прокара каквито и да са съществени политически решения. Ако раздробеният между няколко партии парламент не утвърди Санчес за премиер до 23 септември, на 10 ноември ще има нови парламентарни избори без гаранция, че след тях съставянето на правителство ще бъде по-лесно. Лидерът на \"Сиудаданос\" Ривера призова лидера на консервативната Народна партия (втора по сила в парламента) Пабло Касадо заедно да подкрепят Санчес за премиер, но при три условия. Те включват: бъдещото правителство да обещае, че няма да увеличава данъците, че ще наложи отново пряко управление в Каталуния, ако регионалното правителство там не приеме предстоящата присъда по процеса срещу сепаратистките лидери, и да отхвърли съюз с баските националисти в областта Навара. \"Ние предлагаме държавно решение за Испания: ще разблокираме номинацията, ако Санчес приеме трите условия\", каза Ривера, цитиран в Туитър от неговата партия. Самият Санчес отвърна на предложението, като избягна конкретно да изрази съгласие с него, но каза, че няма пречки пред утвърждаването на неговата номинация, тъй като политиката му съвпадала с исканията на Ривера. Моето правителство ще реагира, ако каталунските сепаратисти предприемат нещо незаконно, данъчното бреме за семействата ще бъде облекчено, и няма съюз с баските националисти, каза Санчес пред репортери, цитиран от Ройтерс. \"Когато слушаме г-н Ривера, няма реална пречка за Народната партия и за \"Сиудаданос\" да се въздържат (при гласуването на номинацията в парламента), което ние искаме от 29 април насам\", каза той, визирайки евентуален вот по неговата кандидатура за премиер. Друг източник от Социалистическата партия обаче нарече този ход на десноцентристите \"блъф\", като заяви пред Ройтерс, че Ривера маневрира преди евентуалния вот. \"Те вече водят предизборна кампания\", каза източникът. Политическият анализатор Пабло Симон Ривера се съгласи с това мнение. \"Целта на този ход е да се стовари отговорността за поредните избори върху Санчес\", каза той. Ройтерс припомня, че Алберт Ривера е отказал да участва в предишни консултации на Санчес с другите партийни лидери относно намиране на изход от политическата криза. Засега няма официална реакция от Народната партия, но източник от нейните среди каза, че Касадо желае да разговаря с Ривера и със Санчес. Социологическите проучвания сочат, че при едни поредни нови избори социалистите и Народната партия ще засилят позициите си, а \"Сиудаданос\" и крайно левите от \"Подемос\", които не приеха да подкрепят правителство на Санчес, ще имат по-малко представителство в парламента.", "date": "2019.09.16", "title": "Испанските десноцентристи ще подкрепят Санчес, ако има отново пряко управление в Каталуния"}
{"url": "https://www.24chasa.bg/novini/article/7658253", "text": "Полет на \"Еър Индия\" беше отложен с няколко часа заради рояк пчели, който блокира видимостта на пилотския състав, предава Асошиейтед прес, цитирана от БТА. Раздразнените насекоми атакували яростно персонала, който се опитал да ги отстрани от предните стъкла на самолета. Инцидентът бил регистриран на летището в град Колката. Летателният апарат превозвал 136 пътници, сред които фигурирал и министъра на информацията на Бангладеш Хасан Махмуд. Пчелите изцяло нарушили видимостта от предното стъкло на пилотската кабина докато самолетът се готвел за излитане и рулирал на пистата. Те атакували и наземния персонал, повикан за отстраняването им. Накрая се наложило намесата на пожарен екип, който разгонил рояка с водно оръдие. Операцията по прогонването на инсектите отнела 45 минути. Полетът с дестинация щата Трипура бил забавен с три часа.", "date": "2019.09.16", "title": "Рояк пчели пречи на самолет да излети, напада персонала"}
{"url": "https://www.24chasa.bg/novini/article/7658252", "text": "Световната търговска организация (СТО) ще разреши на САЩ да наложат мита на Европейския съюз като част от дългогодишния спор за получаваните от европейския производител на самолети Airbus субсидии. Това съобщиха европейски официални представители, цитирани от \"Ню Йорк таймс и  . Вестникът отбелязва, че това най-вероятно ще засили търговското напрежение между САЩ и ЕС. Решението, което ще бъде оповестено в края на този месец или началото на октомври, е финалното на СТО в 15-годишния спор, че европейските държави са субсидирали Airbus. Ще позволи на САЩ да наложат мита върху европейски продукти. Отношенията между САЩ и Европа са обтегнати, но решението за Airbus заплашва да предизвика реципрочна размяна на мита между двата големи търговски партньора. През април администрацията на Тръмп обяви, че е подготвила списък с европейски продукти, които ще бъдат обложени с мита, след като организацията излезе с решението си. СТО в същото време разглежда паралелен случай, внесен от ЕС срещу САЩ, че предоставя субсидии на американския производител на самолети Boeing. ЕС твърди, че САЩ са предоставили 20 милиарда долара незаконни субсидии на производителя. Решението може да позволи на Брюксел да наложи мита на САЩ. Окончателното решение се очаква в началото на следващата година. В Брюксел еврокомисарят по търговията Сесилия Малмстрьом заяви, че ЕС се е опитал да проведе преговори със САЩ за митата в отговор на двата казуса, но САЩ не са отговорили на молбата. Тя добави, че ЕС е изготвил списък с американски продукти за 20 милиарда долара, които ще бъдат засегнати с мита след решението за СТО за Boeing.", "date": "2019.09.16", "title": "САЩ със \"зелена светлина\" за наказателните мита върху европейските продукти"}
{"url": "https://www.24chasa.bg/novini/article/7658261", "text": "Атаката с дронове на рафинерии в Саудитска Арабия удари България с по-високи цени на горивата, като дизелът пак ще е над 2,30 лв. До края на седмицата се очаква поскъпването и на бензина у нас след рязкото увеличение на петрола заради терора. В понеделник при отварянето на борсите в Азия нефтът се вдигна с 20%, но по-късно цените се поуспокоиха, като ръстът остана в рамките на 10%. Според ценови експерти това означава, че горивата у нас ще се увеличат с 6 ст. на литър. Само преди седмица цената бе паднала до най-ниското си ниво от 7 месеца и масовият бензин А95 се продаваше под 2,20 лв., а дизелът бе 2,25 лева по големите вериги бензиностанции. На някои литър се продаваше дори в диапазона 2,14-2,19 лева. При по-малките търговци цените са с 10 и повече стотинки надолу. Възможно е поскъпването на горивата да е с по-нисък процент, ако търговците решат първоначално да свият печалбите си, докато стане ясно дали поскъпването на петрола е трайно, или цените ще се успокоят в следващите дни. Според неофициален източник на Ройтерс възстановяването на пълния капацитет на Саудитска Арабия може да отнеме седмици, а не дни. Заради атаката компанията Aramco загуби продукция за около 5,7 милиона барела на ден. Това доведе до загубата на около 50% от добива в Саудитска Арабия и на 5% в световен мащаб. ", "date": "2019.09.16", "title": "Бензинът поскъпва, дизелът пак над 2,30 лева"}
{"url": "https://www.24chasa.bg/novini/article/7658243", "text": "Пещера от понеделник е градът с най-внушителната инвестиция в производството на ветеринарни лекарствени вещества и фуражни добавки в Европа. Министър-председателят и трима министри - на финансите Владислав Горанов, на икономиката Емил Караниколов и на екологията Нено Димов, дойдоха на откриването на новия завод на “Биовет”, който е изграден с инвестиция от 300 млн. лв., като 200 милиона лева са по плана “Юнкер”. “Радвам се, че след близо година и половина усилен труд на строители, проектанти, архитекти на колегите от “Биовет” успяхме официално да открием най-голямата инвестиция, която до момента сме правили в компанията”, каза собственикът Кирил Домусчиев при официалното рязане на лентата. Цялата система в новото предприятие е автоматизирана и след седмица започва производството на антибиотика “Тилозин”. Уникална компютърна система “води диалог” с оператора, за да се поддържа високото качество на лекарствата и за поддържане на микроорганизмите на температура от един градус. Проектът на новия завод е изграден от “Главбулгарстрой” - българска компания, която в понеделник отбеляза своята 50-годишнина. Кирил Домусчиев благодари на Симеон Пешов и неговите двама синове за перфектната работа. Той уточни, че в Пещера ще се разкрият само 200 работни места, но те са за топспециалисти в областта на биотехнологиите, химията и инженерството, с голямо възнаграждение, които произвеждат продукти с висока добавена стойност. Инвестицията според собственика продължава 60-годишната традиция на “Биовет” да се работи на изключително високо ниво и да се създават висококачествени продукти. Бойко Борисов съжали, че в последния момент здравословното състояние на бившия председател на Европейската комисия Жан-Клод Юнкер е осуетило идването му в Пещера, за да види реализиран по неговия едноименен план проект на най-модерния в Европа завод за производство на ветеринарни и фармацевтични продукти. “Имаше подготвен дори хеликоптер, за да бъде заедно с нас”, обясни премиерът и напомни, че над 3% е ръстът на икономиката ни, и то по време на рецесия в Европа. Борисов поясни, че 40 млн. лв. от инвестицията тук са за екология и затова е изпратил преди откриването министъра на околната среда Нено Димов, за да провери пречиствателната станция. “Каза ми: Спокойно може да говориш, всичко е направено по най-модерния начин”, увери министър-председателят. Въпреки че продукцията е за износ, създава БВП, работни заплати, потребление и задържа хората тук. Поздравявам всички инвеститори от името на Жан-Клод Юнкер, каза още премиерът. Кметът на Пещера Николай Зайчев благодари на “Биовет” за изключителната корпоративно-социална отговорност. Компанията е дарила 350 хил. лв. за спортна площадка на града. Бойко Борисов изпратил в Пещера преди официалното откриване на проекта на братя Домусчиева екоминистъра да провери пречиствателната станция. “Нено Димов ми каза, че мога спокойно да говоря - всичко е направено по най-модерен начин”, обясни премиерът, прерязвайки лентата Премиерът Бойко Борисов и собственикът на “Биовет” Кирил Домусчиев бяха сред официалните гости, които откриха новия завод в Пещера.", "date": "2019.09.16", "title": "Първи готов проект по плана \"Юнкер\" - нов завод на \"Биовет\""}
{"url": "https://www.24chasa.bg/novini/article/7656774", "text": "За участниците на предстоящото Международно изложение за внос в Китай Шанхай подготви подробна китайско-английска двуезична карта като ръководство за инвестициите по 50 специални туристически маршрута около града. Тя показва разпределението на индустриите, възможностите за инвестиции, както и развитието на града, като 50-те маршрута са разделени в 9 категории, сред които финансови услуги, технологични иновации, интелигентно производство, търговия, културно творчество, мода и свободно време, предава  . По време на експото търговските власти на муниципалитета ще организират редица семинари, форуми, срещи на високо ниво и индустриални промоции в областта на трансграничната електронна търговия, големите данни, индустриалния интернет, задвижваните с нови енергии превозни средства, изкуствения интелект и биомедицината, за да насърчат инвеститорите. Второто Международно изложение за внос в Китай ще се проведе в началото на ноември. В него ще участват над 3000 компании от повече от 150 държави и региона.", "date": "2019.09.16", "title": "Шанхай подготви подробна карта за инвестициите за Международното изложение за внос"}
{"url": "https://www.24chasa.bg/novini/article/7657972", "text": "Окръжният съд в Кюстендил призна 33-годишния Георги Б. от с. Червен брег, община Дупница, за виновен, че по непредпазливост, при пътнотранспортно произшествие, е причинил смъртта на И.Г., и го осъди на две и половина години лишаване от свобода, като изтърпяването на наказанието се отлага за срок от четири и половина години, съобщиха от пресцентъра на съда. Постановено е било и наказание \"лишаване от право за управление на МПС\" за срок от три години. Пътният инцидент е станал на 5 септември 2017 г., когато около 20.00 ч. на пътя между с. Червен брег и с. Крайници, при управление на лек автомобил, Георги Б. е предприел изпреварване, но навлязъл в насрещното движение и по непредпазливост причинил смъртта на И.Г., движещ се с кросов мотоциклет. Съдът е приел, че е налице и съпричиняване на пътното произшествие от страна на мотоциклетиста, който се движел без светлини и по път, забранен за движение на кросови мотори. Подсъдимият трябва да плати разноските по делото и тези на частните обвинители, допълват от съда.", "date": "2019.09.16", "title": "Осъдиха условно шофьор, убил моторист при катастрофа в Кюстендилско"}
{"url": "https://www.24chasa.bg/novini/article/7657958", "text": "Френският президент Еманюел Макрон и кралят на Йордания Абдула Втори са обезпокоени от намерението на израелския премиер Бенямин Нетаняху да анексира израелски селища в долината на река Йордан и потвърждават общото си мнение, че няма алтернатива на решението с две държави на израелско-палестинския конфликт, предаде Франс прес. Макрон и Абдула Втори разговаряха по телефона днес и се договориха да останат в тесен контакт през следващите седмици, за да избегнат опасна ескалация на напрежението, съобщи Елисейският дворец, цитиран от БТА. Нетаняху обеща миналата седмица, че ако бъде преизбран на парламентарните избори утре, ще анексира еврейските селища, построени в долината на река Йордан. Той уточни, че анексията няма да включва палестинските градове, например Ерихон, които тогава ще се окажат заобиколени от анексирани земи. Изявлението на Нетаняху бе определено от Организацията за освобождение на Палестина като \"крещящо нарушение на международното право\". Критики и предупреждения към Израел отправиха също Турция, Йордания и Саудитска Арабия. ООН предупреди, че евентуална анексия би била \"катастрофална за възможностите за подновяване на преговорите, за регионалния мир и за самата същност на решението с две държави\". Според Европейския съюз този план на Нетаняху излага на риск перспективите за мир. ", "date": "2019.09.16", "title": "Макрон и йорданският крал обезпокоени от идеята на Нетаняху да анексира еврейски селища"}
{"url": "https://www.24chasa.bg/novini/article/7655909", "text": "Разширяването на околовръстното шосе на столицата между “Младост” и началото на магистрала “Тракия” ще се извършва на части, тъй като далеч не навсякъде отчуждителните процедури са завършили. Участъкът, от който ще се почне, е разклонът за село Герман, тъй като това е единственото място, на което в продължение на около 780 метра трасето е с напълно приключили отчуждителни процедури, научи “24 часа”. Регионалният министър Петя Аврамова каза по време на парламентарния контрол в петък, че разширението ще започне в края на септември или началото на октомври, след като миналата седмица кабинетът отпусна 144 млн. лв. за този приблизително 6-километров участък, създаващ в момента много затруднения за движението. Проектирането и строителството обаче ще трябва да се правят от изпълнителя - “ГБС Инфраструктурно строителство”, на части, тъй като далеч не навсякъде е ясно дали и кои точно терени са свободни. От цялата дължина на участъка – 5,8 километра, отчуждителните процедури са напълно приключили и АПИ е във владение на терените само за около 2 километра. Само че става дума за множество малки участъци от по 50-100 метра, разположени на най-различни места. Единствено на разклона за Герман има непрекъснато трасе от 780 метра, около което земите са били общински и процедурата по отчуждаването им е минала лесно и бързо. За участъка от “Младост” до началото на “Тракия” се водят общо 63 съдебни дела за размера на присъдените обезщетения, казаха от Агенция “Пътна инфраструктура” (АПИ). Собствениците на терените са много повече, тъй като част от имотите са наследствени и има множество наследници. Половината от делата се водят от жители на “Горубляне”. Има и приключили на последна инстанция и на 2 август пътната агенция публикува обява, с която уведомява собствениците с присъдени обезщетения, че трябва до 2 септември да подадат определени документи, за да си получат парите. В деловодството на АПИ обаче са се получили само две заявления, казаха от агенцията пред “24 часа”. Останалите собственици ще трябва на по-късен етап да си търсят парите от областния управител на София-град, по чиято сметка са преведени 7,5 млн. лв. От друга страна, проектирането не може да започне, докато не се знаят точно свободните терени. Защото всичко може да се случи – може някое дело да се закучи и определен терен да не може да се придобие от АПИ. Това ще наложи проектът да се преработва и пътят да мине от друго място. Такова нещо вече се случи при разширяването на околовръстното в участъка между булевард “България” и “Младост”. След месеци спорове със собственик на терен се наложи едно от локалните платна да се направи в нещо като тунел под основното платно, за да заобиколи спорния имот. Делата за обезщетенията се водят в Административния съд - София-град. Те са започнали по стария ред на Закона за държавната собственост, който действаше преди май 2019 г. ( Той предвижда при отчуждение терените да стават собственост на възложителя на обекта едва след като и последната съдебна инстанция е излязла с решение и е ясна сумата за обезщетението. Затова от АПИ отговориха, че ще спазят текстовете от Закона за устройство на територията, които позволяват поетапно осигуряване на разрешение за строеж само в участъците, в които инвеститорът е придобил собственост. Тези 5,8 километра от околовръстното са едни от най-сложните. Предвидени са четири тежки съоръжения – пътни детелини на разклоните за “Младост”, за Герман,  за Лозен и в края на участъка, който съвпада с началото на магистрала “Тракия” - там, където свършва булевард “Цариградско шосе”. Има също локални пътища за всяко по-голямо УПИ по пътя плюс канализационни колектори, водопроводи и електрокабели, които трябва да се местят. Има също три пешеходни надлеза и мостове. Самият път ще е с две локални платна и с по три активни пътни ленти в посока, както и две зелени ивици. Затова сумата, разделена на километрите – по около 24 млн. лв. на километър, е най-голямата досега в България. Това е почти 5 пъти по-скъпо от новите отсечки на магистрала “Тракия”, чийто строеж започна след 2011 г.   Миналата седмица при откриването на нов дистрибуционен център на датска компания в “Божурище” премиерът Бойко Борисов каза, че заради бавните отчуждителни процедури ГЕРБ са искали да променят закона, което бе спряно от президента Румен Радев. “Тези промени не бяха правени на инат, точно обратното – други действат на инат”, каза тогава Борисов. През май депутати от ГЕРБ вкараха в парламента поправки на Закона за държавната собственост, които промениха съществено реда за обезщетяване при строеж на обекти от национално значение, които са определени за такива с акт на Министерския съвет. Новият ред вече предвижда теренът да става собственост на възложителя и той да влезе в имота веднага след като е издаден актът за отчуждаването. Ако собственикът има претенции за размера на сумата, той пак може да води дело на две инстанции, но строителните дейности могат да започнат. Върху промяната бе наложено вето от президента Румен Радев, което беше преодоляно за рекордно кратък срок – в рамките на три работни дни промените бяха прегласувани на първо и второ четене. След публикуването им в “Държавен вестник” обаче още в същия ден – 4 юни 2019 г., президентът сезира Конституционния съд с мотива, че се създава неравнопоставеност между едрите и дребните собственици на земеделски земи и горски територии и че в промените няма баланс между обществения интерес и защитеното от конституцията право на собственост. ", "date": "2019.09.16", "title": "Ще отпушват най-тежката тапа на  околовръстното на части - почват първо от Герман"}
{"url": "https://www.24chasa.bg/novini/article/7657988", "text": "Унгария няма сама да наложи вето върху ново отлагане на излизането на Великобритания от Европейския съюз, заяви днес водещ министър, цитиран от Ройтерс. Гергей Гуяш, който е министър в кабинета на премиера Виктор Орбан, каза, че унгарското правителство не е взело решение да наложи вето върху евентуално отлагане на Брекзит, предава БТА. \"Министър-председателят, подобно на министър-председателите на другите 26 страни, е свободен да реши какво да направи, в случай че има ново отлагане (на Брекзит), но може да се изключи възможността Унгария да предприеме ход сама\", заяви Гуяш в интервю за Ройтерс. Според него евентуален Брекзит без сделка би навредил на унгарската икономика, въпреки че въздействието не би било толкова голямо, колкото в някои други държави от ЕС. Той каза, че Унгария би наложила вето върху следващия бюджет на ЕС в сегашната му форма, тъй като е неприемливо политически аспекти да имат значение, когато става дума за разпределение на финансови средства. Брюксел обмисля да направи достъпа до еврофондове от 2021 г. зависим от зачитането на демократичните принципи. Унгария и повечето останали бивши комунистически страни в ЕС получават големи суми от бюджета за инфраструктура и други проекти. Орбан, който води националистическа и антиимигрантска политика, често влиза в сблъсъци с Брюксел заради миграцията и демократичните права.", "date": "2019.09.16", "title": "Унгарски министър: Унгария няма сама да налага вето върху ново отлагане на Брекзит"}
{"url": "https://www.24chasa.bg/novini/article/7658029", "text": "Турски съд наложи условна присъда на германска певица от кюрдски произход за обида на президента на Турция Реджеп Тайип Ердоган, предаде ДПА, позовавайки се на адвоката й. Съдът в Одрин, Северозападна Турция, осъди певицата със сценичното име Хозан Джане на година и пет месеца затвор условно с изпитателен срок от пет години, каза адвокатът Невроз Акалан,предаде БТА.  Името на Джане е било тагнато в пост във Фейсбук с карикатура на Ердоган. Тя вече изтърпява присъда в Истанбул по друг случай, след като през ноември бе осъдена на шест години и три месеца за членство в Кюрдската работническа партия (ПКК). Певицата бе задържана през юни 2018 г. в Одрин, след като полицията спря автобус за предизборна агитация на прокюрдската Демократична партия на народа (ДПН), с който тя е пътувала. Певицата, която е от Кьолн, Германия, подкрепяше ДПН по време на кампанията за парламентарните и президентски избори миналата година.", "date": "2019.09.16", "title": "Условна присъда за обида на Ердоган за кюрдска певица от Германия"}
{"url": "https://www.24chasa.bg/novini/article/7658035", "text": "Съветът за административната реформа проведе днес заседание под председателството на вицепремиера Томислав Дончев. На заседанието бяха одобрени важни документи, допринасящи за повишаването на ефективността и качеството на работата на администрацията. Това съобщиха от пресслужбата на кабинета. Приета бе Методология за провеждане на наблюдение по метода „таен клиент“, която може да се използва от всички централни и териториални администрации, предоставящи административни услуги. Повече информация за същността на метода, етапите и последващите действия може да бъде получена от методологията, публикувана на портала за обществени консултации: http://www.strategy.bg/Publications/View.aspx?lang=bg-BG&categoryId=&Id=280&y=&m=&d= Одобрени бяха Стандарти за провеждане на обществени консултации, което е следваща стъпка в усилията за подобряване на практиката в администрацията за осигуряване участието на гражданите в процесите по вземане на решения и издаване на актове. По правило стандартите са предназначени за администрацията, която организира провеждането на различните видове консултации, но те могат да бъдат полезни и на гражданите, които ще намерят в тях основните начини за участие в консултациите. Приети бяха и Правила, процедури и критерии за определяне на представители на гражданските организации в консултативни органи. Те имат за цел да поставят стабилна основа и унифициран подход в практиките на администрацията за привличане на гражданска експертиза в консултативните органи на администрацията. Правилата съдържат примерни процедури и критерии, по които да се извършва привличането на експерти от обществото.", "date": "2019.09.16", "title": "Проверяват държавната администрация по метода „таен клиент“"}
{"url": "https://www.24chasa.bg/novini/article/7658064", "text": "Временно се ограничава движението в изпреварващата лента, при км 376 на АМ \"Хемус\", в посока Варна, в района на Невша поради ПТП. Трафикът се осъществява в активната лента и се регулира от \"Пътна полиция\", съобщават от АПИ. Шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.09.16", "title": "Катастрофа ограничава движението на АМ \"Хемус\" в района на Невша към Варна"}
{"url": "https://www.24chasa.bg/novini/article/7658071", "text": "Светослав Костов е получил през август заплата от 8209 лева, а през юли е бил малко по-скромен - 7800 лева. Генералният директор на Българско национално радио, който зае поста на 2 юли, на практика е по-високо платен от министър-председателя и президента на България. Данните ни бяха предоставени неофициално от източници от парламента. По закон, гласуван от депутатите, генералният директор на БНР трябва да получава заплата колкото председател на комисия в Народно събрание. С днешна дата тя е близо 5000 лв. Бойко Борисов получава 5900 лв., заплатата на президента надхвърля 7600 лв. Според договора, който Костов сключва със СЕМ за възлагане на управление на БНР, има право и на допълнително месечно възнаграждение, не по-голямо от 40% от основната му заплата. Тази надбавка я определя той самият като генерален директор. Ако решението на Управителния съвет на БНР от понеделник сутрин за 25% увеличение на заплатите се отнася и за ръководия екип, то Светослав Костов ще се радва вече на заплата от 10 261 лв. Шефът на радиото не успя да обясни в понеделник пред Съвета за електронни медии кой е виновен за спирането на “Хоризонт” в петък от 6 ч до 11 ч сутринта. Проблем с оптичния кабел, който пренася данни, е довел до замлъкването на програмата, е неговата версия . На изслушването пред СЕМ бяха поканени и представители на Комисията за регулиране на съобщенията (КРС). “На 11 септември заради множество констатирани от директора на дирекция “Техника” проблеми в БНР за осигуряване на нормалното приемане не само на “Хоризонт”, но и на различните програми, се реши да бъде извършена профилактика в БНР”, обясни Костов пред съвета. По думите му планови профилактики се залагат в началото на годината. Проверка показала, че такива не са правени от години. “И може би всичко това е довело до проблемите. Но е ясно, че има чисто технически проблем”, уточни Костов. “Има информация за профилактика на предавателите в същия ден на три места на обекти на НУРТС - в Белоградчик, Тръщеник и Ивайловград. Всички материали, които са събрани след проверката, предоставихме на прокуратурата”, обясни шефът на КРС Иван Димитров. “Дължим корекция - говорим за спиране на сигнала, подаван от БНР към предавателите. Никой не е спирал предавателите”, допълни Константин Тилев, член на КРС. “Как така се случи, че един вътрешен за радиото човек на 70-ия ден от своето управление предизвика протест не за какво да е, не за заплати, а за защита свободата на словото\", попита председателката на СЕМ София Владимирова. “Значи остава загадка кой взе решението за безпрецедентното спиране на програма “Хоризонт”, сама си отговори тя. СЕМ ще представи становище за спирането на “Хоризонт” най-вероятно в сряда, а вчера прати отговор на прокуратурата, която в края на миналата седмица изиска проверка от съвета в срок от 3 дни. Зам-главният прокурор Иван Гешев увери, че до края на седмицата ще има резултати. От понеделник “Хоризонт” има и нов временно програмен директор - кореспондентът на БНР в Скопие Мартин Минков. ", "date": "2019.09.16", "title": "8209 лв. е заплатата на шефа на БНР - повече от премиера!"}
{"url": "https://www.24chasa.bg/novini/article/7658088", "text": "Работата по формирането на конституционния комитет на Сирия като цяло е завършена, неговите участници трябва да действат независимо и без натиск отвън. Това обяви в понеделник руският президент Владимир Путин на среща с турския президент Реджеп Тайип Ердоган, цитиран от TACC. \"Можем да кажем, че тази работа (съгласуването на списъка на членовете на конституционния комитет - ТАСС) е завършена като цяло. Единственото, което трябва да направим, е да гарантираме съгласуваността на работната процедура на тази комисия и на първо място членовете този комитет да действат достатъчно независимо и да не са подложени на никакъв външен натиск \", каза руският лидер. Путин отбеляза \"значителната лидерска роля\" на Турция и нейния президент при съгласуване на списък на кандидатите за конституционния комитет, предаде БТА.  Путин отбеляза, че на срещата с Ердоган, сирийската криза и начините за нейното разрешаване са били обсъдени достатъчно подробно. По-специално, според президента на Руската федерация, са били засегнати и „острите моменти“, свързани със ситуацията в зоната на Идлиб и на Източния бряг на Ефрат. Според президента на Руската федерация държавните ръководители са отбелязали необходимостта от по-координирана работа по някои въпроси и са се съгласили да дадат допълнителен тласък в тази област на своите министерства на отбраната и на външни работи, както и на специалните служби. По-рано вестникът Al Watan съобщи, че сирийските власти и делегацията на руското външно министерство са постигнали пълно съгласие относно списък с имена на членове на конституционния комитет на Сирия. Според изданието, по време на преговорите между сирийския президент Башар Асад и руската делегация, в която са включени специалният представител на президента на Руската федерация за сирийското урегулиране Александър Лаврентиев и заместник-министърът на външните работи на Русия Сергей Вершинин, \"са били напълно съгласувани имената на членовете на конституционния комитет и пропорциите на страните влизащи в него.\" Изданието отбеляза, че „въпросът за механизма на работа на този комитет все още се обсъжда, следователно не е постигнато съгласие по този въпрос“. На 9 септември Михаил Богданов, специален представител на президента на Руската федерация за страните от Близкия Изток и Африка и заместник-министър на външните работи, заяви, че формирането на сирийския конституционен комитет трябва да приключи през септември. Специалният пратеник на генералния секретар на ООН Гейр Педерсен говори за същите условия.", "date": "2019.09.16", "title": "Путин: Формирането на конституционния комитет на Сирия е завършено"}
{"url": "https://www.24chasa.bg/novini/article/7658096", "text": "Има добри шансове за сделка за Брекзит, но това не е непременно сигурно, каза днес британският министър-председател Борис Джонсън след среща с председателя на Европейската комисия Жан-Клод Юнкер в Люксембург, предаде Ройтерс, цитирана от БТА.  \"Да, има добър шанс за сделка, да, мога да видя, че тя се оформя, всеки може да види приблизително какво може да се направи\", заяви Джонсън пред репортери. \"Моментът е труден, очевидно имаме много голямо желание да направим това, но не искам хората да си мислят, че то непременно е \"в кърпа вързано\". Не е непременно в кърпа вързано, ще трябва да се свърши усилена работа\", каза той. Люксембургският министър-председател Ксавие Бетел разкритикува Джонсън за това, че не представя работещи предложения за уреждане на Брекзит и се опитва да обвини ЕС за \"кошмара\". \"Не превръщайте ЕС в лошия\", каза Бетел пред репортерите след разговора с Джонсън. Бетел стоеше сам на подиума, подготвен за изявления от двамата лидери, но Джонсън си тръгна веднага след срещата, освикран от протестиращи, които крещяха \"Позор\". Британският министър-председател обясни, че не е присъствал на пресконференцията заради вдигания от демонстрантите шум, предаде ДПА.", "date": "2019.09.16", "title": "Борис Джонсън вижда очертанията на сделка за Брекзит, макар че не е непременно сигурна"}
{"url": "https://www.24chasa.bg/novini/article/7658087", "text": "Обектът J0740 + 6620, който се върти около бяло джудже, се оказа най-масивната неутронна звезда - той е 2,17 пъти по-тежък от Слънцето. До това заключение стигнаха астрономите, чиято работа беше публикувана от научното списание Nature Astronomy. Тази стойност надвишава ограничаващата маса, при достигане на която неутронната звезда трябва да се превърне в черна дупка, предава TACC. Диаметърът на неутронната звезда J0740 + 6620 е около 30 километра, но масата й е 4,32 * 10 на 30-та степен кг, тя е повече от два пъти по-тежка от Слънцето и повече от 722 хиляди пъти по-тежка от Земята. Този обект се върти около бяло джудже - звезда, която няма източници на термо-надарена енергия и свети само благодарение на топлинната си енергия. Светлината от тази двоична система достига до Земята за около 4 600 светлинни години, тоест се намира на 43,52 * 10 на 15-та степен км до нея, предава . Астрономите успяха да изчислят масата на J0740 + 6620 благодарение на така нареченото закъснение на Шапиро. Този ефект е, че светлината, минаваща близо до масивен обект, се забавя малко. Освен това, колкото по-масивен е обектът, толкова по-голямо е забавянето. След като анализира данните на Американския радиотелескоп „Грийн Банк“, международна група астрономи, по големина на закъснението на Шапиро успя да изчисли първо масата на бялото джудже, а след това и масата на неговия спътник - J0740 + 6620.", "date": "2019.09.16", "title": "Откриха най-масивната неутронна звезда, по-тежка е от Слънцето"}
{"url": "https://www.24chasa.bg/novini/article/7658113", "text": "Руски гражданин е починал от травми, получени при инцидент по време на парасейлинг (полет с парашут, теглен от моторна лодка) в Анталия, Южна Турция, предаде ТАСС, позовавайки се на генералното консулство на Руската федерация в Анталия. Загиналият руснак е роден през 2001 г., а освен него е пострадала и майка му, която е оцеляла и в неделя е била изписана от болницата, уточниха от консулството, цитирано от БТА. Турските власти разследват случая. Арестувани са двама турски граждани. По данни на руската дипломатическа мисия до нещастието се е стигнало, след като по неизвестни причини въжето, съединяващо парашута с катера, се скъсало и при силен порив на вятъра туристите били отнесени върху палми на брега.", "date": "2019.09.16", "title": "Руснак загина при инцидент по време на парасейлинг в Анталия"}
{"url": "https://www.24chasa.bg/novini/article/7658116", "text": "Гълъб се изходи на главата на щатски законодател в град Чикаго, докато той обсъждаше именно проблема със замърсяването с курешки на една от спирките на Чикагската транспортна служба, предава Асошиейтед прес, цитирана от БТА. Едно от пернатите свърши работата си точно в мига, в който демократът Джейми Андраде обсъждаше с репортер досадния проблем на спирката на Ървинг парк. По време на интервюто законодателят потри върха на главата си и възкликна \"Изглежда, че бях току-що уцелен от гълъбите!\". Предположението му се оказа факт. Тротоарите край спирката са плътно осеяни с курешки от гълъби и пера. Андраде се опитва да реши проблема, като една от идеите му е градската транспортна служба да инсталира извод за маркуч с голям дебит, който със силната си струя да отмива птичите екскременти. ", "date": "2019.09.16", "title": "Гълъб се изходи върху главата на политик, обсъждащ проблема с курешките на пернатите"}
{"url": "https://www.24chasa.bg/novini/article/7657496", "text": "По повод публикациите във вестник „Капитал”, твърдения на “експерти” и изразени мнения на неправителствени организации, финансиращи се по съмнителен и непрозрачен начин, ТЕЦ “Бобов Дол” изразява следното мнение: Потресени сме от качеството и чистоплътността на определени медии, на начина, по който те смятат, че се прави журналистика. Когато бъдем потърсени от тях, ние предпочитаме да бъдем открити и да отговаряме на въпросите, които ни се задават. Ненормално и неморално е думите ни да се изопачават и поднасят в друг смисъл и контекст, доукрасени с лъжливи, подвеждащи и неточни факти. Относно така наречените Експерти и представители със спорна експертиза от неправителствени организации, които се крият зад каузата за благото на обществото, а всъщност изкарват пари от всеки един направен протест, от всяка една внесена жалба и правят т.нар. зелен рекет насочен към оператори и компании, ТЕЦ Бобов дол моли последните да използват парите, които изкарват в правене на проучвания и наемане на кадри, които боравят с точна, проверена и истинна информация. Наглост е да изказваш мнение, което е основано на хипотеза или предположение. Четохме и се наслушахме на всякакви предположения, глупости и даже откровени лъжи. Всички наши досегашни и бъдещи планове винаги са били насочвани към стриктното следване на поставените условия в разрешенията си от компетентните институции и екологичното законодателството. За да бъде издадено разрешение за каквато и да е било промяна в режима на работа на инсталация като ТЕЦ Бобов дол се минава през тежка и дълга административна процедура, включваща институции като общини, РИОСВ, МОСВ и Изпълнителна агенция по околна среда. Процедурата за оползотворяване на отпадъци съвместно с въглища, като съотношението е 99.95 % въглища и 0.05% отпадъци, е започнала преди три години. Повтаряме ТРИ ГОДИНИ. Всеки, който е искал да се запознае с документите, е можел да направи това. За да може институциите да завършат една такава процедура, инсталацията, която осъществява дейността, трябва да отговаря на общо установените в рамките на ЕС т.нар. Най-добри налични техники. ТЕЦ Бобов дол е с утвърдени такива. Наслушахме се на всякакви спорни личности, които обясняват какви са температурите на горене в нашите енергийни котли. Ако всичко това, което се пише и говори, беше така, ние нямаше как да сме с утвърдени документи. В по- горе посочените институции сме предоставили паспортната документация на съоръженията на нашата централа и вярваме, че всеки, който иска, би могъл да ги намери и да се запознае с тях - и да разбере, че температурата на изгаряне е достатъчно висока, че са направени промени в инсталацията, които водят до това процесите в инсталацията да отговарят на всички - както европейски, така и национални изисквания. В медиите се спекулира много за това какво е оползотворяване на отпадъци. Процесът не е свързан с това просто да се вземе от депо отпадък и да се изгори. Отпадъците, които ТЕЦ Бобов дол ще приема като алтернативно гориво на въглищата, са такива, които са преработени за да станат гориво. Те представляват т.нар. Чист отпадък, който се подава в инсталации като топлофикацията, която се намира в центъра на Виена, както и в такива, които се намират в Швейцария. Знаете ли, че в Швейцария отпадъците, които се генерират от населението изцяло са оползотворяват с цел производство на енергия и това е една от причините, поради които те имат по-евтина електро и топлоенергия. За жалост в България RDF горивото се оказа благоприятна опорна точка за много политически кръгове и медии. Никой не се постара, дали от институция или медия, да обясни какво е това кръгова икономика, че депонирането на отпадъци се смята за най-лошото нещо в цяла Европа и се толерира оползотворяването им с цел получаване на енергия, защото точно тази енергия е най-евтината за потребителите. Ние имаме желание да бъдем част от този процес и то така, както е регламентирано в цяла Европа, с проверки и непрестанен мониторинг. Съществуващата инсталация на ТЕЦ Бобов дол ЕАД отговоря и се класифицира като „Инсталация за съвместно изгаряне”, съобразно изискванията на Наредба за условията и изискванията за изграждане и експлоатацията на инсталации за изгаряне и инсталации за съвместно изгаряне на отпадъци. С цел пълното привеждане в съответствие с изискванията на екологичното законодателство и изпълнение на заложените в комплексното разрешително екологични норми по опазване на компонентите на околната среда на площадката на дружеството са изградени и се експлоатират пречиствателни съоръжения за емисиите в атмосферата и същите се считат за най добри налични техники /НДНТ/ за големи горивни инсталации. Инсталацията на централата е оборудвана със средства за извършване на собствени непрекъснати измервания на емисиите в атмосферния въздух всеки месец се докладват на институциите. След като се установи, че инсталацията изпълнява всички изисквания, тогава компетентните органи издават ново комплексно разрешително, в което са включени нови алтернативни горива /биомаса и неопасни отпадъци/. Уточняваме, че отпадъците, които са доставяни на площадката на дружеството са въз основа на сключени договори с български и чужди фирми, притежаващи съответните разрешителни за дейности с отпадъци. Вносът на отпадъци също се извършва при спазването на изискванията на Закона за управление на отпадъците и Регламент 1013/2006 за трансграничен превоз на отпадъци, като контролът е от страна на редица контролни институции - министърът на околната среда и водите, министърът на вътрешните работи, министърът на транспорта, информационните технологии и съобщенията, директорът на Агенция \"Митници\". ТЕЦ Бобов дол искрено се надява, че ще се сложи край на разпространяването на всякакви нелепи твърдения. Не виждаме никакъв смисъл да използвате централата както за политически цели, така и за изкарване на политически дивиденти. Ако нямате възможност да правите по друг начин предизборна кампания или да изкарвате пари от субсидии, защото трябва да отчитате неправителствена дейност в нашата страна, моля сменете си екипа по връзки с обществеността и залагайте на друга стратегия! Имайте в предвид, че малко работещи предприятия останаха в страната, а в този сектор, мислим, че се броят на пръстите на двете ни ръце.", "date": "2019.09.16", "title": "ТЕЦ „Бобов дол” с официална позиция по повод публикации във в.„Капитал”"}
{"url": "https://www.24chasa.bg/novini/article/7658129", "text": "Основната опозиционна сила в Румъния - Национално-либералната партия (НЛП), е готова да внесе вот на недоверие срещу правителството на Виорика Дънчила, но все още води преговори с останалите политически партии, за да гарантира успех на предложението, съобщава агенция Аджерпрес, цитирана от БТА. Лидерът на либералите Лудовик Орбан заяви днес, че има изготвен текст на вот на недоверие, който е съгласуван с представителите на Съюз за спасение на Румъния, партия Народно движение и Демократичен съюз на унгарците в Румъния. По думите му текстът на вота е изпратен и на други две формации - Алианс на либералите и демократите (АЛДЕ) и Про Румъния на бившия премиер Виктор Понта. \"Очакваме реакцията на тези две партии (...). НЛП е готова да внесе вота на недоверие, но опитваме да привлечем всички парламентаристи, които не подкрепят правителството, и се стремим да съберем 233 подписа в подкрепа на вота на недоверие, за да гарантираме успеха му\", каза Лудовик Орбан. Той посочи, че преговорите с всички партньори ще продължат тази седмица и изрази увереност, че до края на седмицата ще има резултат, който да бъде съобщен публично. Орбан отбеляза, че моментът за внасяне и гласуване на вота на недоверие трябва да бъде внимателно подбран, за да няма отсъстващи сред подписалите предложението. Той напомни, че ще бъде необходима мобилизация сред шест политически формации, а всяко отсъствие може да застраши успеха на вота на недоверие. Лидерът на либералите изрази увереност, че представителите на АЛДЕ ще гласуват в подкрепа на вота на недоверие, след като в края на август напуснаха управляващата коалиция със Социалдемократическата партия (СДП). Лидерът на Про Румъния Виктор Понта пък заяви днес, че ако до сряда премиерът Дънчила не се яви в парламента с преструктурирано правителство, неговата партия ще подкрепи вота на недоверие на НЛП, съобщава още Аджерпрес. Няколко министерства останаха без титуляри след излизането на АЛДЕ от управляващата коалиция, а министрите на вътрешните работи и на образованието подадоха оставки след скандален случай на убийство на 15-годишно момиче в южния град Каракал. Заради вътрешнопартийни рокади в СДП, остана вакантен и вицепремиерски пост. Румънските медии спекулират, че Дънчила се опитва да избегне гласуване в парламента на промените в състава на правителството, защото не е сигурна, че разполага с парламентарно мнозинство.", "date": "2019.09.16", "title": "Основната опозиционна сила в Румъния\nе готова да внесе вот на недоверие срещу Дънчила"}
{"url": "https://www.24chasa.bg/novini/article/7657453", "text": "Стефан Данаилов отново постъпи в болница. Това съобщиха от УМБАЛ „Софиямед“ Актьорът ще продължи там възстановяването си. На актьора ще му бъдат направени нови изследвания и ще се подложи на рехабилитация. Данаилов е настанен във ВИП отделението, съобщиха от болницата пред \"24 часа\".                                                                                                                                                                                                                                                                                                                               ", "date": "2019.09.16", "title": "Стефан Данаилов отново постъпи в болница"}
{"url": "https://www.24chasa.bg/novini/article/7657458", "text": "„Подписваме платформа за управление с десните, защото основните политики, заложени в нея, са заложени и в проекта на програмата за управление, която подготвям заедно с гражданите и ще представя следващата седмица. Аз пиша моята програма за управление на София заедно с гражданите и вече проведох множество срещи с граждански организации. Днес си поставяме обща цел с общи усилия да променим модела на управление.“ Това каза гражданският кандидат за кмет на София Мая Манолова по време на срещата си с формации от десния и десноцентриския спектър - ДБГ, ЗНС, „Път на младите“ и НДСВ. „Целта на моята програма е да се начертаят конкретни мерки за постигане на добро управление с и за гражданите, с и за столичани, защото управлението на София през последните 10 години не е добро“, допълни Мая Манолова. Тя припомни, че е подписала и други важни документи с партньори като меморандума с гражданската инициатива „Обединена София срещу презастрояването\", което включва инициативните комитети от различни столични райони, които се борят за чиста и зелена София и затова междублоковите пространства да не бъдат презастроявани. „Въпреки средствата, които се осигуряват от Централния бюджет, София не е подреден, чист, зелен, светъл и прозрачен град. Напротив, София диша трудно, в политическо задръстване е. Тя не се управлява прозрачно и парите на гражданите не се харчат ефективно. Има сериозен проблем с модела, по който се управлява града и подкрепата на граждански организации, на партийни и безпартийни граждани, на леви и десни, е за промяна на този модел“, подчерта Манолова. Тя постави акцент и върху факта, че основните приоритети в програмата, която подготвя с гражданите, са насочени към почтена и светла София, към публично и прозрачно управление с гражданите. „Електронното управление значи да има само едно гише, което всеки столичанин да носи в джоба си, електронни референдуми, които да осигурят участието на гражданите във вземането на решения за столицата, пълна публичност и прозрачност при обществените поръчки чрез електронни търгове. Концепцията за умен град е с хоризонт следващите един до два мандата. За това време София трябва да стане умен град”, категорична бе Манолова. „София чиста и зелена е кауза не само на младите, но и на всички столичани - истинско и реално осигуряване на чист въздух, без задръствания, достъп до Витоша. Това ще бъде едно от предизвикателствата, които ще запишем с гражданите в програмата ми. Модерни решения за развитието на града, които са срещу презастрояването, са и София да се развива на север чрез един ясен и модерен план“, каза гражданският кандидат за кмет на София. По думите й столицата трябва да бъде на хората, да се осигури развитие на кварталите, да има спортни центрове и съоръжения, детски площадки във всеки район, детска градина за всяко дете и възможности за достоен живот както на възрастните хора, така и да се даде шанс за бързо и лесно развитие на бизнеса на младите столичани. „Има съвпадане на идеите и задачите, на политиките, които предлагат от център-дясно коалицията, с която днес сме на една маса. Сигурна съм, че заедно ще работим за тяхното реализиране. Възлагаме не условия и абстрактни политики, а конкретни задачи и план за работа и това означава много работа, която ще започнем от първия ден в Столична община“, заключи кандидат-кметът. Манолова подписа с десните следния документ: ПЛАТФОРМА ЗА ГРАЖДАНСКО УПРАВЛЕНИЕ НА СОФИЯ Ние, представителите на партиите и формациите от десния и дясно-центристкия спектър, • ПП „Движение България на гражданите“ • ПП „Земеделски народен съюз“ • ПП „Национално движение за стабилност и възход“ • „Път на младите“ от една страна и от друга гражданският кандидат за кмет на столицата Мая Манолова демонстрираме политическа воля за обединение около настоящата ПЛАТФОРМА ЗА ГРАЖДАНСКО УПРАВЛЕНИЕ като се ангажираме да изпълняваме следните политики за подобряване на живота на гражданите на Столична община, отразяващи дясно-центристката визия за нов модел на управление: 1. Въвеждане на дигитална община, в която всички общински административни услуги могат да се предоставят по електронен път. Всяка преписка и нейното разпореждане ще са проследими онлайн. 2. Категоричен ангажимент за неувеличаване на местните данъци за гражданите. 3. Въвеждане на по-справедлива методология при изчисляване на „такса смет“ – преминаване към модела „замърсителят плаща“. 4. Намаляване на административната тежест за гражданите и бизнеса. Намаляване числеността на чиновниците с поне 10% и провеждане на тестове за професионалната им компетентност. 5. Извършване на независим външен одит на общинските дружества за установяване на корупционните практики в управлението им, които натоварват сметките на гражданите. 6. Борба с явните и скрити форми на картелност и монополизъм чрез подобряване на прозрачността в обществените поръчки и спиране на дискриминацията на малки и средни предприятия. По този начин ще се повиши конкуренцията и ще спре изкуственото завишаване на цените на стоките и услугите, за които се плаща с публичен ресурс. 7. Пренасочване на поне 50 % от инвестиционните разходи от курортна инфраструктура (аквапаркове, кашпи, шадравани и др.) към основна транспортна мрежа - околовръстен път, вътрешни рингове, естакади, пешеходни надлези и подлези и др. 8. Компенсиране на собствениците на имоти, които са отредени за междублокови пространства или зелени площи, с равностойни общински имоти или суми от държавния и общинския бюджети, за да се запазят настоящите общи пространства и да се даде възможност за изграждане на нови паркове. 9. Промяна на модела на управление на „Топлофикация“ и премахване на политическия чадър над него с цел подобряване на работата и качеството на услугата за гражданите, както и за преодоляване на задлъжнялостта му в размер на над 835 млн. лв. 10. Изработване на аудиовизуална карта с нишите за инвестиране в столицата и системното й публикуване на страниците и в рубриките на световните бизнес-медии. 11. Започване на програма за цялостно възстановяване на тротоарите в София и освобождаването им от паркирали автомобили. 12. Насочване на средствата, събрани от Синя и Зелена зона към същинското решаване на проблема с паркирането чрез изграждане на паркинги извън платното за движение. 13. Преодоляване на кризата с недостига на места в детските градини, включително и чрез предвиждане на стимули за изграждане на частни детски градини и други форми. 14. Предприемане на конкретни мерки за чистотата на въздуха и гарантиране на чиста и безопасна среда за живот и икономическо развитие, присъщи на всеки съвременен столичен град. 15. Безусловна защита на свободата и сигурността на гражданите, както и на техните права, включително личното достойнство на всеки човек. 16. Подобряване на транспортната схема в столицата и нейните райони с мерки, както следва, но не само: • съобразяване на маршрутите на обществения транспорт с нуждите на гражданите в съответните райони; • откриване на повече линии за нощен транспорт за необхванатите към момента квартали; • подобряване условията на труд и възнагражденията на заетите в системата на градския транспорт; • въвеждане на единен билет с електронен вариант и справедлива цена, валиден поне 75 минути, за целия обществен транспорт в столицата; 17. Децентрализация на отговорности и ресурси към районните администрации. 18. Създаване на непосредствена връзка между управлението на града и неговите жители чрез допитвания и реални обществени обсъждания, провеждани чрез електронни системи, по важните за столичани въпроси. В РЕЗУЛТАТ НА ГОРНИТЕ, НО И ДРУГИ ДЕСНИ И ДЯСНО-ЦЕНТРИСКИ ПОЛИТИКИ ДО КРАЯ НА ПРЕДСТОЯЩИЯ УПРАВЛЕНСКИ МАНДАТ СОФИЯ ТРЯБВА ДА ИМА: 1. Изцяло завършен околовръстен път на столицата и започнати вътрешни рингове. 2. Нито едно дете няма да бъде в списък за чакащи за детска градина деца. 3. Изцяло електронни административни услуги, достъпни дистанционно от гражданите и бизнеса. 4. Буферни паркинги до метростанциите в периферията на града. 5. Изграждане, включително и с публично-частно партньорство, на паркинги за поне 100 000 автомобила.", "date": "2019.09.16", "title": "Манолова: Мерките на десните съвпадат с програмата, която пишем с гражданите"}
{"url": "https://www.24chasa.bg/novini/article/7657460", "text": "Земетресение с магнитуд от 3,9 по скалата на Рихтер е регистрирано днес в 13,25 часа североизточно от гръцкия остров Закинтос в Йонийско море, съобщи телевизия Скай, цитирана от БТА.  Според гръцкия институт по геодинамика трусът е бил на дълбочина 47,7 километра. Няма сведения за пострадали хора и щети.                                                                                                                                                                                                                                                                                                                                ", "date": "2019.09.16", "title": "Земетресение от 3,9 по Рихтер край Закинтос"}
{"url": "https://www.24chasa.bg/novini/article/7657387", "text": "За масово отравяне на кучета край град Флорина, Северозападна Гърция, съобщава във Фейсбук гръцката природозащитна неправителствена организация \"Арктурос\", пише в електронното си издание вестник \"Катимерини\", предава БТА. Според съобщението общо 26 кучета са умрели след отравяне с отровни примамки в селата Склитрос, Аетос и Нимфео преди няколко дни. Усилията на природозащитниците да спасят животните са били неуспешни. АНА-МПА съобщава, че повечето кучета са принадлежали на животновъди.", "date": "2019.09.16", "title": "Масово отравяне на кучета край северногръцкия град Флорина"}
{"url": "https://www.24chasa.bg/novini/article/7657457", "text": "Районният съд в Кюстендил присъди наказание от три години \"лишаване от свобода\", изпълнението на което се отлага с петгодишен изпитателен срок, за Орлин Д. от Бобов дол за документна измама. 59-годишният мъж е използвал пред Териториалното поделение на НОИ в Кюстендил неистински официален документ за пенсиониране, за стаж като подземен работник в мина. Това съобщиха от Районния съд. За периода от март 2012 г. до март 2017 г. мъжът получил без правно основание 16 270,41 лева. Присъдата подлежи на жалба и протест пред Окръжния съд в Кюстендил в 15-дневен срок.", "date": "2019.09.16", "title": "3 години затвор за мъж, ползвал фалшиви документи за пенсиониране"}
{"url": "https://www.24chasa.bg/novini/article/7657469", "text": "Президентът на САЩ Доналд Тръмп обеща днес страната му да помогне на съюзниците си в Близкия изток след атаките срещу петролни съоръжения в Саудитска Арабия, като едновременно с това подчерта енергийната независимост на Съединените щати, предаде Ройтерс. \"Ние не се нуждаем от близкоизточния петрол и газ, в действителност ние имаме много малко танкери там, но ще помогнем на нашите съюзници!\", написа в Туитър Тръмп. Президентът на САЩ постави под съмнение твърденията на Иран, че няма нищо общо с двойната атака, предаде БТА. \"Спомнете си, че когато Иран свали (американски) дрон, казвайки съзнателно, че е бил в неговото въздушно пространство, той, в действителност, дори не е бил близко. (Иранците) се придържаха твърдо към тази (теза), знаейки, че тя е много голяма лъжа. Сега те казват, че нямат нищо общо с атаката срещу Саудитска Арабия. Ще видим?\", написа още в Туитър Тръмп. В събота дронове поразиха саудитски петролни съоръжения - атака, която спря 5 процента от глобалния добив на петрол и изстреля цените на \"черното злато\" рязко нагоре. Бунтовниците хуси в Йемен поеха отговорност за нападението, но Съединените щати хвърлиха вината върху Иран, който отрече да е замесен. Оглавяваната от Саудитска Арабия коалиция, която се сражава с хусите, заяви днес, че според първоначалните заключения атаката е била извършена с ирански оръжия и не от Йемен. Разследването продължава и саудитските власти се опитват да установят откъде са били изстреляни използваните при нападението дронове, допълни говорителят на коалицията, полковник Турки ал Малики. По-рано днес министърът на енергетиката на САЩ Рик Пери обвини Иран, че е извършил нападение срещу целия свят, предаде ДПА. \"Това бе умишлена атака срещу глобалната икономика и глобалния енергиен пазар\", каза Пери на Годишната конференция на Международната агенция за атомна енергия във Виена. Той изрази увереност, че \"въпреки зловредните усилия на Иран пазарът е устойчив и ще отговори положително\". Върховният представител на ЕС за външната политика и сигурността Федерика Могерини призова към \"най-голяма сдържаност\", след като САЩ обвиниха Иран за нападението, предаде Франс прес. \"Важно е фактите да бъдат изяснени и да бъде определен виновникът за тази жалка атака. В същото време Европейският съюз повтаря своя призив за най-голяма сдържаност и за деескалация\", каза говорителката на Могерини. Дмитрий Песков, прессекретарят на руския президент Владимир Путин, предупреди държавите в Близкия изток и извън региона да не правят \"прибързани заключения\" кой е извършил атаката срещу петролни съоръжения в Саудитска Арабия, предаде Ройтерс. Песков призова да бъдат избягвани стъпки, които може да влошат ситуацията след нападението. Прессекретарят на Путин каза това пред репортери, помолен за коментар на твърденията на държавния секретар на САЩ Майк Помпейо, че Иран е отговорен за атаката. Руското министерство на външните работи осъди нападението, но призова то да не бъде използвано, по-специално от Съединените щати, като повод за засилване на напрежението около Иран, предаде Ройтерс. \"Предложенията за сурови ответни действия, които изглежда са обсъждани във Вашингтон, са още по-неприемливи\", се подчертава в комюникето. Според руското външно министерство атаката срещу цивилна инфраструктура в Саудитска Арабия е пряка последица от военния конфликт в съседен Йемен. Катарският министър на външните работи Мохамед бин Абдулрахман Ал Тани осъди нападението. \"Тези войни и конфликти (в Близкия изток) трябва да спрат и са необходими усилия за постигане на колективна сигурност в региона\", написа в Туитър той. Хусите междувременно заплашиха днес да извършат още нападения срещу саудитски петролни съоръжения, предаде ДПА. \"Предупреждаваме компаниите и чужденците, които се намират в обектите, които бяха поразени при нашите удари, че те все още са мишена за нас и може да бъдат ударени отново по всяко време\", каза говорител на шиитските бунтовници в Йемен. Той добави, че \"нашите ръце могат да достигнат всяко място по всяко време, когато ние решим\". Въпреки че хусите поеха отговорност за нападението, САЩ казват, че разполагат с данни, според които дроновете са дошли от обратната посока, т. е. от Иран или от Ирак. Съединените щати имат информация, потвърждаваща твърденията на Ирак, че територията му не е била използвана за атаката. Американският държавен секретар Майк Помпейо е казал това на иракския премиер Адел Абдел Махди, предаде Ройтерс, като цитира разпечатка на телефонния разговор, публикувана от правителството в Багдад.", "date": "2019.09.16", "title": "Тръмп обеща помощ за съюзниците на САЩ в Близкия изток"}
{"url": "https://www.24chasa.bg/novini/article/7657500", "text": "Имаме готовност за реакция, ако бежанският натиск по границата с Турция се увеличи, каза днес във Варна министърът на отбраната Красимир Каракачанов, предаде БТА. По думите му след изявленията на президента на съседната ни държава Реджеп Ердоган, че ще отвори границите, ако не получи още пари от ЕС, той вече е издал разпореждане военните да бъдат в готовност. В момента обстановката по границата е спокойна, но при увеличение на натиска до 2 хиляди души веднага могат да бъдат изпратени, като те ще разполагат и с техника, включително с мобилни телени съоръжения, обясни министърът. Каракачанов допълни, че вече е готов проектозаконът за доброволна военна служба и е вкаран за междуведомствено обсъждане. По думите му за сега не е постигнато разбирателство по тази тема, макар че тя е залегнала в програмата за управление на страната. Тази програма е обща и няма логика само предложенията на ГЕРБ да минават, посочи Каракачанов. Той допълни, че има усещането, че високата коалиционна култура на ВМРО вече се възприема като слабост, но има начини този проблем да бъде преодолян. Личната позиция на министъра беше, че трябва да се възстанови и наборната военна служба за срок от 6-7 месеца, тъй като в момента младите мъже при евентуална криза биха били просто пушечно месо, тъй като нямат никаква подготовка. Според Каракачанов е добре да бъдат увеличени и часовете по военна подготовка в училищата. Министърът каза още, че в Европа има държави, където съществува задължителна служба. Като примери той посочи Австрия, Дания, Норвегия. По думите му такава стъпка се обсъжда и в Германия и Франция.", "date": "2019.09.16", "title": "Каракачанов: Готови сме да реагираме, ако се увеличи бежанския натиск от Турция"}
{"url": "https://www.24chasa.bg/novini/article/7657418", "text": "258 319 лв. са приходите от концесии в община Добрич за 2018 г., прогнозният план е бил за плащания в размер на 245 000 лева. За т.г очакваните приходи са пак в размер на 245 000 лева – казват още от общината. Текущият контрол по изпълнението на концесионните договори включва контрол на изпълнението на условията на концесията и на задълженията на концесионера по договора в съответствие с предвиденото в него. Прекратени са 4 концесионни споразумения – за обекти в етнографския комплекс „Старият Добрич” и за пространстра на градски спирки. Там, където е констатирано неизпълнение, към концесионерите са отправени препоръки за изпълнение на договорните задължения. По искане на община град Добрич, Районният съд е издал две заповеди за изпълнение на парично задължение по чл. 410 от ГПК.", "date": "2019.09.16", "title": "Повече приходи от концесии в община Добрич"}
{"url": "https://www.24chasa.bg/novini/article/7657490", "text": "Иран обяви, че \"Гвардейците на ислямската революция\" са задържали в Персийския залив плавателен съд, превозващ контрабандно 250 000 литра дизелово гориво за Обединените арабски емирства, предадоха Ройтерс и БТА. Корабът е спрян близо до иранския остров Голям Тунб (Тунб ал Кубра), а 11-членният екипаж е предаден на съдебните власти в провинция Хормозган, откъдето е отплавал, съобщи иранската агенция Исна, без да уточни националността му. На 7 септември иранските военни задържаха в Залива кораб с 12 филипинци по подозрение за контрабанда на гориво, припомня агенцията. ", "date": "2019.09.16", "title": "Иран е задържал в Персийския залив кораб с  250 000 литра контрабандно дизелово гориво"}
{"url": "https://www.24chasa.bg/novini/article/7656742", "text": "До края на август броят на международните корпорации с регионални централи в Шанхай достигна 701, сочат данни на общинската търговска комисия. 106 от тях са от азиатско-тихоокеанския регион, което показва, че градът е важен оперативен център за много мултинационални корпорации. Центровете с чужди инвестиции за научноизследователска и развойна дейност са били 451 до края на август, като 10 от тях са новооткрити, предава  . Чуждите инвестиции в Шанхай се увеличават бързо, като от януари до август са били представени над 4600 нови проекта с инвестиции от чужбина, което е с 47,8% повече на годишна база. Градът е привлякъл два пъти повече инвестиции от чужбина в сектора на услугите и производството. През първите осем месеца на годината инвестициите в сектора на услугите са били близо 11,57 милиарда щатски долара, което е с 13,3% повече на годишна база, а в производството около 1,5 милиарда щатски долара или с 14,7% повече в сравнение със същия период на миналата година. Бизнес услугите са привлекли най-много чуждестранни инвестиции в Шанхай – 3,83 милиарда щатски долара. В сектора на научните и технологични услуги те са били 1,04 милиарда щатски долара, което е увеличение от 186,4 % на годишна база. Миналия месец Шанхай пусна нови политики, за да привлече повече световни предприятия, като коригира изискването за общите активи на дружествата-майки на регионалните центрове на 200 милиона щатски долара.", "date": "2019.09.16", "title": "В Шанхай са открити над 700 регионални центъра на мултинационални корпорации"}
{"url": "https://www.24chasa.bg/novini/article/7657524", "text": "Немският дизайнер и архитект Луиджи Колани, който работеше за промишлени предприятия, автомобилни компании, мебелни и технологични концерни, е починал в Карлсруе на 91-годишна възраст, съобщиха световните агенции, цитирани от БТА. Колани е роден през 1928 година в Берлин в швейцарско-полско семейство. Изучава скулптура и живопис в Берлинския университет за изкуства, а също така и аеродинамика в Парижкото политехническо училише. Работил е в Европа, Америка и Азия. Портфолиото на дизайнера-футурист включваше около 4000 идеи, повечето от които бяха определени като спорни и не влязоха в серийно производство. Една от най-известните му разработки беше за фотоапарата \"Канон Т90\". Отличителната черта на творчеството на Колани бяха обтекаемите футуристични форми. Дизайнерът проектира хеликоптери, здания, автомобили, мотоциклети, катери, мебели, компютри. Сътрудничеше на компаниите \"Фолксваген\", \"Порше\", \"Мерцедес\", \"Канон\" и др.", "date": "2019.09.16", "title": "Почина немският промишлен дизайнер\nЛуиджи Колани (Видео)"}
{"url": "https://www.24chasa.bg/novini/article/7657537", "text": "Започнало е извозване и отстраняване на складираните на площадка в ТЕЦ \"Марица 3\" в Димитровград 622 тона отпадъци, съобщиха от РИОСВ - Хасково след запитване на БТА. Екоинспекцията даде това предписание на оператора \"Траш Еко Пак\" след проверка по сигнали за струпването на голямо количество частично балирана нееднородна смет в топлоцентралата, като срокът за разчистването на мястото бе 15 септември. Институцията по околната среда установи при инспекцията си на 19 август т. г., че ТЕЦ-ът няма разрешително по ОВОС да гори отпадъци в инсталациите си и да ползва RDF-модифицирани горива. Въпреки че изпълнението на предписанието е започнало, на фирмата ще бъде съставен акт, тъй като освобождаването на площадката от отпадъците е следвало да бъде изцяло изпълнено на 15 септември. Това поясни говорителят на РИОСВ Мариана Чомпалова - Йорданова. По Закон паричната санкция е от 2000 до 20 000 лева, припомни тя.", "date": "2019.09.16", "title": "Започнало е извозване на складираните 622 тона отпадъци в ТЕЦ \"Марица 3\" в Димитровград"}
{"url": "https://www.24chasa.bg/novini/article/7657538", "text": "Специализираната прокуратура се самосезира по изнесени в медийни публикации данни за неправомерни действия на лекари от МБАЛ в Пазарджик, и по-конкретно – за постаняне на стентове на пациенти, които не се нуждаят от подобна медицинска интервенция, съобщиха от пресцентъра на прокуратурата. По случая е назначна комплексна проверка, по която конкретни задачи са възложени на различни държавни органи. ГДБОП следва да установи дали са налице данни за извършено престъпление по Наказателния кодекс. Предстои да бъдат снети обяснения на лекари и медицински работници, да бъде проверена цялата медицинска документация и наложената практика на лечение на страдащи от сърдечни заболявания. Изпълнителната агенция „Медицински надзор“ следва да установи дали структурата, управлението, дейността и организацията на медицинската помощ в болницата съответства на Закона за лечебните заведения, Закона за здравето Закона за трансплантация на органи, тъкани и клетки и подзаконовите актове за тяхното прилагане. Ще се проверява спазването на медицинските стандарти и начинът, по който лечебното заведение е разходвало бюджетните средства. На Агенцията за държавна финансова инспекция е възложена цялостна финансова ревизия в МБАЛ-Пазарджик. Тя трябва да установи как са изразходвани целевите бюджетни средства за период от 2 години назад. Комплексната проверка трябва да приключи с подробен доклад в срок от 2 месеца.", "date": "2019.09.16", "title": "Прокуратура се самосезира за лекар, поставял стентове на здрави хора в Пазарджик"}
{"url": "https://www.24chasa.bg/novini/article/7657339", "text": "В около 10 процента от случаите на политравма наред с останалите наранявания пациентите имат и счупвания в горния крайник, както се е случило и на председателката на Народното събрание Цвета Караянчева. Това обясни за \"24 часа\" ортопед-травматологът и директор на \"Пирогов\" проф. Асен Балтов, който я оперира в смесен екип с лекари от болница \"Лозенец\". Проф. Балтов един от най-големите специалисти в лечението на раменните счупвания. Тези травми са особено предизвикателство за лекаря и почти винаги изискват фиксиране с импланти. Още на 20-ата минута след постъпването на Караянчева в Шуменската болница колегите са му се обадили да консултират по-нататъшните действия. На място те не  разполагат с магнитено-ядрен резонанс и травмата на гръбначния стълб не е била уточнен, първоначално положението изглеждало по-тревожно, отколкото се е оказало при обстойния преглед в София.  \"Задължително беше да се приложи щадящ протокол за придвижването, затова се спряхме на въздушен транспорт. При съмнения за счупени прешлени и разкъсани междупрешленни връзки е немислимо пътуване с линейка, защото поставя в голям пациента - каза проф. Балтов. - Колегите от Шумен си свършиха перфектно работата. Имахме отлична колаборация и с екипа на \"Лозенец\" - бързо бяха направени образните изследвания и обсъдихме с г-жа Караянчева възможностите за лечение. Тя не се колеба дълго, каза: Действайте, каквото трябва да се направи няма смисъл да се отлага и подготвихме операцията. Няколко дни г-жа Караянчева ще е под наблюдение, има и програма за рехабилитация.\" Интервенцията протекла според очакванията на специалиста и той прогнозира за един месец шефката на парламента да се възстанови. Травмата на гръбначния стълб ще лекува с носене на корсет.  Титаниевият имплант, който й е поставен, има роля да фиксира и стабилизира мястото и да се избегне засягане на важен нерв в съседство. След зарастването на счупването имплантът може да се извади, но не пречи и да остане на място, обясни ортопед-травматологът. ", "date": "2019.09.16", "title": "Проф. Балтов: При 10% от политравмите има счупвания и в ръката или рамото, както се е случило и на Караянчева"}
{"url": "https://www.24chasa.bg/novini/article/7657569", "text": "„Образованието ни прави свободни личности, на добър час!“ - с тези думи днес заместник-министърът на правосъдието проф. Николай Проданов откри учебната година в местата за лишаване от свобода. Ресорният заместник-министър бе гост на тържеството в училището на затворническо общежитие „Дебелт“ към затвора в Бургас. През тази учебна година там ще се обучават 78 ученици, от които 9-ма ще са в първи клас. За първа година училището в затворническото общежитие ще издава диплома за основно образование. Досега училището, което е филиал на СУ „Аргира Жечкова“ в Сливен, бе до 4 клас, но интересът към придобиване на по-висока степен на образование от страна на лишените от свобода е наложило разширяване на класовете. Съвременна интерактивна дъска, обновен библиотечен фонд, обучение на две смени са сред другите новостите за учениците в Дебелт, съобщиха от пресцентъра на министерство на правосъдието. Справка на Главна дирекция „Изпълнение на наказанията“ показва, че от 6505 лишени от свобода във всички затвори, 1080 са включени в учебната дейност през 2019/2020 години. 124 от тях ще бъдат първокласници. Най-висок е броят на учениците в Стара Загора – 218, където се намира и най-голямото училище в системата на затворите. В София учениците са 191, в единствения затвор за жени в Сливен – 60, в Поправителния дом за непълнолетни младежи към затвора във Враца – 16. Във всички затвори има разкрити училища или филиали към тях. Учебният процес в местата за лишаване от свобода е съобразен с нормативната уредба на Министерството на правосъдието и Министерството на образованието и науката, като се извършва от квалифицирани педагогически кадри. По време на откриването днес проф. Проданов изтъкна, че развитието на училищата в затворите е част от реформирането на пенитенциарната система, а насърчаването и повишаването на образованието на лишените от свобода е заложено и в Препоръка на Комитета на министрите към Съвета на Европа за образованието в затворите. От своя страна началникът на Бургаския затвор старши комисар Бранимир Мангъров заяви, че иновативният учебен процес, участието през изминалата учебна година в проекти и разнообразната извънкласна дейност, са само част от дейностите, които предоставят възможност за равен достъп до качествено образование и мотивират учениците за учебен труд и постигане на по-високи резултати. Затворническото общежитие в Дебелт е най-новото и най-модерното пенитенциарно заведение в системата за изпълнение на наказанията, като капацитетът му е за 450 лица. То отговаря на всички европейски стандарти за третиране на лишените от свобода и е съоръжено с модерни охранителни системи. Изграждането му бе реализирано със средства от Норвежкия финансов механизъм /НФМ/. През настоящия програмен период на НФМ е предвидено реконструкция и ремонт на друго общежитие към затвора в Бургас – „Строител“, което ще бъде обособено в преходно отделение или т.нар. half way houses за адаптация на затворници.", "date": "2019.09.16", "title": "Откриха учебната година и в затворите (Снимки)"}
{"url": "https://www.24chasa.bg/novini/article/7657615", "text": "Със споразумение, подписано днес от кмета на Стара Загора Живко Тодоров и от Галина Кирчева, регионален координатор на КНСБ, двете страни обявиха намерението си да си сътрудничат в борбата за запазването на комплекса \"Марица изток\", чието съществуване е заплашено от завишените екологични изисквания към големите инсталации, които горят въглища. \"Трябва да положим максимални усилия комплексът да работи максимално дълго на пълен капацитет\", категоричен бе Тодоров. По думите му, няма друга алтернатива за държавата. Той разказа, че вече е провел срещи по проблема \"въглища - топлоцентрали\" в Европейския парламент с Юнус Омаржи, председател на Комисията по регионално развитие, както и с евродепутати от Румъния и Полша. Заедно с българския евродепутат Андрей Новаков е стартирана инициатива за защита на комплекса на регионално равнище. Ще се осъществят връзки с други засегнати региони от Полша, Румъния и Германия за обща платформа. \"В момента имаме уникален шанс в новия парламент. Не сме против екологията, но всичко трябва да става с последователни стъпки и ясна стратегия. Ще се борим и за създаване на Фонд за подкрепа на регионите\", каза още Живко Тодоров. На 24 септември в Мини \"Марица-изток\", по искане на КНСБ и на КТ \"Подкрепа\", ще се проведе среща с енергийния министър Теменужка Петкова и евродепутати. Ще бъде обсъдено създаването на работни групи и изработване на стратегия за бъдещето на комплекса. Обсъжда се и идеята за среща в Брюксел с представители на Полша, която също ползва въглищата като ресурс.", "date": "2019.09.16", "title": "Кметът на Стара Загора и КНСБ се споразумяха да бранят заедно комплекса \"Марица изток\""}
{"url": "https://www.24chasa.bg/novini/article/7657116", "text": "64-годишен мъж е паднал от покрива на новострояща се стопанска постройка в Димитровград. Инцидентът е настъпил поради невнимание по време на заковаване на дървени плоскости, предава  . Той е със счупени три гръбначни прешлена. По данни на хасковската болница, ще бъде транспортиран за лечение в Пловдив.", "date": "2019.09.16", "title": "Мъж падна от покрив в Димитровград, счупил 3 гръбначни прешлена"}
{"url": "https://www.24chasa.bg/novini/article/7657099", "text": "Германският автомобилен концерн „Фолксваген“ е съгласен за прати на своите клиенти в Австралия до 127 милиона австралийски долара, което прави почти 79 милиона евро по колективния иск, заведен срещу него заради дизеловия скандал, съобщи БГНЕС. Окончателното решение предстои да бъде взето от федералния съд на страната, се посочва в изявление на австралийския клон на концерна. Груповият иск е свързан с манипулираните данни за съдържанието на вредните вещества в отделяните газове от дизеловите двигатели. Скандалът гръмна през 2015 г. В Австралия той засегна около 100 хиляди автомобила от марките Фолксваген, Ауди и Шкода. Ако бъде одобрена от съда, компенсацията, която ще получи всеки от собствениците, ще достигне 1400 австралийски долара /870 евро/, изчисляват представителите на „Фолксваген“. Позицията на концерна е „важна стъпка за осигуряването на справедливостта и възстановяването на правата“ на хиляди австралийски собственици на леки коли, заяви адвокат Джулиън Шлимъл, който представлява интересите на ищците. Разследването срещу „Фолксваген“ беше започнато от американските власти през септември 2015 г. Германският автомобилен гигант беше принуден да признае, че на няколко милиони продадени коли е било поставено програмно осигуряване, което е манипулирало тестовете за екологични стандарти. „Дизелгейт“ предизвика масов отказ от колите на „Фолксваген“ в САЩ. Концернът постигна споразумение с американските власти, което му струва над 18 милиарда долара.", "date": "2019.09.16", "title": "\"Фолксваген\" плаща 80 млн. евро в Австралия за дизеловия скандал от 2015-a"}
{"url": "https://www.24chasa.bg/novini/article/7657117", "text": "13-годишна е направила опит за самоубийство в Свиленград, съобщиха от ОДП Хасково. Сигналът е подаден в РУ Свиленград от болницата в града. Момичето е било настанено на 14.09.2019 г., около 05:50 ч. в гинекологичното отделение за лечение след спонтанен аборт. Около 10:00 ч. на същата дата е скочила от втория етаж на болницата. Лекуват я в болница в Пловдив - тя е с фрактура на първи лумбален прешлен, без опасност за живота. Образувано е досъдебно производство по описа на РУ Свиленград.", "date": "2019.09.16", "title": "Момиче на 13 се опитва да се убие след спонтанен аборт"}
{"url": "https://www.24chasa.bg/novini/article/7657130", "text": "С три медала - златен, сребърен и бронзов, и с почетна грамота се завърнаха учениците от българския национален отбор по информатика от Балканската олимпиада по информатика, която се състоя от 9 до 15 септември в Атина, Гърция. Това съобщиха от пресцентърът на Министерството на образованието и науката. Мартин Копчев от девети клас на Природо-математическата гимназия \"Акад. Иван Гюзелев\" в Габрово е завоювал златен медал. Виктор Кожухаров от десети клас на Математическата гимназия \"Баба Тонка\" в Русе е спечелил сребърен медал. Бронзовият медал е завоювал Андон Тодоров от девети клас на Софийската математическа гимназия, а почетната грамота е получил Александър Радославов от 11-и клас на същото училище. В състезанието за младежи в старша възраст от девети до 12-и клас са участвали 55 ученици от 13 балкански страни. В неофициалното отборно класиране на Балканиадата нашата страна се нарежда на трето място. Ръководители на българските ученици са Емил Келеведжиев от Института по математика и информатика при БАН, и Руско Шиков - преподавател в Математическата гимназия в Ямбол.", "date": "2019.09.16", "title": "Три медала и грамота спечели българският отбор по информатика от Балканската олимпиада"}
{"url": "https://www.24chasa.bg/novini/article/7657135", "text": "Избраната за председател на европейската комисия Урсула фон дер Лайен защити решението си да постави спорно наименование на бъдещ ресор за миграционните въпроси, предаде ДПА. Фон дер Лайен заяви в статия, публикувана от няколко европейски медии, сред които италианския в. \"Република\" и германския \"Велт\", че е готова за открити дебати по темата, предаде БТА. Спорът е свързан с бившия главен говорител на Европейската комисия Маргаритис Схинас, когото Фон дер Лайен иска да постави да отговаря за миграционните въпроси в новата комисия. Официалното наименование на неговия пост се предвижда да бъде \"заместник-председател за защитата на нашия европейски начин на живот\". \"Очевидно се разгоряха дебати за значението и замисъла на понятието. Това е добре. А това са дебати, които би трябвало да водим открито\", написа Фон дер Лайен. \"Разбира се, че думите имат значение. Признавам това. За някои европейският начин на живот е понятие с политически заряд. Но ние не можем и не трябва да позволяваме на други да ни отнемат езика: това също е част от въпроса кои сме ние\", заяви тя. Фон дер Лайен цитира член 2 от Договора за Европейския съюз, в който се казва, че \"Съюзът се основава на ценностите на зачитане на човешкото достойнство, на свободата, демокрацията, равенството, правовата държава, както и на зачитането на правата на човека, включително правата на лицата, които принадлежат към малцинства\".", "date": "2019.09.16", "title": "Урсула фон дер Лайен обеща дебати по спора за \"европейския начин на живот\""}
{"url": "https://www.24chasa.bg/novini/article/7657148", "text": "Пожелавам успешна учебна година на всички ученици и учители! Нека новата 2019/2020 година донесе на учителите много отлични ученици, на родителите-поводи за гордост, а на децата- здраве, вдъхновение и постоянство! Това написа в личния си профил във фейсбук спортният министър Красен Кралев. Бъдете активни и жадни за знания всеки ден, скъпи млади хора, и не забравяйте часовете по физическо. Има ли нещо, което да е по-важно от образованието, науката, културата, младежта и спорта?! - написа още Кралев.", "date": "2019.09.16", "title": "Красен Кралев: Успех, мили ученици и не забравяйте физическото"}
{"url": "https://www.24chasa.bg/novini/article/7657124", "text": "Министърът на енергетиката на САЩ Рик Пери обвини днес Иран, че е извършил нападение срещу целия свят, след като  , предаде ДПА. Отговорност за нападението поеха шиитските бунтовници хуси в Йемен. \"Това бе умишлена атака срещу глобалната икономика и глобалния енергиен пазар\", каза Пери на Годишната конференция на Международната агенция за атомна енергия във Виена. Той изрази увереност, че \"въпреки зловредните усилия на Иран. . . пазарът е устойчив и ще отговори положително\", предава БТА. Върховният представител на ЕС за външната политика и сигурността Федерика Могерини призова днес към \"най-голяма сдържаност\", след като САЩ обвиниха Иран за нападението, предаде Франс прес. \"Важно е фактите да бъдат изяснени и да бъде определен виновникът за тази жалка атака. В същото време Европейският съюз повтаря своя призив за най-голяма сдържаност и за деескалация\", каза говорителката на Могерини.", "date": "2019.09.16", "title": "САЩ обвиниха Иран в нападение срещу целия свят, ЕС призова към сдържаност"}
{"url": "https://www.24chasa.bg/novini/article/7657173", "text": "Секторите на информационните технологии, земеделието, туризма и образованието имат голям потенциал за последващо задълбочаване на сътрудничеството между България и Индонезия. Това беше общата позиция на президента Румен Радев и индонезийския министър на външните работи Рътно Марсуди, които се срещнаха днес на „Дондуков“ 2. Г-жа Марсуди е на официално посещение у нас. За първите четири месеца на 2019 г. стокообменът между България и Индонезия е 130.5 млн. щадски долара, което представлява ръст от 322 % спрямо същия период на 2018 г. Президентът Радев и министър Марсуди бяха единодушни, че тази възходяща тенденция е добра база двете държави да разширят партньорството си в повече сектори и да фокусират усилията си върху увеличаване на двустранните инвестиции и съвместно излизане на трети пазари. Освен стимулиране на икономическите връзки е важно да стимулираме културния и образователен обмен, както и туризма, беше подчертано на срещата. Борбата с тероризма и противодействието на радикализацията на маргинализирани обществени групи и религиозната толерантност, също бяха във фокуса на разговора. Румен Радев отбеляза, че прилаганите мерки на европейско ниво очевидно са закъснели предвид слабата интеграция на второ и трето поколение имигранти, които участват в терористични актове. Обсъдено беше и задълбочаването на сътрудничеството между службите за сигурност и обменът на информация между България и Индонезия.", "date": "2019.09.16", "title": "България и Индонезия разширяват обмена си в IT технологиитe, образованието и туризма"}
{"url": "https://www.24chasa.bg/novini/article/7657172", "text": "Проблем с оптичен кабел е довел до спирането на излъчването на програма \"Хоризонт\", обясни генералният директор на БНР Светослав Костов пред Съвета за електронни медии. Силвия Великова не е сваляна от ефир, не са й вземали ресора, в БНР няма цензура, каза още той. \"Дължим уточнение - предавателите не са спирали, спирал е сигналът, подаван от БНР към предавателите\", каза Константин Тилев от Комисията за регулиране на съобщенията (КРС). Междувременно от СЕМ съобщиха, че в съвета са получени две декларации от работещи в радиото - една за безрезервна подкрепа към генералния директор и една за съвсем обратното. СЕМ заедно с представители на КРС изслушва в момента генералния директор на БНР по повод спирането на програма \"Хоризонт\" миналия петък.", "date": "2019.09.16", "title": "Шефът на БНР пред СЕМ: Проблем с оптичен кабел доведе до спирането на \"Хоризонт\""}
{"url": "https://www.24chasa.bg/novini/article/7657141", "text": "Румънският актьор и политик Мирча Дякону е събрал необходимия брой подписи, за да се кандидатира на президентските избори през ноември, съобщава в. \"Гъндул\", цитиран от БТА. Съобщението беше направено от бившия премиер Виктор Понта, чиято партия Про Румъния подкрепя кандидатурата на Дякону. Понта уточни във Фейсбук, че 248 676 подписа в подкрепа на кандидатурата на Дякону, който е бивш министър на културата, вече се намират в офисите на партия Про Румъния, а към тях ще се прибавят и допълнителните подписи от Алианс на либералите и демократите (АЛДЕ) и от непартийните поддръжници на кандидата. \"Благодаря на моите колеги от Про Румъния за акцията в подкрепа на един независим кандидат. Убеден съм, че Мирча Дякону би могъл да бъде силен съперник на Клоаус Йоханис на втория кръг на президентските избори\", написа Понта във Фейсбук. В края на август АЛДЕ се оттегли от управляващата коалиция със социалдемократите, а лидерът на формацията Калин Попеску Таричану се отказа от собствената си кандидатура за президентските избори и обяви, че ще подкрепи Мирча Дякону.", "date": "2019.09.16", "title": "Румънският актьор Мирча Дякону е събрал\nнужните подписи, ще се кандидатира за президент"}
{"url": "https://www.24chasa.bg/novini/article/7657170", "text": "48-годишен руски турист е приет в тежко състояние и опасност за живота в УМБАЛ Бургас след нападение в Слънчев бряг, съобщиха от полицията. Пациентът е настанен в отделението по реанимация. Инцидентът е станал около 4 часа през нощта на 14 септември, в района на крайбрежната алея пред бар \"Амиго\". Руснакът е ударен по лицето от 31-годишен молдовски турист след скандал. Падайки на земята 48-годишният летовник си удря главата в цимента и изпада в безсъзнание.  Биячът първоначално е задържан и след пълни самопризнания му е повдигнато  обвинение за нанасяне на тежка телесна повреда, за което законът предвижда от 3 г. до 10 г. затвор. След изтичане на полицейския арест обаче молдовецът  е пуснат срещу 2000 лв. гаранция. Наложена му е забрана да напуска страната.  Работата по случая продължава.", "date": "2019.09.16", "title": "Молдовец нокаутира руснак в Слънчев бряг, прати го в реанимация"}
{"url": "https://www.24chasa.bg/novini/article/7657171", "text": "Решение за започване на преговори с ЕС през октомври съвпада с началото на хърватското председателство през януари идната година, когато очакваме да отворим първата глава с ЕС в рамките на преговорите, заяви днес в Брюксел вицепремиерът по европейските въпроси в правителството на Северна Македония Буяр Османи, който започна работното си посещение със среща с представителката на Хърватия в ЕС Андреа Метелко-Згомбич, предадоха МИА и БТА. Османи изрази благодарност за постоянната подкрепа, която Хърватия оказва на Република Северна Македония. Като част от региона, но и като част от общата история Северна Македония и Хърватия поддържат приятелски отношения в интерес не само на двете страни, но и на целите Балкани, в насока промоция на европейската идея в региона, изтъкна Османи. По време на престоя си в Брюксел той ще осъществи среща с ръководителката на европейската дипломация Федерика Могерини и ще потвърди готовността на страната за старт на преговори", "date": "2019.09.16", "title": "Северна Македония: Ще започнем преговори за ЕС по време на хърватското председателство"}
{"url": "https://www.24chasa.bg/novini/article/7656729", "text": "Екостандартите за автомобили в Китай са се подобрили драстично през последните пет години, се казва в доклад на Министерството на екологията и околната среда. От 2013 до 2018 г. емисиите от вредни газове в страната са намалели с 11,1%, като междувременно броят на автомобилите е нараснал с 32,7%, предава  . За последните десет години Китай се оформи като най-големият в света производител и пазар на автомобили, но излъчваните от тях вредни газове се превърнаха в основен източник на замърсяване. По предварителни оценки на министерството общото количество замърсители през 2018 г. е било 40,65 милиона тона, основната част от които идва от автомобилите. От 2013 г. насам страната затяга постоянно мерките за контрол на замърсяването, включително като повишава стандартите за вредните емисии, насърчава разработването и използването на електромобили и подобрява структурата на транспорта. В 2018 г. броят на автомобилите в страната се е увеличил с 5,5% на годишна база до 327 милиона. За същия период електромобилите и колите с нови енергийни източници са нараснали със 70%.", "date": "2019.09.16", "title": "Екостандартите за автомобили в Китай са се подобрили драстично през последните 5 години"}
{"url": "https://www.24chasa.bg/novini/article/7657211", "text": "Духовенството на Гръцката църква публикува открито писмо по \"украинския въпрос\" с призив към йерарсите да не признават ПЦУ еднолично, въпреки позициите на другите Църкви. На 11 септември 2019 година 179 представители на духовенството, монаси и миряни на Гръцката Православна Църква публикуваха открито писмо по \"украинския въпрос\" до Атинския Архиепископ Йероним и архиереите, съобщава vimaorthodoxias.gr. В откритото писмо 179 духовници от Гръцката Православна Църква, които са го подписали, заявяват, че им е известно за оказване на натиск върху Гръцката Църква във връзка с \"украинския църковен въпрос\". Още повече, че по думите им, като не се гледа на това, че \"Константинополската патриаршия \"има право да предоставя автокефалия на всеки народ, има право да въздига до нивото на автокефалия само при съблюдаване на ясните и строги условия, заложени в църковните традиции и в съответствие с православната еклезиология и каноничен ред\", в случая с автокефалия на новата украинска църковна структура ПЦУ, тези условия \"не са били съблюдавани\". Авторите на откритото писмо поясняват и причините за това. Най-напред, смятат те, \"автокефалията не е поискана за признаване от всички Православни Църкви, дори от Вселенската Патриаршия, Църквата на Украйна, оглавявана от Митрополит Онуфрий, от 90-те епископи, от 12 000 енории, от 250-те манастири, от 5000 монаси и монахини, и от милионите вярващи. Каноничната църква, която има това право изцяло, не е молила за това и не е приела автокефалия. Възможно ли е тя насила да бъде принуждавана и наказвана за това, че не я е приела? В същото време всички, дори Вселенският Патриарх, признават присъствието на Митрополит Онуфрий и 90-те епископи (няма никакъв каноничен акт за тяхната ектронизация/снемане от престола, за отлъчване или запрещение от служение), наред с канонически съществуващите се създава паралелна структура\", - подчертава духовенството. Освен това, според него, \"Украинската Църка канонически принадлежи на Московската, а не на Вселенската Патриаршия. Цялата автокефалия, предоставена досега от Константинопол, е създадена в рамките на неговата юрисдикция\". \"Почти всички Поместни Църкви имат сериозни съмнения относно каноничността и законността на свещенството на новата църква. Тук се припомня, че около 15 от 50-е й епископи са получили своя \"сан\" по пътя на самохиротонията! Никъде другаде няма такъв прецедент! Нито една Православна Църква не е признала предоставянето на автокефалия, събитие безпрецедентно в историята на Църквата!\", - поясняват подписалите писмото. Духовенството пише още: \"Ние не можем да разберем, как така без съвместното решение на всички Поместни Църкви, сборище на отлъчени, анатемосани, саморъкоположени разколници без да покажат покаяние с нито един акт, за да бъдат възстановени, са направили \"обединителен събор\" и едновременно е получена \"автокефалия\", а каноническите епископи, които съставляват каноничния Синод, изразяващи каноничната Църква, са предадени напълно на презрение\". Свещенослужителите на Гръцката Църква подчертават: \"Крайно печално е да осъзнаеш в същото време, как по-рано, пренебрегвайки политическите интереси и извънредно сложните времена, Вселенският Престол със своя светител Патриархът се е борил за единството на народите на Русия под единно духовно и църковно управление, а сега той се поддава на съблазните и трансатлантическия натиск, и се опитва насила да ги раздели, въвличайки Православната Църква в геополитическите интереси, превръщайки Църквата Христова в част от геополитическите процеси и проблеми. Ако Гръцката Църква признае автокефалията без всеправославно решение, ще въвлече и нашата Поместна Църква в геополитическия шахмат\". Привеждаме пълния текст на откритото писмо в превод. ОТКРИТО ПИСМО ПО УКРАИНСКИЯ ВЪПРОС До Негово Блаженство Атинският Архиепископ и на цяла Гърция г-н Йероним, Атина, До Преосвещените Митрополити на Гръцката църква, по места Ваше Високопреосвещенство, Ваши Преосвещенства, Като членове на Православната Църка и духовни синове на Вашата Епископално-отеческа йерархия ние изпитваме потребност да се обърнем към Вас, като наш духовен и църковен отец, за да изразим нашето безпокойство по повод неканонично предоставената Украинска Автокефалия. 1) Споделяме Вашата загриженост и сериозни канонични и църковни страхове и съмнения, изразявани пряко и косвено, в духа на вашето пастирско съждение. На нас ни е известно също така и за натиска, който изпитват Гръцката църква и нейните Архиереи - нещо, което не би трябвало да се случва от страна на различни видове църковни и нецърковни кръгове. Искаме да вярваме, че здравите духовни традиции на нашите епископи ще могат да се справят с външните атаки. 2) Естествено, ние почитаме и уважаваме Вселенския Константинополски престол, който има предимството на честта и е първата катедра сред Православните църкви. Безспорно предимството на честта, предоставено от Вселенските събори, остава непрекъснато завинаги. 3) Преимуществото по чест на Константинопол съществува и се осъществява изключително в рамките на светата духовна синодална-йерархична система на общуване на Поместните Православни Църкви, а не извън и над това. Тя се състои главно в координирането на Православните Църкви по най-важните въпроси от междуправославен интерес, в председателството на междуправославните и общоправославните срещи и Събори, както и при изразяването и прилагането на решения, приети след общоправославни обсъждания. 4) Трансграничната намеса-инвазия, дори за разрешаване на сериозен проблем, в чужда юрисдикция, без съгласие и дори по-скоро с единодушие в противен случай, не може да се основава на православното тълкуване на първенството по чест, но не е нищо друго освен нейната промяна и неправилно тълкуване. Всеки опит за налагане на такова тълкуване, за съжаление, ще има много сериозни еклезиологични последици с незабавната загуба на почетната първа катедра. Примерът с прословутото първенство на Рим в качеството му на първопрестолен в древната църква показва сериозността на този въпрос. Изкривяването и опитът да се превърне първенството по чест в предимство на властта подкопава православната еклезиология и я води до папизъм с всички вредни от това последици. 5) Като гърци по рождение, ние почитаме и уважаваме Патриаршията на Рода (от гръцки), когато тя изразява любов. Натъжаваме се, защото днес виждаме как заради неправилния избор на нейното ръководство Той (Родът) се оказва в опасността да бъде изолиран и да загуби координиращата си роля в православните отношения, а така също и да изразява и реализира волята на Поместните Православни църкви. По-нататъшното настояване за грешен избор ще има само по-неблагоприятни последици за престола. 6) Вселенската Патриаршия има право да предоставя автокефалия на всеки народ, има право да възвисява до нивото на автокефалия, но само при съблюдаване на ясните и строги условия, заложени в църковната традиция и в съответствие с православната еклезиология и каноничния ред, които в този случай не бяха спазени. 7) Ние можем да споделим мнението за това, че отказът от приемането на Автокефалия в Украйна поставя под съмнение автокефалията, предоставена през XIX и XX век. Това твърдение няма канонично или историческо основание. Няма ни най-малко сходство между украинската автокефалия и каноничните автокефалии на другите църкви, тъй като: а) Призната от всички Православни Църкви, в това число и от Вселенска Патриаршия, Автономната Църква на Украйна, оглавявана от Митрополит Онуфрий, с 90-те епископи, 12 000 енории, 250-те манастира, 5000 монаси и монахини и милионите вярващи не е искала автокефалия. Каноничната църква, която има пълно право на това, не поиска и не прие автокефалията. Възможно ли е да я принудите или да я накажете за това, че не я е приела? б) В същото време, като всички, дори Вселенската патриаршия, признава присъствието на митрополит Онуфрий и 90-те епископи (няма никакъв каноничен акт за тяхната екстронизация/отстраняване от престола или отлъчване, или забрана за служение), но до канонично съществуващата се създава паралелна църковна структура. Ние (като Църква) обвиняваме абсолютно справедливо и осъждаме паралелните юрисдикции в диаспората, а сега прилагаме ли ги и в рамките на Църквата? в) Църквата на Украйна канонично принадлежи на Московската Патриаршия, а не на Вселенската. Всички автокефалии до този ден са предоставяни на регионите, намиращи се в неговата юрисдикция. г) Почти всички Поместни Църкви имат сериозни съмнения относно каноничността и законността на свещенството в новата църква. Овен това, около 15 от 50-те епископи са получили своя \"сан\" по пътя на самохиротонията! Никъде не е имало такъв прецедент! д) Нито една Православна Църква не е признала предоставената автокефалия, събитие безпрецедентно в историята на Църквата! 8. Изключително тъжно е да осъзнаем, че докато по-рано, въпреки политическите интереси и изключително трудните времена, Вселенският престол и неговите свети патриарси се бореха за единството на народите в Русия под единното духовно и църковно управление, днес той се поддава на изкушения и трансатлантически натиск, и се опитва да ги раздели насила, въвличайки Православната Църква в геополитически интереси и превръщайки Христовата Църква в част от геополитическите процеси и проблеми. Възможното признаване на автокефалия от страна на Гръцката Църква, без всеправославно решение, ще въвлече и нашата Поместна Църква в геополитическия шахмат. 9) Регионът Украйна (в църковните източници се нарича главно Малка Русия), от 988 г. до 1686 година беше подчинен на Вселенския престол. С патриаршеския акт на Патриарх Дионисий IV тя канонично е била подчинена на Московската Патриаршия. Самата Вселенска Патриаршия през 322 година трактува Патриаршеския акт като пълно подчинение на Руската Църква! Това убеждение е било изразено по различни начини от самата Вселенска Патриаршия и е било официално записано в Типиците през ХVII век, в Синтагматията/Конституцията 1797 г. (Св. Григория V), 1829, 1855, 1896, 1902 години, издадени в Константинопол от Патриаршеската типография\" и в Патриаршеските календари - годишници, в това число и за 2018 година! В тези официални Патриаршески издания Вселенският Престол е приемал без никакви уговорки, че Украйна се подчинява канонично на Московската Патриаршия! Същата увереност са зафиксирали и делегатите на Вселенския Престол (пазителят на архивите К. Деликанис, преподавателите Диоклетийският Митрополит Калист (Уеър) (Оксфорд), първосвещеник Теодор Зисис (Солун), Василиос Ставридис (Халки), Гр. Ларендзакис (Виена), Вл. Фидас (Атина-Замбези), както и Вселенският Патриарх Вартоломей, и писмено в своята официална реч в Киев. Точно по такъв начин се е тълкувал Патриаршеският акт от 1686 година от Вселенската Патриаршия в продължение на 322 години! 10. И най-важното: по този начин Патриаршеският акт е тълкуван от общоправославното църковно съзнание в продължение на 332 години! От известната Конституция на Йерусалимския патриарх Хрисант (Нотар) от 1715 до 2019 г. всички Типици-Календари-Годишници на Поместните Православни Църкви считат Украйна за част от Руската Църква. Кой може да презира сърцевината на общоправославната църковна традиция и опит? Кой има право да застане над общоправославното съзнание? 11. Ние изразяваме огромната си загриженост, тъй като не последва убедителен отговор относно канонично несъществуващия \"свещен сан\" на новата църква. Естествено, при спазването на строги условия, църквата може по икономия да приема хиротониите, направени в разкол и ерес. Но какво казва нашата православна църква по този въпрос? На Изток нямаме папски престол, който да изразява своето мнение, а другите да се подчиняват! Но Поместните Църкви на Събора, председателствани от Константинополския патриарх, решават да излекуват разкола и да приемат хиротониите! Обаче, когато всички Поместни Църкви се отказаха да признаят такъв \"свещен сан\", според какъв каноничен закон тогава Константинополският патриарх твърди, че той в качеството си на Първи изразява църквата и приема по икономия разколническите хиротонии? Константинополският патриарх не е по-висок от общото мнение на всички Поместни Църкви. Той не е папата, който изразява ex cathedra възгледите на Православната Църква, без да взема предвид мнението на своите подчинени. 12. За съжаление, ръкоположенията на новата Църква идват не само от отлъчения и предаден на анатема Филарет - отлъчване и анатема, които в продължение на 26 години бяха признати от цялото Православие (дори и от самия Вселенски патриарх), но и от саморъкоположението на бивш дякон, който никога не е бил ръкополаган за свещеник и епископ, какъвто е мошеникът и углавният престъпник Виктор Чекалин. Заради Бога, нима е възможно Гръцката Църква да признае саморъкоположените? В крайна сметка в Господа се гордеем с апостолската приемственост на Православното Архисвещенство. Възможно ли е и след признаването на \"ръкоположенията\" на Чекалин да продължим да проповядваме апостолската приемственост на православните свещеници? 13. Как тогава се е \"изцелила\" \"светостта\" на саморъкоположените? Може ли само патриархът на Константинопол еднолично със своя акт да излекува липсата на апостолска приемственост? Оправданията, които привеждат привържениците на автокефалията, са толкова противоречиви и се самоопровергават, че те не само не убеждават в съществуването на каноническо ръкоположение на саморъкоположените, но и потвърждават липсата на апостолска приемственост. След всичко това с каква съвест епископ може да признае такива \"хиротонии\"? Не говорим за съмнения по отношение на моралната чистота на някои лица, а за онтологичното отсъствие на самата сърцевина на свещенството. Ние на всеправославно ниво имаме работа не с \"нравственото\", а с онтологичното \"оскверняване\" на Тялото на епископата. 14. Ние не можем да разберем как без съвместното решение на всички Поместни Църкви сборище от отлъчени, анатемосани, саморъкоположени разколници, без покаяние, с един акт е било възстановено, събрано на \"обединителен събор\" и в същото време е получило \"автокефалия\", а каноничните епископи, които съставляват каноничния Синод, изразяващи каноничната Църква, са напълно предадени на презрение. 15. Ръководството на новата автокефална църква не внушава доверие, сериозност и гаранции за това, че следва църковната етика (вижте изявленията на \"предстоятеля\" Епифаний за Съединените щати, правата на ЛГБТ (движението на хомосексуалистите и др.), сътрудничеството с униатите, участието му в разобличаването на \"Киевския митрополит\" Василий Липковски и така нататък). Отделянето на \"почетния Патриарх\" Филарет и някои \"епископи\" от новата църква и сериозните му оплаквания по най-трагичен начин демонстрират неуспеха на изцелението на украинския разкол, тъй като нямаше разкаяние от страна на разколниците, което е най-необходимото условие за изцелението на разкола. 16. Ние по никакъв начин не можем да оправдаем предоставянето на автокефалия като наказание на Московската Патриаршия за \"високомерие\", \"антицърковни действия\", \"безредие\", \"умиротворение/асимилация на светското\" и т.н. Невъзможно е да се използва автокефалията като наказание за непослушните, защото неуважението и нарушаването на свещените канони не водят до истинско и дълготрайно (постоянно) решение на църковните проблеми. В крайна сметка: без значение какъв е проблемът между Истанбул и Москва, как го лекува (?), обявявайки целия Синод от 90 епископи за неканоничен? Презираш цялата Църква с нейните 12 000 събори и милиони вярващи? Вие, архиереи, не сте ли служили с Негово Блаженство Онуфрий и Светия Синод, когато ходихте в Киев? Не го ли разпознавахте като единствен и каноничен Киевски Митрополит? Как сега ви призовават да го зачеркнете и вместо това да признаете някой друг? Каква канонична основа имат тези изисквания? 17. Ние стоим пред вас с дълбоко уважение и изразяваме неразделното си съчувствие и подкрепа на милионите членове на каноничната Православна Църква в Украйна, които търпят мъки и преследване, защото искат да останат в Църквата, в която са родени и израснали. Организираните акции и преследването от страна на държавни и недържавни органи срещу каноничната църква в Украйна с цел да принудят духовенството и вярващите да преминат в нова църква показват провала на автокефалията, а също и, че това не е искане на вярващия народ. Как тогава Гръцката църква вместо да подкрепи гонените вярващи, да признае това, което огромната част от православните украинци са отхвърлили? 18. И накрая, най-тревожното е, че църковният проблем на Украйна се превръща от проблем на каноничната структура в голям еклезиологичен проблем с постоянен опит за промяна на първенството по чест на Вселенската Патриаршия с първенство на властта в стила на папизма: а) За съжаление, в случая с украинската автокефалия Вселенският Патриарх се отказва от своята призната по традиция координираща роля, предполагаща изразяване и реализация на съборните решения на Поместните Православни Църкви. Затова и той се отказва да свика Всеправославен събор или Събор на Предстоятелите. б) Напротив, като папата: i) действайки трансгранично на територия на чужда юрисдикция, която е подчинена на Руската Църква, както самият той доскоро признаваше, ii) взема суверенни и независими решения и против мнението не само на самата Църква на Украйна, но и на местните православни църкви; iii) твърди, че останалите православни епископи на целия свят са длъжни да приемат Неговото решение; iv) счита, че Неговото решение не е необходимо да бъде одобрено от други църкви, но и не може да бъде оспорено или оттеглено; v) претендира на трансгранично вмешателство в делата на Вселенската Православната Църква, дори \"по своя инициатива и изхождайки от дълга\", \"не само по отношение на догматите, свещените традиции и каноничните църковни положения или общи въпроси, отнасящи се до Тялото на Църквата, но и във всички относително важни частни въпроси, отнасящи се към интересите на една или друга Поместната Църква \"(Писмо от Вселенския Патриарх Вартоломей до Архиепископа на Албания Анастасий, 22.02.2019). Тази Патриаршеска фразеология припомня прочутия Dictatus Papae (1075 г.) на папа Григорий VII, който поискал всички \"causae majores\" (сериозни въпроси) на вселенските църкви да бъдат предавани за решаване на папата! \" Повече от очевидно е, че ако изведнъж, не дай Боже, подобен подход надделее, в нашата Православна Църква ще се случат сериозни и печални събития. Вашето блаженство, Затруднението, с което се сблъска Постоянният Свещен Синод в отминалия период, състоящо се в това по-бързо, с приемане на съкратена процедура, да \"закрие\" този въпрос по такава проблемна автокефалия, и последващото Ви изявление, че \"не можете\" да поемете отговорност за такова решение, демонстрира разумността и величието на смирението на нашите църковни лидери, но паралелно с това ни показват, че в съзнанието на гръцките архиереи остава клетвата, дадена пред Свещения Жертвеник по време на ръкоположенията им за епископи, когато те са обещали пред Бога и Неговата Църква, че ще спазват Свещените Канони на Църковния Ред, както и единството на Вселенската Православна Църква. Ние предполагаме, че насилието над свещения институт на автокефалията, който вместо да служи на единството и стабилността на Светите Църкви на Господ Бог, се стреми да разруши истинското единство на нашата Православна Църква, превръщайки я в посмешище в очите на враговете й, според нас, не може да бъде узаконено, в това число, и от Архиерейския Събор на Гръцката църква. Защо, всъщност, Гръцката Църква да е първата, която поема такава отговорност, противопоставяйки се на църковното съзнание на всички Поместни Църкви за удовлетворяване на погрешния и неудачен избор на Фенер? Защо тя трябва да смущава душите на милиони православни украинци, които чрез лишения и преследвания се борят да останат верни на своята църковна традиция? Защо, в крайна сметка, тя трябва да смущава душите на милиони вярващи във всички Поместни Православни Църкви, които ценят високо в съзнанието си Гръцката Църква и я смятат за свой ориентир? Ние смятаме, че с това тя няма да окаже добра услуга нито на себе си, нито на Вселенския Престол, нито на Вселенското Православие. Убедени сме, че нашите духовни отци няма да ни разочароват и ще ни покажат православната еклезиология и каноничния ред като единствените критерии за решаване на украинския проблем. Септември 2019 /От БТА/", "date": "2019.09.16", "title": "Свещенството на Гръцката църква публикува обръщение по \"украинския въпрос\""}
{"url": "https://www.24chasa.bg/novini/article/7657210", "text": "Това заяви министърът на туризма Николина Ангелкова при откриване на академичната 2019/2020 година в Университета по архитектура строителство и геодезия (УАСГ). Тя поздрави бъдещите архитекти и инженери на България на тържествената церемония, открита с националния химн и закрита със студентския - Gaudeamus Igitur заедно с проф. д-р инж. Иван Марков, ректор на УАСГ, проф. Славейко Господинов - зам.-ректор на УАСГ, Радосвет Радев, председател на УС на БСК, Здравко Здравков, главен архитект на София и други изтъкнати преподаватели и специалисти. През миналата година Министерството на туризма подписа споразумение за сътрудничество с УАСГ, ние много разчитаме на всички Вас, обърна се министър Ангелкова съм студентите и преподавателите. Експертите от специалност „Геодезия“ и техните умения са ключови за дейността на министерството в управлението на морските плажове. Геодезическите заснемания на ивиците са задължителни в работата ни. Очакваме да ни изберете и като място за реализация, и като консултанти и партньори, посочи министърът. Тази година близо 3000 млади хора ще се обучат в различните специалности и степени на квалификация в Университета за архитектура, строителство и геодезия. Около 750 са студентите, които ще прекрачат прага на университета за първи път. Пожелавам Ви на добър час, бъдете горди, че сте част от един от най-престижните висши учебни заведения у нас, каза министър Ангелкова. „През 1942 година в разгара на Втората световна война България открива Технически университет, от тогава мислим за бъдещето“, отбеляза в приветствието си проф. д-р инж. Иван Марков, ректор на УАСГ. И допълни, че възпитаници на УАСГ днес реализират 87% от строителството и над 90 на сто от инфраструктурата у нас.", "date": "2019.09.16", "title": "Ангелкова към бъдещите архитекти: Вие определяте облика на градовете, вие сте бъдещето ни"}
{"url": "https://www.24chasa.bg/novini/article/7657134", "text": "Кристалина Георгиева има необикновено ясен спомен къде и кога открива първата си банкова сметка. Годината е 1987, Георгиева е на 34 години и току що е пристигнала като научен сътрудник в Лондонското училище по икономика от родната си България, тогава под комунистическо управление. На ъгъла на университета се намирала банка, в която е депозирала стипендията си от 361 паунда и 21 британски лири, които бе донесла със себе си от България. \"Всичко беше толкова ново и различно от това, което бях преживявала преди\", казва Георгиева 30 години по-късно. Изключителният старт на Кристалина Георгиева в капиталистическата финансова система не й попречи да започне кариера в предните редици на създаването на икономическа политика, обхващайки Вашингтон и Брюксел. Сега тя е готова да управлява световния кредитор, пише в анализ Financial Times, предава  . Ако не настъпи обрат през идните седмици, Георгиева ще бъде избрана от борда на МВФ като управляващ директор, заменяйки Кристин Лагард, която подаде оставка от поста, за да оглави Европейската централна банка. Георгиева получи подкрепа от френския президент Еманюел Макрон, както и на останалата част от ЕС. Георгиева получи и \"мълчаливата подкрепа\" на САЩ, без да се появят някакви съперници. Тя може да поеме поста в изключително трудно време: заради започналото забавяне на световната икономика, предизвикано от търговското напрежение и сериозните сътресения в някои от страните с нововъзникваща икономика като Аржентина, която получи спасителна помощ от МВФ на стойност 57 млрд. долара. Хората, работили с Георгиева, казват, че тя е упорита и откровена – с хумор и добродушие, които могат спечелят симпатиите на скептиците. Също както Лагард, Георгиева има проницателен политически инстинкт и способността да предизвиква консенсус между различните избирателни райони. \"Смятам, че тя е забележителна личност. Не се отклонява от конфликта, но не го и търси\", казва за Георгиева Маргрете Вестагер, еврокомисар по конкуренцията. Тя работи заедно с Кристалина Георгиева в Европейската комисия. \"Хората я харесваха, защото тя би казала как вижда нещата по специфично конкретен начин\", посочва Вестагер. Георгиева е била от привилегированите деца в София като дъщеря на строителен инженер, който е ръководил държавните проекти за пътното строителство. Баща й е внук на знаменития революционер от 19 век Иван Кършовски - адвокат и журналист, участвал в изграждането на новата българска държава след обявяването на независимостта от Османската империя. Юношеството й преминава трудно след болестта на баща й, което води семейството до тежко финансово положение, от което Георгиева добива уроци за цял живот: \"Колкото по-труден е животът, толкова повече умеете да се усмихвате\", казва Георгиева пред Financial Times през 2017 г. \"Да се паникьосам? Би ли помогнало? Не, това ме накара да порасна много по-бързо\", казва Георгиева тогава. Кристалина Георгиева е завършила Политикономия и социология в престижния Висш икономически институт Карл Маркс през 1976 г. и избира академичната кариера. През 1986 г. тя защитава докторска дисертация на тема, която тогава се е смятала за смела от един източноевропеец: политиката в областта околната среда и икономическия растеж в САЩ. Академичният успех я отвежда в Лондонско училище по икономика и политически науки, а след това до Масачузетския технологичен институт в Бостън - нейният трамплин за Световната банка. Мандатът й там обаче завърши рязко със зората на втория мандат на Жозе Мануел Барозу като президент на ЕК. Когато българският кандидат за Комисията отпадна, Барозу позвъни на премиера Бойко Борисов и тогавашният президент на Световната банка, Робърт Золик, а Георгиева в този момент пътува със самолета за Брюксел. \"Веднага я харесах\", заявил Барозу, който сега е част от ръководството на Goldman Sachs International. \"Тя е добър комуникатор, обединява екипа…, не типичният профил на технократите, с които понякога се връзва МВФ\", допълва той.", "date": "2019.09.16", "title": "Financial Times: Кристалина Георгиева е упорита и откровена, с хумор и добродушие"}
{"url": "https://www.24chasa.bg/novini/article/7656822", "text": "Заради срутила се част от стена при ремонтни дейности, 90 деца от Основно училище \"Климент Охридски\" в казанлъшкото село Горно Черковище започнаха учебната година в съседното село Бузовград, информира . Транспортът и храната на децата са осигурени. Два автобуса откараха децата до училище Васил Левски. Транспортът е поет от общината. Седем класни стаи в училището в Бузовград поемат децата от Горно Черковище. Осигурена е закуска, уточняват се параметрите и за храната за обед на учениците. През цялото време, докато трае учебния процес в другото село, педагози и помощен персонал ще са постоянно с децата. Няма да остават самички в чуждото място, категорична е директорката на ОУ \"Климент Охридски\" в село Горно Черковище. Очакванията са до два месеца децата отново да се върнат в учебната база в Горно Черковище.", "date": "2019.09.16", "title": "След срутването на стена приютиха децата в училище в съседно село"}
{"url": "https://www.24chasa.bg/novini/article/7656781", "text": "233-ма души са били осъдени по актове на кандидата за главен прокурор Иван Гешев от 2006 до 2016г. - периода, в който той е работил в Софийската районна и Софийската градска прокуратура. Пак за тези 10 години той е написал 4218 постановления по досъдебни производства и 2969 акта по преписки, също и 230 обвинителни акта. Участвал е и в 711 съдебни заседания. Данните бяха представени от Даниела Машева, която е шеф на Комисията по атестирането и конкурсите (КАК) към Прокурорската колегия на ВСС. Комисията се събра днес, за да подготви проект за доклад за професионалните качества на заместник главния прокурор Иван Гешев. На 22 юли тази година той единодушно (с 11 гласа ЗА) бе номиниран за главен прокурор от Прокурорската колегия. Част от процедурата е КАК да изработи проект за доклад за професионалните му качества, който на 9 октомври ще бъде представен на Прокурорската колегия. Пак от статистическите данни става ясно, че по времето, когато е бил начело на Специализираната прокуратура от 2016 до 2018г. той се е произнесъл по 1793 административни преписки, 729 писма на граждани, и е направил 62 предложения за законодателни промени до главния прокурор. Също така е издал и 4113 заповеди от административен характер. Изводът в доклада е, че Гешев притежава високи професионални качества и стриктно изпълнява задълженията си. Той също така е носител на изключителни умения за работа в екип и успява да ги мотивира. Получил е и признания от редица институции, с които е работел.  Иван Гешев присъства на заседанието на КАК. \"Тези, които очакваха негативни резултати, ще останат разочаровани и трябва да си намерят други сегменти\", заяви той. Кандидатът за главен прокурор благодари на тези, които са го подкрепили, както и на тези, които не са. \"Моето разбиране е, че за да се постигнат резултати, трябва да има взаимодействие и колегиалност\". При представянето на проекта за доклад стана ясно, че до ВСС са изпратени 73 становища относно кандидатурата на Гешев, като в 68 от тях той е бил подкрепен.  Пак в проекта за доклад става ясно, че докато е бил в Софийска районна и в Софийска градска прокуратура, той е наблюдавал дела с голяма правна и фактическа сложност. Много добре е работел в екип. През годините той е усъвършенствал своите професионални качества, минавайки през 3 курса на обучение в Националния институт за правосъдие. Проектът за доклад единодушно бе приет от 10-имата присъстващи членове на КАК.  Иван Гешев отказа да коментира след заседанието с аргумента, че в момента е в процедура по избор на главен прокурор. Той съобщи обаче, че до края на седмицата може да станат ясни резултатите от проверката за замлъкването на програма \"Хоризонт\" в петък сутринта. ", "date": "2019.09.16", "title": "233-ма осъдени по обвинителни актове на Иван Гешев за 10 години"}
{"url": "https://www.24chasa.bg/novini/article/7656851", "text": "По разпореждане на министъра на транспорта, информационните технологии и съобщенията Росен Желязков от 1 до 27 септември Изпълнителна агенция \"Автомобилна администрация\" проверява фирмите, извършващи превоз на деца и ученици, предаде БТА. След началото на учебната година инспекторите на Автомобилна администрация съвместно с МВР започват проверки на автобусите, превозващи деца и ученици. Началото на кампанията ще бъде дадено утре, 17 септември 2019 г., от 8.00 часа, пред френското училище \"Виктор Юго\", комплекс Макси, бул. \"Симеоновско шосе\" 110.", "date": "2019.09.16", "title": "Проверяват фирмите и автобусите, превозващи деца и ученици, от утре"}
{"url": "https://www.24chasa.bg/novini/article/7656850", "text": "Кoй кaзвaшe, чe Нoвa нямa рaзcлeдвaщa журнaлиcтикa?! Тoвa нaпиca в личния cи профил във фейсбук собственикът на медията Кирил Дoмуcчиeв. \"Oщe мнoгo тaкивa cилни прeдaвaния нa Вacкo и Тинa щe видитe прeз нoвия ceзoн. Брaвo нa журнaлиcтитe ни! Уcпeх ви жeлaя\", дoпълни Дoмуcчиeв. Кoмeнтaрът нa coбcтвeникa нa NОVА e пo пoвoд рaзcлeдвaнe нa Вacил Ивaнoв, което изoбличи лeкaр, пocтaвял cтeндoвe на конвейр по безкръвен път нa здрaви пaциeнти. Докторът ги е заблуждавал, че имат стеснение на кръвоносен съд в сърцето. Зa дeйcтвиятa cи кaрдиoлoгът д-р Пeтър Лaзoв пoлучил зaплaтa oт 57 000 лeвa зa януaри. За последващите месеци възнаграждението му също е приблизително такова.  Д-р Петър Лазов е един от тримата инвазивни кардиолози в лечебното заведение. Заплащането за този труд навсякъде в страната е между 4000 и 8000 лева, дори в частните болници. Някои от светилата в сърдечната хирургия получават и по 12 000 лева. Здравната каса заплаща на болниците 4 500 лева за тази процедура, а лечебните заведения дават до 15% от тези пари на лекаря, който я извършва. Според източници на NOVA в случая в Пазарджик директорът на болницата дава на д-р Лазов близо 50%. Така той получава по около 2 000 лева за 30-минутната интервенция. „Това е от компетентността на специализираната прокуратура. Има данни и за други престъпления. Това, което ще направят и правят в момента, е да възложат на ГДБОБ спешно извършване на проверка по излъчения от вас случай. Предстои в днешния ден да се възложи проверка и на АДФИ на НАП, който ще извърши данъчни проверки на посочените от вас лекари. Ще бъде извършена проверка и на Изпълнителна агенция „Медицински одит””, заяви Иван Гешев. Кой допуска тези безобразия в държавната болница в Пазарджик, разследващият екип разкрива в продължението, където търси отговорите от директора ѝ – Васил Вълчев.", "date": "2019.09.16", "title": "Кирил Домусчиев: Кой казваше, че NOVA няма разследваща журналистика?!"}
{"url": "https://www.24chasa.bg/novini/article/7656862", "text": "Премиерът на Израел Бенямин Нетаняху обеща да анексира еврейските селища на Западния бряг, ако бъде преизбран на изборите утре, предаде Асошиейтед прес. Пред израелското военно радио Нетаняху каза, че планира да анексира \"всички селища\", вкл. това, което е във вътрешността на най-големия палестински град Хеброн. На въпрос дали ще бъде анексиран и еврейският анклав с неколкостотин жители в размирния град, той отговори утвърдително, предава БТА. На изборите утре премиерът ще се бори за политическо оцеляване. Седмици преди датата на изборите той направи няколко твърдолинейни обещани в опит да привлече гласовете на националистите. Обеща и анексия на долината на река Йордан - район, който би бил житница на евентуалната палестинска държава. Критици казват, че обещанията на Нетаняху ще лишат палестинците от всяка надежда да направят своя държава, отбелязва АП.", "date": "2019.09.16", "title": "Нетаняху обеща предизборно да анексира всички еврейски селища на Западния бряг"}
{"url": "https://www.24chasa.bg/novini/article/7656864", "text": "Млад мъж от Попово е с опасност за живота след неправилно боравене с открит огън. Той получил 70 процента изгаряне по тялото и е настанен във Военната болница във Варна, съобщиха от Областната дирекция /ОД/ на МВР в Търговище. Инцидентът е станал на 13 септември десет минути след полунощ. 37-годишният мъж, който водел клошарски начин на живот. Открит е в изоставен строителен обект - бъдещ жилищен блок, който вероятно обитавал. По предварителни данни мъжът е запалил огън и не го е загасил надеждно, заспал е край него и се е стигнало до инцидента. Обгорели са били дрехите му, както и части от тялото. Настанен е за лечение във Варна. Състоянието му и днес продължава да е тежко. Опасността за живота му не е отминала, допълниха за БТА от пресслужбата на полицията. Назначена е пожаро-техническа експертиза. Случаят се разследва в досъдебно производство.", "date": "2019.09.16", "title": "Млад мъж от Попово е с опасност за живота, заспал до запален огън и се подпалил"}
{"url": "https://www.24chasa.bg/novini/article/7656876", "text": "На 30 септември изтича срокът за подаване на коригиращи декларации от физическите и юридическите лица, припомнят от НАП. Гражданите и фирмите имат възможност еднократно да коригират данните, посочени в годишната декларация за облагане на доходите на физическите лица и формуляра за облагане с корпоративни данъци на юридическите. Това става с подаването на еднократна коригираща декларация, след изтичане на срока за подаване на годишната данъчна декларация, но преди 30 септември на текущата година за промени, свързани с декларираните данъци от предходната година. Информация за попълване и подаване на данъчни и осигурителни декларации и внасяне на суми към бюджета, може да се получи в сайта на приходната агенция - www.nap.bg или на телефона на НАП - 0700 18 700 /обажданията се таксуват по стандартната тарифа на съответния оператор/.", "date": "2019.09.16", "title": "На 30 септември изтича срокът за подаване на коригиращи декларации"}
{"url": "https://www.24chasa.bg/novini/article/7656886", "text": "1140 кутии (22 800 къса) цигари задържаха митнически служители от ГД „Митническо разузнаване и разследване“ на МП Калотина. На 12.09.2019 г. митническите служители отклоняват за рентгенова проверка излизащ от страната товарен автомобили. При сканирането са набелязани области с кухини в кабината на шофьора с необичайна плътност, а при физическия контрол митническите служители установяват, че там са укрити тютюневи изделия с валиден български бандерол от няколко различни марки с общо количество 1140 кутии - 22 800 къса цигари. На шофьора – български гражданин, е съставен акт за установяване на административни нарушения. През последния месец при други четири изходящи проверки на МП Калотина са задържани общо около 11 000 къса тютюневи изделия и близо 7 кг нарязан тютюн, като част от цигарите също са били с български бандерол.", "date": "2019.09.16", "title": "Задържаха над 1000 кутии цигари на \"Калотина\""}
{"url": "https://www.24chasa.bg/novini/article/7656911", "text": " По информация на   операцията е насочена срещу организирана престъпна група за трафик на хора, склоняване към проституция и пране на пари. Към момента тя е приключила. Проверявани са били адреси на клубове за проститутки, които са били „изнасяни” в Германия. „Става дума за организирана престъпна група, състояща се от български граждани от ромски произход. Основната й дейност е най-общо трафик на хора. Те развиват дейност в България и в Германия. Организират т.нар. клубове, където се трафикират жени от България”, обясни заместник-главният прокурор Иван Гешев. Парите от престъпната дейност са били инвестирани в луксозни къщи, автомобили и злато. Утре ще бъдат изнесени повече подробности от специализираната прокуратура.", "date": "2019.09.16", "title": "Спецакция в Бургас срещу група за трафик на хора и проституция"}
{"url": "https://www.24chasa.bg/novini/article/7656914", "text": "Британският министър-председател Борис Джонсън обяви, че ще откаже всяко предложение за отлагане на Брекзит след крайната дата – 31 октомври. Премиерът има работна среща в Люксембург с председателя на Европейската комисия - Жан Клод Юнкер, предаде bTV. Джонсън е решен да постигне нова сделка с Брюксел на предстоящия Европейски съвет на 18 октомври. Според него ново отлагане създава допълнителна несигурност в страната и води до сериозни финансови загуби. По-рано лидерът на евроскептичната паритя „Брекзит” Найджъл Фараж заяви, че предложението на Джонсън ще бъде победено в британския парламент, което ще означава удължаване на срока за развод с ЕС. Освен това Фараж изтъкна, че Джонсън представлява заплаха за Консервативната партия. В същото време, Европейският парламент се събира днес в Страсбург за първото си заседание.", "date": "2019.09.16", "title": "Борис Джонсън ще откаже всяко отлагане на Брекзит след 31 октомври"}
{"url": "https://www.24chasa.bg/novini/article/7656919", "text": "Съобщението за изненадващото уволнение на Джон Болтън още не бе отшумяло, когато във вторник миналата седмица Майк Помпейо се изправи пред камерите в Белия дом. И не можеше да скрие леката си самодоволна усмивка. Ръководителят на американската дипломация знае, че напускането на съветника по националната сигурност само засилва влиянието му в екипа, натоварен да осъществява външната политика на Доналд Тръмп, на която отсега нататък само той ще дирижира.. Той нанесе още един удар по сваления съветника, като подчерта собствените си \"разногласия\" с него. И за да се представи, за разлика от него, като образцов министър, изтъкна, че президентът има право да се обгради \"с хора, на които има доверие\". \"Това е победа за Помпейо\", констатира Томас Райт, експерт от мозъчния тръст Института \"Брукингс\". \"Той не се разбираше с Болтън и искаше той да си тръгне\". В резултат бившият директор на ЦРУ, повишен през пролетта на 2018 г. в ръководител на Държавния департамент, е последният стълб в дипломатическия екип, който устоява на непрекъснатите реорганизации в ерата на Тръмп. А авторитетът му в очите на седемдесетгодишния президент, който веднъж каза, че той е единственият член на правителството, с когото никога не се е карал, не престава да расте. Впечатление, което се потвърди два дни по-късно. И докато във Вашингтон вече се носи такъв слух, в четвъртък президентът призна пред журналисти, че е \"обсъждал\" с Майк Помпейо възможността да го назначи на стратегическия пост \"съветник по националната сигурност\", като същевременно запази ресора си на държавен секретар. Но този вариант бързо отпадна, казва милиардерът републиканец, най-вече по настояване на заинтересувания, който предпочита \"да има човек\", с когото да координира външната политика. Но самият факт, че Доналд Тръмп сериозно е обмислял да предложи на Майк Помпейо това съвместяване на постовете, което единствено Хенри Кисинджър, ключова фигура в американската дипломация, е постигнал, говори много за мястото, което заема бившият конгресмен от щата Канзас. Парадоксално влияние \"Той е фантастичен\", казва въодушевено стопанинът на Белия дом, \"разбирам се много добре, често сме на едно мнение, понякога имаме дребни разногласия\". Това е силата на Майк Помпейо. Но също ограничението на парадоксалното му влияние. \"Той има влияние, защото не изтъква много собствените си убеждения\", обяснява Томас Райт за АФП. \"Разиграва пешките, но знае кога трябва да се откаже, като усети, че Тръмп поема в друга посока\". Според него този \"ястреб\" консерватор, прочул се с безкомпромисните си позиции срещу враговете на САЩ, е трябвало да преглътне много обиди при опита си например да организира среща с иранските лидери или защитавайки поканата на Доналд Тръмп към талибаните за Кемп Дейвид. Всъщност 55-годишният бивш военен е внимателен в изказа си, за да не засенчва президента и да избегне всяко видимо разминаване с казаното от Белия дом. За разлика от предшествениците си, той никога не си позволява да говори \"неофициално\" с журналистите, за да не може му се приписва какво е казал. При всички обстоятелства той внимава и прави само официални изказвания. До такава степен, че това негово раболепно поведение може да хвърли петно на биографията му на човек, който планира да влезе в Сената през 2020 г. от крепостта си в Канзас и най-вече да се кандидатира за Белия дом четири години по-късно. Наскоро той започна малко по малко да показва, че не винаги е съгласен с Тръмп. \"Ако не сме на едно мнение, мое задължение е да му кажа, че не съм съгласен и аз много често го правя\", каза той в неотдавнашно интервю. \"Но когато той вземе решение, което е законосъобразно, ролята ми е да го изпълнявам с цялата си енергия и сила\". /БТА/", "date": "2019.09.16", "title": "Повече от всякога Помпейо е силната фигура във външната политика на Тръмп"}
{"url": "https://www.24chasa.bg/novini/article/7656712", "text": "До 2022 г. в северната провинция Шаанси ще бъдат поставени 30 000 базови станции за 5G мрежата, които ще покриват всички ключови райони, се казва в информация на местните власти. Мрежата ще бъде използвана в широк спектър от области като образование, финансови, здравни услуги и транспорт, както и във високотехнологични индустриални паркове. В допълнение 5G мрежата ще играе важна роля в логистиката, производството на енергия, обществената безопасност и реакцията при природни бедствия и извънредни ситуации, предава  . Властите на Шаанси публикуваха преференциални мерки и политики в подкрепа на изграждането на 5G мрежата и лаборатория за иновации в провинцията. Програми, свързани с разработката и прилагането на 5G технологии ще бъдат финансирани с до 5 милиона юана (707 хиляди долара). В момента Китай провежда политика за активно насърчаване на 5G мрежата и свързани с нея технологии. Министерството на промишлеността и информационните технологии предостави през юни 5G лицензи за търговска дейност на трите най-големи телекома – „Чайна телеком\", „Чайна мобайл\" и „Чайна юником\".", "date": "2019.09.16", "title": "До 2022 г. провинция Шаанси трябва да има 30 000 базови станции за 5G мрежата"}
{"url": "https://www.24chasa.bg/novini/article/7656943", "text": "Много е вероятно да бъде проведена среща между гръцкия премиер Кириакос Мицотакис и американския президент Доналд Тръмп в рамките на предстоящото Общо събрание на ООН в Ню Йорк, съобщи говорителят на гръцкото правителство Стелиос Пецас пред телевизия Скай. Засега не е уточнена конкретната дата на срещата, каза Пецас. В рамките на Общото събрание на ООН Мицотакис ще има двустранни срещи с много лидери, сред които и с президента на Турция Реджеп Тайип Ердоган, посочва БТА. Според Пецас на Общото събрание Гърция има намерение да изтъкне турските действия и по-конкретно \"интервенционализма\" на Анкара в Кипър, който затруднява намирането на решение на кипърския въпрос.", "date": "2019.09.16", "title": "Мицотакис ще се срещне с Тръмп и Ердоган на Общото събрание на ООН в Ню Йорк"}
{"url": "https://www.24chasa.bg/novini/article/7656937", "text": "Като филма на Родригес и Тарантино започна последния ден от Първенството за килови яхти във Варна, съобщава NauticaBull. Минути след старта яхта Petra се вряза в корпуса на друга - Oxygen и отвори пробойна в левия борд. Екипажът на 24-футовата яхта успя да достигне до брега, но пропусна и двата старта днес. Инцидентът стана при кръстосани курсове, с право на път за Oxygen. Petra се поправи и продължи състезанието.  В момента се разглежда протест, вероятно ще бъде отсъдено решение, “ако чрез своето нарушение лодката е причинила нараняване или сериозна повреда или въпреки изпълнението на наказание е придобила значително предимство в гонката или серията, нейното наказание трябва да бъде оттегляне от гонката”. На 13 септември 2019 в акваторията на варненския залив беше даден старта на Държавното първенство за килови яхти в класове IRC и ORC. Организатор на спортната проява е Българската федерация по ветроходство и Медицински университет-Варна, а домакини са ветроходен клуб \"Понтос\" и спортен клуб \"Черно море- Бриз\". В надпреварата взееха участие 28 екипажа.", "date": "2019.09.16", "title": "Яхти се блъснаха край Варна"}
{"url": "https://www.24chasa.bg/novini/article/7656020", "text": "        Джипове и пикапи, някои от които били използвани за бомбени атентати, осигурявали петима сирийци и българка от ромски произход. Групата успяла да транспортира до Сирия около стотина автомобила. Преди дни Специализираната прокуратура даде на съд Мустафа Алибрахим, за когото се смята, че е основният организатор на престъпната схема. На съд отиват и сънародниците му Абдалхай Халум, Атеф Хсара, Сюлейман Али, както и 39-годишната Исения Асенова. Те бяха задържани при мащабна акция на спецпрокуратурата, ГДБОП и ДАНС в 7 града на 18 януари 2019 г. Тогава бяха претърсени над 50 жилища и 28 коли. Първоначално арестувани бяха 43-ма българи и чужденци, като единият от участниците се издирваше с европейска заповед за арест. Според Специализираната прокуратура Мустафа Те извършвали небанкови парични преводи по арабската система хавала. При нея пари се оставят на ръка при посредник от една държава и се вземат от втори човек в чужбина. Групата се занимавала основно с трансфериране на финансови активи на “Ислямска държава” от контролирани от нея сирийски територии към Турция, България, Германия, Великобритания и Швеция, става ясно от обвинителния акт на Специализираната прокуратура. Според него основният организатор на финансирането у нас бил бизнесменът Мустафа Алибрахим. Той е на 60 г., живее в София и говори отлично български език. Адресната му регистрация е в кв. “Зона Б 5”. Развива бизнес с авточасти и чейндж бюра. Когато през януари беше изправен пред специализирания съд за определяне на мярката за неотклонение, обясни, че не чува добре и ползва слухов апарат. 39-годишната Исения Асенова официално се води безработна. “Много добре е знаела какво прави”, твърди участник в разследването. Във фейсбук профила ѝ се виждат нейни фотоси от пътувания в чужбина и много приятели от Близкия изток. На снимките Нейната роля била да търси посредници и купувачи. Тя често пътувала и до Турция. Друг от задържаните - Атеф Хсара, е завършил Факултета по журналистика в Софийския университет “Св. Климент Охридски”. Пристигнал у нас през 1981 г. да учи журналистика. Женен е за българка, от която има двама синове. Живее в Разлог. За кратко е работил в националната телевизия в Сирия. С коментари по теми от Близкия изток се е изявявал и по наши медии. Други от задържаните са сирийците Абдалхай Халум и Сюлейман Али, които у нас нямат постоянни трудови договори, а се занимавали с работа на парче. Според Специализираната прокуратура които пребивавали в Европа. Както получаването, така и предаването на сумите ставало срещу представяне на изписан на лист цифров код. Мустафа Алибрахим бил касиерът на хавала в България. Според обвинението за прикритие на незаконното трансфериране на многото пари той ползвал две фирми, регистрирани у нас на негово име. Роднини на Мустафа Алибрахим, включително негови братя и братовчеди, пък били главните “хавалдари” в Турция, Великобритания и други европейски държави. За паричните трансфери групата удържала като комисиона значителен процент от средствата и за кратко придобила ресурс, който инвестирала в купуването на автомобилите. Те се спирали най-вече на високопроходими джипове и пикапи, които набавяли в Германия, България и Румъния. Колите били прекарвани през българо-турската и турско-сирийската граница. В Турция и Сирия джиповете били получавани от членове на терористичните организации Фронт Нусра, известна като Хаят Тахрир Ал Шам, на сирийския клон на кюрдската ПКК, както и на други въоръжени опозиционни групи. Според спецпрокуратурата участниците в групата купили, прекарали през България и Турция и или 16 459 023 лв. След придобиването на колите те били регистрирани в КАТ - София, на името на българи, Те пък от своя страна веднага след регистрацията издавали пълномощни на предварително подбрани шофьори, които откарвали колите в Турция. Най-често до градове на турско-сирийската граница. Там автомобилите били предавани на чужденци, предимно сирийци, които пък ги прекарвали във вътрешността на Сирия и ги доставяли на крайните купувачи, членове на терористични организации. Те от своя страна плащали колите на групата, отново по системата хавала. Според спецпрокуратурата Мустафа Алибрахим контактувал със свои контрагенти -хавалдари. Те се занимавали със същото в Сирия, Турция, Швеция, Германия, Франция, Великобритания и Унгария и имали изградени собствени престъпни групи по подобие на българската. и хората му. При разплитането на схемата били използвани и специални разузнавателни средства, както и информация от чужди служби.  Мярката за неотклонение на задържаните, която през януари бе внесена от прокурор Евгения Станкова, се гледа при закрити врата заради секретни материали. Предстои делото да бъде насрочено в специализирания съд, като засега не е ясно дали и то ще бъде засекретено. ", "date": "2019.09.16", "title": "Ромката Исения и 5-ма сирийци осигурявали джипове и пикапи за бомбени атентати"}
{"url": "https://www.24chasa.bg/novini/article/7656948", "text": "Британският премиер Борис Джонсън ще проучи какви са шансовете да си осигури Брекзит без сделка на днешния си обяд с председателя на Европейската комисия Жан-Клод Юнкер. От казаното от двамата през почивните дни стана ясно, че няма сближаване в позициите им, предаде Ройтерс. На срещата си в Юнкер в Люксембург Джонсън ще се опита да защити тезата си за ревизиран Брекзит, който се надява да бъде договорен на срещата на лидерите на ЕС на 17 и 18 октомври, предава БТА. Източник от британското правителство каза, че двамата лидери, които не са се срещали от избирането на Джонсън за министър-председател, ще обядват ястия с охлюви, сьомга и сирене. Източникът не каза къде ще се състои обядът, но ресторант \"Буке гарни\" - сграда от 18-и век в средновековното сърце на Люксембург, предлага охлюви и сьомга в постоянното си меню, посочва Ройтерс. Днес в Люксембург ще се срещнат и британският министър за Брекзит Стивън Баркли и преговарящият на ЕС Мишел Барние.", "date": "2019.09.16", "title": "Борис Джонсън и Юнкер ще обсъждат Брекзит на обяд с охлюви, сьомга и сирене"}
{"url": "https://www.24chasa.bg/novini/article/7656926", "text": "Европейският съюз (ЕС) отчита значителен спад на замърсяването на въздуха за периода 1990-2017 г., показват данни на европейската статистическа служба Евростат, цитирана от  . За периода намаление се регистрира при всички видове замърсители. Най-голям е спадът на емисиите серни оксиди – 90% за периода. Следват неметановите летливи органични съединения и азотните оксиди с по около 60%. Емисиите фини прахови частици намаляват почти наполовина от 1990 г. до края на 2017 г., отчита още Евростат. Най-малък е спадът на емисиите амоняк – приблизително 25%. Емисиите серни оксиди се изчисляват на 2,3 млн. т към края на 2017 г. спрямо 25 млн. т през 1990 г. Най-голямо намаление на изхвърляните в атмосферата серни оксиди се отчита в енергийния сектор – с 15,3 млн. т. Понижението е в резултат на няколко мерки, включително преходът към алтернативни горива, затягането на изискванията за серни оксиди в горивата и т.н. Що се отнася до азотните оксиди, от 18 млн. т. през 1990 г. емисиите падат до 7,5 млн. т към края на 2017 г. Най-голямо е намалението при автомобилния транспорт (4,6 млн.т), като това е и икономическият сектор с най-голям принос към емисиите азотни оксиди в атмосферата.", "date": "2019.09.16", "title": "ЕС отчита значителен спад на замърсяването на въздуха за 28 години"}
{"url": "https://www.24chasa.bg/novini/article/7656934", "text": "Министър Боил Банов откри днес новата учебна година в Националния учебен комплекс по култура с лицей за изучаване на италиански език и култура в Горна баня (НУКК). Според директорката тази година училището посреща най-много първокласници. Сред присъстващите на откриването бяха и Огнян Герджиков и Румен Ралчев.", "date": "2019.09.16", "title": "Вижте как в италианския лицей откриха учебната година (Видео, снимки)"}
{"url": "https://www.24chasa.bg/novini/article/7656958", "text": "Днес може би е най-празничния ден. Днес е денят с най-много усмивки, с най-много положително настроение, с най-много цветя, с най-много вяра в бъдещето. Това каза министърът на образованието и науката Красимир Вълчев при откриването на учебната година в Първа Английска гимназия и 112 основно училище „Стоян Заимов“. „Защо? Защото ние вярваме в образованието, вярваме, че чрез него можем да живеем по-добре”, продължи министър Вълчев. Той отбеляза, че днес има много неща, които сигурно ни разделят, но това, което ни обединява е желанието да дадем по-добро бъдеще на децата си. „Това желание го даваме най-вече чрез образователната система. Желанието нашите деца да живеят в по-добро хармонично проспериращо общество. Затова най-много разчитаме на българското училище и на българските учители”, каза Красимир Вълчев, цитиран от Кметът на София Йорданка Фандъкова посочи, че днес в столицата тръгват на училище около 12 000 първокласници. „Пожелавам ви любопитството да не ви напуска през цялата година, да срещнете много приятели, да обикнете знанията, защото знанията ни правят свободни. На всички пожелавам успешна учебна година. На добър час”, каза кметът обръщайки се към учениците. Щастлива съм, че днес отново съм с Вас, учениците от две от най-добрите училища в София - Първа английска езикова гимназия и 112 ОУ, заяви Фандъкова. „За втора година посрещаме първия учебен ден с втора нова сграда, защото най-важните инвестиции в града са за децата и тяхното образование“, добави Фандъкова. „За нас българите първият учебен ден е празник, защото е начало на пътя към знанието за всеки един от нас. Начало на развитие, израстване и вдъхновение\", обясни кметът. „Уважаеми колеги учители, Вие имате трудната задача да намерите пътя до всяко дете, до всеки ученик. Да им дадете знанието в различните учебни дисциплини и умения, но и да ти научите отличават доброто и истината. Да ценят себе си и да уважават другите. Да отключите у децата желанието, амбицията, потребността да бъдат по-добри, по-успешни, по-можещи. Това е трудно, постига се с много търпение и професионализъм\", коментира Фандъкова. „Промяната става вътре в самите деца,  в личността на всяко едно дете и е резултат от собственото му умение. Нека да им помогнем за това“, добави кметът на София. ", "date": "2019.09.16", "title": "Йорданка Фандъкова и Красимир Вълчев откриха учебната година  в Първа Английска гимназия и 112 ОУ (Снимки)"}
{"url": "https://www.24chasa.bg/novini/article/7657006", "text": "В един малък офис в централата на Пакистанската телевизионна корпорация (ПТВ) в Исламабад продуценти подготвят за излъчване видео с интервю на пакистанец и неговата китайска булка. Жената, облечена в традиционни пакистански дрехи, седи до съпруга си, който разговаря с нея на добър мандарин [водещият китайски диалект]. Така се засилва посланието за транснационалната любов, надделяла над различията в езика, религията и културата. Видеото е поредният знак за все по-големите усилия на Китай да изгради културна \"мека сила\" в допълнение към Китайско-пакистанския икономически коридор (КПИК) - инфраструктурна програма за 60 милиарда долара, стартирала като част от мащабния проект на азиатския гигант \"Един пояс, един път\". През изминалата година Китай е изпратил безплатно до държавната ПТВ и други търговски телевизионни канали документални поредици, драми и други телевизионни програми, казаха за Ройтерс експерти от ПТВ. Според тях Китай активизира опитите си да спечели сърцата и умовете на гражданите на страните от \"Един пояс, един път\" чрез езикова и медийна кампания, както и чрез социалните мрежи, повтаряйки културното настъпление от миналото, при което западните страни използваха всякакви средства - от езикови центрове до Холивуд и джинсите - за да установят глобално влияние. Китай засилва преподаването на мандарин чрез държавната езикова и културна организация Институт \"Конфуций\" (в Пакистан има вече четири и предстои откриването на още два такива центъра) и разпространява своето изкуство и медийно съдържание в опит да стигне до обикновените пакистанци. По-рано тази година \"ПТВ Свят\" излъчи първия си китайски анимационен сериал, озаглавен \"Три капки кръв\", чиято премиера се състоя в държавния Пакистански национален център на изкуствата, където под наем се помещава Китайският културен център. Скорошните инвестиции в телевизия и филми бяха предшествани от китайски интерес към печатните медии. През 2017 г. започва да излиза \"Хуашан\", първият вестник на китайски език в Пакистан, който сега се хвали, че има над 60 хиляди читатели седмично. При наличието на около 25 хиляди пакистанци, изучаващи китайски у дома, и други 22 хиляди пакистански студенти в Китай предстои да се направи още много, преди мандарин да стане конкурент на английския в Пакистан, където наследството от британското колониално управление е навсякъде. Но признаците за китайско присъствие стават все по-видими - от емигрирали инженери и техните семейства, пазаруващи в градските центрове, до нарастващия брой на китайските туристи, които посещават внушителните планински зъбери в пакистанския север. Местни жители разказват за засилено желание културните и езикови контакти да се използват понякога с мисъл за бизнес. Всекидневните културни контакти все още са ограничени, но се разширяват, макар че понякога неизбежно имат и тъмна страна, особено с периодичните скандали за трафик на хора, при които пакистански момичета биват изпращани в Китай да се омъжат за мъже, които не могат да си намерят съпруга в родината. Китайската мека сила понякога става по-твърда. Особено когато се реагира на критиките срещу инициативата \"Един пояс, един път\" като неоколониална и прокарваща вредни за околната среда проекти, от които по-голяма изгода имат китайските компании, а не Пакистан. Представители на медии и мозъчни тръстове от двете държави планират да създадат \"сИстема за бързо реагиране\", която да противодейства на негативни възприятия и да спира \"лъжливите новини\" за китайско-пакистански проекти, някои от които будят все по-голям скептицизъм, става ли дума за икономически ползи и високата им екологичната цена. През август Чжао Лицзян, тогава заместник-посланик в Пакистан, препрати в \"Туитър\" следният пост: \"КПИК е мъртъв. Някой да каже на Пекин\". \"Поздравления, това съобщение печели наградата за шега на деня\", написа той в социалната мрежа и добави: \"Написаното е пълна безсмислица, лъжлива новина, безпочвена спекулация. Тази публикация стана повод за много смях в Китай и Пакистан\". (БТА)", "date": "2019.09.16", "title": "Чрез филми и социални мрежи Китай увеличава \"меката си сила\" в Пакистан"}
{"url": "https://www.24chasa.bg/novini/article/7656979", "text": "Руcкитe въoръжeни cили рaзпoлoжихa зeнитнo-рaкeтни кoмплeкcи C-400 „Триумф“ в aрхипeлaгa Нoвa зeмя в Ceвeрния лeдoвит oкeaн, прeдaдe РEН ТВ. Oт Ceвeрния флoт нa Руcкaтa фeдeрaция пocoчихa, чe зeнитнo-рaкeтният пoлк щe бъдe прeoбoрудвaн cъc cиcтeмитe C-400, кoитo щe зaмeнят C-300, уточнява  . „Интeрфaкc“ пocoчвa, чe пo тoзи нaчин щe ce увeличи знaчитeлнo плoщтa нa кoнтрoлирaнoтo въздушнo прocтрaнcтвo в Aрктикa. Руcкитe вoeннocлужeщи вeчe ca прeминaли oбучeниe и ca гoтoви дa пoeмaт бoйни дeжурcтвa c нoвитe рaкeтни кoмплeкcи. Рaкeтитe C-400 „Триумф“ ca прeднaзнaчeни дa унищoжaвaт caмoлeти, бaлиcтични рaкeти, кaктo и други cрeдcтвa зa въздушнa aтaкa. Мocквa пoдпиca c Aнкaрa cдeлкa зa прoдaжбa нa рaкeти C-400, кaтo в Турция вeчe зaпoчнa дocтaвкaтa нa кoмпoнeнтитe. Eкcпoртнaтa вeрcия oбaчe ce рaзличaвa oт тaзи, кoятo e нa въoръжeниe в руcкaтa aрмия.", "date": "2019.09.16", "title": "Русия разположи ракети С-400 в aрхипeлaгa Нoвa зeмя в Ceвeрния лeдoвит oкeaн"}
{"url": "https://www.24chasa.bg/novini/article/7657038", "text": "Залата на Съвета за електронни медии едва побра всички журналисти, дошли за изслушването на генералния директор на БНР Светослав Костов, който заедно с управителния съвет на радиото трябва да обясни защо в петък програма \"Хоризонт\" спря да излъчва в ефира от 6 до 11 ч. Сутрешният блок тогава вървеше само онлайн. Още същия ден Съветът за електронни медии го покани в понеделник в 14 ч да обясни каква е ситуацията в общественото радио. На заседанието са поканени и представители на Комисията за регулиране на съобщенията. Междувременно тази сутрин от БНР съобщиха, че с решение на управителния съвет заплатите на хората, които работят в радиото, ще бъдат увеличени с 25% от следващата година. Увеличението ще е за сметка на капиталовите разходи, предвидени в бюджета на медията.", "date": "2019.09.16", "title": "В СЕМ започна изслушването на генералния директор на БНР Светослав Костов (Снимки)"}
{"url": "https://www.24chasa.bg/novini/article/7657053", "text": "Състоянието на председателя на Народното събрание Цвета Караянчева е сравнително добро. Това заяви изпълнителният директор на УМБАЛСМ „Н. И. Пирогов“ проф. Асен Балтов, предаде  „Както знаете вчера към 10.30 е претърпяла пътнотранспортно произшествие на пътя след град Шумен, при което е транспортирана веднага в болницата в Шумен, където са извършени първите изследвания. На мен ми се обадиха към 11.00 часа колегите ортопеди от Шумен с молба за консултация и колаборация\", добави Балтов. По думите му освен счупване в областта на раменната кост, Караянчева има и травма в областта на гръбначния стълб. „След първоначално диагностициране не беше сигурно какво е състоянието, затова се взе решение да бъде транспортирана с правителствения хеликоптер за по-сигурно. Знаете продължителното пътуване с линейка не е подходящо, когато има увреждане в гръбначния стълб\", обясни още проф. Балтов. „Направихме много добра колаборация с Университетска болница „Лозенец“, където кацна правителственият хеликоптер. Бяха направени допълнително изследвания от скенер, ядрено магнитен резонанс, на които се видя че има травма в областта на гръбначния стълб, но тя не налага оперативна интервенция и остана единствено да се прецени кога ще се оперира счупването в областта на рамото\", допълни още Асен Балтов. Според него самата г-жа Караянчева е предпочела операцията да стане веднага по спешност. „С доц. Кожухаров направихме екип и тя беше оперирана буквално по спешност вечерта. Извършихме оперативна интервенция, с която стабилизирахме счупването със специални винтове, за да е възможно в следващите 15 дни да започне да я раздвижва и в рамките на един месец да бъде в кондиция и да започне да прави всичко с ръката\", посочи още проф. Балтов. „Взехме решение травмата на гръбначния стълб да се лекува с тип корсет, който тя да го носи в рамките на три седмици в изправено положение. Транспортирането е от изключително важно значение да бъде направено както трябва, така че да не уредим пациента още повече, отколкото е увреден по време на травмата\", посочи той.", "date": "2019.09.16", "title": "Проф. Асен Балтов: Караянчева има травма и на гръбначния стълб, ще я лекува с корсет"}
{"url": "https://www.24chasa.bg/novini/article/7657041", "text": "Полицаи от Второ РУ в София задържаха дилър на наркотици. Криминално проявеният 31-годишен мъж бил арестуван на 10 септември непосредствено след продажба на наркотични вещества в ж.к. \"Илиянци\". При последвалите процесуално-следствени действия в рамките на образуваното досъдебно производство, в жилището му са намерени множество разфасовки, съдържащи растителна маса и прахообразно вещество. Резултатът от направената експертна справка показал, че иззетите вещества са 3.5 грама коноп и 16.55 грама амфетамин. След доклад на събраните материали в Софийската градска прокуратура задържаният е привлечен като обвиняем за престъпление по чл. 354 а от НК, наложената му мярка за задържане била за срок до 72 часа.", "date": "2019.09.16", "title": "Задържаха дилър на наркотици в София"}
{"url": "https://www.24chasa.bg/novini/article/7657096", "text": "„Неграмотните хора нямат бъдеще. Само образованите и напредничавите хора ще изградят модерна и просперираща България.“ С тези думи вицепрезидентът Илияна Йотова откри първия учебен ден в Първо основно училище „Васил Левски“ в град Костинброд. Това съобщиха от прессекретариата на държавния глава. „Днес една от най-големите ни задачи е да накараме децата да дойдат в училище, да ги привлечем към познанието в това свръхинформирано време. Няма технология, която да замени учителите. Защото освен знанията, те ни учат на добродетели, учат ни да бъдем добри хора. Те раждат личности“, заяви в приветствието си вицепрезидентът. Илияна Йотова настоя да се върне достойното място на учителя в обществото така, както повеляват българските традиции. „Мисълта ни за вас не трябва да е само по празници, когато с букет в ръка изразяваме своето уважение. Или предизборно – с обещания за повече средства за образование и повече престиж за професията. Мисълта на държава и общество трябва да е в делниците, където са вашите проблеми“, изтъкна вицепрезидентът. „Да подадем ръка на българското образование, на българските учители. Заедно да изкореним страшната болест – агресията между децата ни, да ги възпитаваме в любов, в уважение и желание да опознават и разбират другия.“ С тези думи вицепрезидентът Йотова се обърна към родителите. Илияна Йотова сподели вълнението на първокласниците от първите стъпки в класната стая. „Днес те са плахи, но с времето ще стават все по-смели. В училище ще срещнете нови приятели, заедно с вашите учители страница след страница ще отваряте голямата книга на познанието“, отбеляза вицепрезидентът. На учениците Илияна Йотова пожела да бъдат здрави, прилежни и упорити. „Не се страхувайте да имате мнение и да го отстоявате дори когато не срещате подкрепа. Това е вашето мнение и то значи много“, посочи вицепрезидентът. Илияна Йотова завърши словото си с думите: „Вашият патрон Васил Левски имаше един идеал – свободна и независима България. Пожелавам на всички да бъдете свободни и независими в мисленето и мечтите си!“ През новата учебна година Първо основно училище „Васил Левски“ ще отбележи 165 години от създаването си. От тази година в школото ще се изучава унгарски език.", "date": "2019.09.16", "title": "Йотова: Само грамотните и напредничавите хора ще изградят модерна България"}
{"url": "https://www.24chasa.bg/novini/article/7657043", "text": "Полицаи провеждат разследвания по две досъдебни производства за убити животни. На 13 септември в 9.38 часа, на тел. 112 постъпил сигнал за прострелян кон в ливада до пътя между селата Фалковец и Средогрив. Раненото животно било открито от собственика му - жител на село Търговище. Той потърсил помощ от ветеринарен лекар, но до пристигането му животното умряло, съобщиха от МВР. Дежурна оперативна група извършила оглед на местопроизшествието. Разследването по случая продължават служители на РУ-Белоградчик. На следващия ден служители на РУ - Кула се отзовали на сигнал от жител на село Цар Петрово, който имал съмнения, че кучето му е отровено. Към 14.30 часа животното било с конвулсии, а вечерта умряло. Дежурна оперативна група извършила оглед, тялото на животното било транспортирано за ветеринарна аутопсия.", "date": "2019.09.16", "title": "Два случая на убити домашни животни във Видинско"}
{"url": "https://www.24chasa.bg/novini/article/7657109", "text": "Планираният протест не е на учители, а на един учител, който твърди за 6 хиляди подписа, каза в Ловеч заместник-министърът на образованието и науката Таня Михайлова по повод планирания за днес учителски протест срещу намерението преподавателите да участват в обходите по домовете на децата, които отсъстват от училище, предава БТА. \"Една такава анкета, или един такъв формуляр може да се подпише от всеки от вас и от мен. Аз смятам, че българският учител стои твърдо зад това, че неговото призвание е в класната стая, да преподава, да раздава знания и да работи с учениците. В този смисъл няма по-важна задача ние да бъдем с нашите ученици в този ден, да знаем къде са нашите ученици, защото отговорността на учителя е много голяма, защото това е човекът, който гради бъдещето\", посочи Михайлова. Тя добави, че постановлението на просветното министерство, което предвижда екипи от учители, полицаи, социални работници и представители на общините да обхождат по домовете учениците, който не са на училище в същия ден, все още е в работен вариант и ще се съобразят с общественото мнение. \"Изключително важно е да знаем къде са нашите деца, защото няма по-сигурно място от училището. Смятам, че нито един разумен човек няма да застане срещу позицията, че образованието е фактор за промяна, че нямаме право да възпроизвеждаме неграмотни хора, че учениците трябва да са образовани и в училище\". В Министерството все още обработват данните за необхванатите в училище деца. Днес ще се обобщи информацията колко ученици са влезли в класните стаи, заяви още заместник-министърът.", "date": "2019.09.16", "title": "Зам.- министър Михайлова: Планираният протест не е на учители, а на един учител"}
{"url": "https://www.24chasa.bg/novini/article/7657095", "text": "Испанският крал Фелипе Шести започна днес разговори с лидерите на парламентарните сили, за да анализира последните възможности за съставяне на правителство, така че страната да избегне нови парламентарни избори. Те биха били четвъртите поред за четири години, предаде Франс прес. Ръководителят на настоящия социалистически кабинет Педро Санчес спечели изборите в края на април. Но със 123 депутати от общо 350 остана далеч от абсолютното мнозинство и се нуждае от подкрепата на радикалната левица - \"Подемос\", която засега му отказва съдействие, предава БТА. Консултациите при краля се очаква да продължат два дни. Санчес и лидерът на \"Подемос\" Пабло Иглесиас вероятно ще бъдат приети утре наред с водачите на другите големи партии. През юли депутатите вече отказаха да подкрепят номинацията на Санчес за премиер. Ако до 23 септември той отново не се споразумее с парламента за правителство, на 10 ноември ще има нови избори. Преговорите между социалистите и \"Подемос\" са в задънена улица. Крайнолевите настояват за участие в кабинета, но Санчес отказва и им предлага само да договорят правителствена програма. През юли социалистът, макар и неохотно, склони \"Подемос\" да влезе във властта, но радикалните леви сметнаха, че предложените им постове не са достатъчни. Испания е политически нестабилна, откакто през 2015 г. двупартийната система бе разрушена от силовото влизане в парламента на \"Подемос\" и либералите от \"Сиудаданос\" (\"Гражданите\"). Последните избори вкараха в парламента и крайнодясната партия \"Вокс\".", "date": "2019.09.16", "title": "Испанският крал Фелипе Шести започна консултации за изход от политическата безизходица"}
{"url": "https://www.24chasa.bg/novini/article/7657206", "text": "От днес временно изпълняващ длъжността директор на програма \"Хоризонт\" става Мартин Минков с решение на УС на БНР, съобщи генералният директор на общественото радио Светослав Костов пред Съвета за електронни медии. Членовете на съвета го изслушват по повод спирането на \"Хоризонт\" в петък от 6 до 11 ч. В този ден и временно изпълняващият длъжността шеф на \"Хоризонт\" - Николай Кръстев, си подаде оставка. Той беше на позицията за няколко часа, след като дотогавашният директор Ивайло Савов се пенсионира. Мартин Минков беше дългогодишен кореспондент на БНР в Скопие, а в мандата на предишния генерален директор Александър Велев беше програмен директор на радиото. Той бе избран за програмен директор на БНР да ръководи, организира, координира и контролира дейността на програма „Хоризонт“ до назначаване на титуляр на длъжността.", "date": "2019.09.16", "title": "Новият директор на \"Хоризонт\" е Мартин Минков"}
{"url": "https://www.24chasa.bg/novini/article/7657276", "text": "Недоволен клиент преби таксиметров шофьор в София след скандал за сметката. Екшънът се е разиграл в ранния следобед в неделя на бул. „Христо и Евлоги Георгиеви“, съобщава  . 40-годишният пътник Огнян Аров казал на шофьора да спре на спирката до Орлов мост. 63-годишният таксиджия Илия Софков разказал на полицаите, че след като дал касовата бележка на клиента си, той буквално побеснял. Щом видял сметката, започнал да го налага с юмруци по главата. При поредния удар Софков паднал от седалката върху асфалта и си счупил крака. Пострадалият мъж е настанен в болница с фрактура на бедрото. Няма опасност за живота му. Побойникът Огнян Арсов, който е криминално проявен, е задържан за 24 часа. Според неговата версия той се афектирал от огромната сума, която не отговаряла на тарифата и изминатото разстояние. По случая е образувано досъдебно производство.", "date": "2019.09.16", "title": "Недоволен клиент преби таксиметров шофьор в София"}
{"url": "https://www.24chasa.bg/novini/article/7657288", "text": "Компания пусна под наем в София 30 скутера, които се таксуват на минута използване или могат да бъдат наети за цял ден или една седмица при фиксирани тарифи, съобщи Канал 3. Потребителите не заплащат първоначална такса, а цената на една минута е 0.29 лв., която включва и горивото. В случай че решат да паркират скутера, без да прекратят наема му, една минута престой струва 0.09 лв. Фирмата предлага и целодневен наем с фиксирана тарифа от 59 лв. или едноседмичен на стойност 280 лв. Скутерът може да се управлява от водач притежаващ категория \"М\" или друга по-висока от тази категория. Всеки разполага с две каски - една в багажника и една под седалката, в случай че се возят двама души. Подобно на конкурентите си за алтернативно придвижване - електрическите тротинетки, услугата работи през мобилно приложение. В него потребителите си създават профил и въвеждат личните си данни, шофьорска книжка и кредитна или дебитна карта. През карта в приложението потребителят вижда къде се намират свободните скутери, а след резервирането на един от тях разполага с 10 минути, за да стигне до него. При доближаване на скутера той се отключва отново през смартфона.", "date": "2019.09.16", "title": "И споделени скутери се предлагат вече в София"}
{"url": "https://www.24chasa.bg/novini/article/7657352", "text": "Великобритания има отговорността да предложи правно приложими решения, съвместими с постигнатото споразумение, отбелязва Юнкер. Той допълва, че ЕК остава готова да разгледа подобни предложения, които биха изпълнили целите на предпазния механизъм. Подобни предложения още не са направени, се посочва в изявлението след днешната среща. ЕС остава единен, а ЕК е на разположение 24 часа в денонощието, казва Юнкер. Той уточнява, че ще говори по тези въпроси пред Европейския парламент в сряда. Преговорите между Великобритания и Европейския съюз за споразумение за напускане ще бъдат засилени, каза днес канцеларията на британския министър-председател Борис Джонсън, като повтори, че той няма да поиска отлагане на Брекзит след 31 октомври, предаде Ройтерс. \"Лидерите се съгласиха, че е необходимо обсъжданията да се засилят и че скоро ще се провеждат ежедневни срещи\", заяви премиерската канцелария след среща между Джонсън и председателя на Европейската комисия Жан-Клод Юнкер. \"Беше постигнато съгласие, че би трябвало също така да се водят преговори на политическо ниво между Мишел Барние и министъра за Брекзит\", каза канцеларията, според която може също така да продължат разговорите между Юнкер и Джонсън.", "date": "2019.09.16", "title": "Преговорите между Великобритания и ЕС ще се засилят"}
{"url": "https://www.24chasa.bg/novini/article/7657364", "text": "Венецуелската опозиция заяви, че диалогът с посредничеството на Норвегия за уреждане на политическата криза във Венецуела е приключил, предадoха Ройтерс и БТА. Преговорите, повечето от които се водиха в Барбадос, започнаха, след като венецуелският опозиционен лидер Хуан Гуайдо застана начело на неуспешен военен бунт през април срещу президента Николас Мадуро, при чието управление се стигна до икономически срив, накарал милиони хора да избягат от Венецуела. Представителите на правителството на Мадуро напуснаха преговорите преди шест седмици като протест срещу решението на американския президент Доналд Тръмп да засили санкциите срещу Венецуела. Критиците на диалога от венецуелската опозиция настояха, че Мадуро е преговарял недобросъвестно и е използвал преговорите, за да печели време. \"Диктаторският режим на Николас Мадуро се отказа от преговорния процес с лъжливи извинения\", заяви канцеларията на Гуайдо. \"След повече от 40 дни, в които те отказваха да продължат, ние потвърждаваме, че механизмът от Барбадос е приключен\", беше посочено в изявлението. Въпреки неуспеха Норвегия все още е готова да помогне, каза норвежки дипломат. В своето изявление, което определи като послание към \"народа и въоръжените сили\", канцеларията на Гуайдо благодари на Норвегия за усилията й, но не уточни следващите стъпки. \"Трябва да се подготвим за започване на нов етап в тази борба, който ще изисква от всички по-голяма ангажираност, сила, решителност, жертва и убеденост\", беше посочено в изявлението. В Испания съдът отказа екстрадиция в САЩ на бившия ръководител на венецуелското военно разузнаване Уго Карвахал, обвинен в трафик на наркотици и други престъпления, предаде Асошиейтед прес. Карвахал, според когото искането за екстрадицията му е политически мотивирано, трябва да бъде освободен веднага след днешното решение, азяви представител на съда. Карвахал ръководеше военното разузнаване на Венецуела повече от 10 години - първо като близък сътрудник на бившия президент Уго Чавес. По-рано тази година пенсионираният генерал-майор избяга в Испания, след като открито заяви подкрепа за венецуелската опозиция.", "date": "2019.09.16", "title": "Посредничеството на Норвегия във Венецуела приключи, но тя все още е готова да й помогне"}
{"url": "https://www.24chasa.bg/novini/article/7657240", "text": "За 17 септември в Бургаския окръжен съд е насрочено разпоредителното заседание за убийството на хазартния бос Коста Николов- Миджурина и стрелбата по красивата Симона Тодорова от Дупница. Подсъдим е бившият приятел на 22-годишното момиче Михаил Станчев. Очаква се 37-годишният  Станчев да поиска съкратен съдебен процес, като изцяло признае вината си. Миджурина бе застрелян в Слънчев бряг на 2 юни, м.г., пред хотел \"Сън Вилидж\". След като ликвидирал хазартния бос Михаил прострелял Симона в областта на лявото слепоочие.  Момичето бе спасено от бургаски медици, които сътвориха истинско чудо, за да я върнат към живота.  Дива ревност е мотивът за нападението, което за малко не приключи с двойно убийство. След стрелбата Михаил опитал да напусне страната, но бе задържан на ГКПП Лесово часове след убийството. Според източници на \"24 часа\" подсъдимият изпитвал огромно съжаление за стореното и бил готов да си понесе последствията.  Година и три месеца след показното убийство младата Симона се възстановява учудващо бързо въпреки тежките мозъчни поражения, нанесени ѝ от проектила, влязъл през лявото ѝ слепоочие и преминал на 4 см от средната линия в задната теменна област. Момичето продължава с рехабилитацията, а състоянието ѝ се следи от италиански неврохирурзи. Редовно по телефона със семейството се чува и бургаският неврохирург д-р Николай Недев, извършил животоспасяващата операция в нощта на стрелбата.", "date": "2019.09.16", "title": "Изправят пред съда убиеца на Коста Миджурина, стрелял и по красивата Симона"}
{"url": "https://www.24chasa.bg/novini/article/7657472", "text": "На официалното откриване на новата учебна година председателят на НСИ Сергей Цветарски награди учениците от столичното 56-о училище „Проф. Константин Иречек“ Ивана Иванова, Кристина Петрова, Анна-Мария Младенова, Александър Динев и Елхам Мохамад, които спечелиха второ място в Международния конкурс за статистически плакат за ученици и студенти. Той връчи плакет от НСИ и грамота от Международната асоциация за статистическо образование на ментора на отбора Ламбина Петрова. Цветарски поздрави победителите в конкурса и отбеляза, че отборът на 56-о училище е прославил България в конкуренция с близо 15 000 ученици и студенти от 37 страни от целия свят. „За нас, българските статистици тази награда също има голяма стойност, тъй като тя е и висока оценка за нашите усилия да популяризираме статистическата наука и практика сред най-младите българи, да събудим интереса им към числата“- допълни той. В категорията на най-малките - ученици, родени през или след 2003 г., със своя плакат на тема „Как се храня?“ отборът от 56-о училище ни показва по интересен и убедителен начин как хранителните навици на подрастващите се отразяват върху тяхното здраве, подкрепяйки изводите си с резултатите от проучване, направено сред техните съученици. Международният конкурс за статистически плакат се организира от Международната асоциация за статистическо образование (IASE), която е образователната секция на Международния статистически институт (ISI). В България състезанието се провежда от Националния статистически институт за първи път през тази година.", "date": "2019.09.16", "title": "Шефът на НСИ награди учениците, които спечелиха второ място на Международния конкурс за статистически плакат"}
{"url": "https://www.24chasa.bg/novini/article/7657286", "text": "Представителството на ЕС в Прищина съобщи, че Косово е изпълнило всички условия за визова либерализация, пише косовският в. \"Зъри\". Макар че окончателното решение трябва да бъде взето от страните членки, върховният представител по външната политика и сигурността Федерика Могерини оцени на среща в Хелзинки, че е дошло време да се премахнат визите за пътуване на косовски граждани в ЕС, посочи източник от представителството за \"Зъри\", предава БТА. Същевременно той изтъкна, че е важно Косово да продължи усилията си в областта на върховенството на закона, контрола на миграциите и сигурността.", "date": "2019.09.16", "title": "Косово е изпълнило всички условия за премахване на визите за пътуване в ЕС"}
{"url": "https://www.24chasa.bg/novini/article/7657388", "text": "Вицепрезидентът на КНСБ Пламен Нанков представи мобилното приложение VOX KNSB, което събира сигнали за некоректни и добри работодатели. Това стана на пресконференция в пресклуба на БТА, на която присъстваха представили и на НАП и Инспекция по труда. КНСБ от години се бори срещу сивия сектор в икономиката. През последните 10 години съвместните ни усилия с държавната юадминистрация успя да намали делът на сивия сектор от 30 на 21 на сто, посочи Пламен Нанков. Той призова гражданите да използват новото мобилно приложение на КНСБ и да подават сигнали срещу некоректни практики на работодатели и фирми.", "date": "2019.09.16", "title": "VOX KNSB - мобилното приложение за сигнали за некоректни и добри работодатели"}
{"url": "https://www.24chasa.bg/novini/article/7657413", "text": "След тегленето на печелившите числа в 74-ия тираж на игрите на Български спортен тотализатор стана ясно, че джакпотът в „Тото 2 – 6 от 42“ е спечелен. Късметлийският фиш е пуснат в Стара Загора. Щастливецът ще прибере 676 386 лева срещу първоначална инвестиция от само 3 лева. Кой точно е той, все още не се знае. Но вече е ясно, че печелившият фиш е пуснат в тото пункта в близост до бившия Студентски дом в града. 45-дневен е срокът, в който печелившият може да потърси сумата. Оказава се, че джакпотите на „6 от 42“ и Стара Загора си имат история. От началото на годината за трети път късметлия от града на липите печели невероятна сума точно от „6 от 42“. Името на първия щастливец е Иван Делев. Той вече си има 600 621 лева от 26-ия тираж на игрите на тотализатора. Иван разбира, че е спечелил на 1 април. Когато съобщава на своите близки, те не му повярвали, защото решили, че е първоаприлска шега. С част от печалбата късметлията ще замине на семейно пътуване с жена си и двете си деца. А остналата част от парите планира инвестиция. По-малко от 2 месеца след това, на 23.05.2019 г., джакпотът в „6 от 42“ отново бе спечелен от късметлия от Стара Загора. Ренета Маджарова бе късметлийката, която прибра впечатляващите 556 104 лева. Тя споделя, че двамата със съпруга й – Тодор Маджаров, редовно участват в игрите на СПОРТ ТОТО. Нещо повече, миналата година късметът е бил именно с Тодор. Тогава той уцелил печелившата комбинация в „Тото 2 – 5 от 35“ и прибрал близо 25 000 лв. Двамата се шегуват, че сега вече са се прицелили в големия джакпот в „Тото 2 – 6 от 49“. Щастливото семейство има две дъщери, които живеят в Англия и Франция. С част от печалбата те смятат да помогнат на децата си. Когато им се обадили да съобщят новината и двете не повярвали, не били на себе си от щастие. Шефът на голямата им дъщеря я попитал дали смята да напуска, а приятелят на малката поискал печелившата комбинация, за да си пробва и той късмета във Франция. Дали следващият късметлия в „6 от 42“ ще бъде отново от Стара Загора, предстои да разберем. А джакпотът в играта стартира с нови 300 000 лева и за четвъртък се очаква да достигне до 320 000 лева.", "date": "2019.09.16", "title": "Старозагорци спечелиха почти 2 милиона лева от „Тото 2 – 6 от 42“"}
{"url": "https://www.24chasa.bg/novini/article/7657410", "text": "Днес започва 18-тото издание на Европейската седмица на мобилността – емблематична кампания на Европейската комисия в подкрепа на екологосъобразното придвижване в градска среда. Това съобщиха от представителството на ЕК в България. До 22 септември почти 3 000 населени места в 54 държави в Европа ще участват с различни инициативи под мотото „Върви с нас“. Кампанията поставя в центъра на вниманието безопасното ходене и колоездене, и ползите от активните видове транспорт за нашето здраве, околната среда и по-доброто качество на живот. Тази година стартът на кампанията в България съвпада с първия звънец в българските училища – 16 септември. През цялата седмица ще се провеждат различни инициативи, а кулминацията ще е на 22 септември – денят, обявен от Европейската комисия за Ден без автомобили. Европейската седмица на мобилността се провежда всяка година от 16 до 22 септември. Тя насърчава градовете да въвеждат и популяризират мерки за устойчив транспорт и да приканват хората да изпробват алтернативи на автомобилния превоз. Европейската комисия е поставила две амбициозни цели за градска мобилност: · Постепенно изваждане на леките автомобили, задвижвани с конвенционални горива, от употреба в градовете до 2050 г. · Напредване към логистика с „нулеви емисии“ в големите градски центрове до 2030 г. Въздействието на кампанията в цяла Европа и по света нараства постоянно след началото на кампанията през 2002 г. През 2018 г. кампанията подобри собствения си рекорд за участие: 2792 градове от 54 държави организираха дейности през седмицата. Повече от половината участващи градове приложиха общо 8848 постоянни мерки с основен фокус върху управлението на мобилността, върху достъпността и върху нови или подобрени велосипедни съоръжения. Кулминацията на седмицата е Денят без автомобили, през който участващите градове отделят една или няколко зони само за пешеходци, велосипедисти и за обществен транспорт. През 2018 г. 1153 града отбелязаха Деня без автомобили.", "date": "2019.09.16", "title": "Започва Европейската седмица на мобилността 2019"}
{"url": "https://www.24chasa.bg/novini/article/7657444", "text": "Без сериозни наранявания се е разминал водач на автомобил след катастрофа между село Карапелит и град Добрич. Инцидентът е станал в събота по обяд на около 2 км. след с. Карапелит – съобщават от Областната дирекция на МВР-Добрич. На място е установено, че 67-годишен водач на лек автомобил „Рено” със силистренска регистрация, губи контрол над превозното средство, преобръща се няколко пъти и спира движението си на черен път. След инцидента, шофьорът е прегледан и освободен за домашно лечение с диагноза сътресение на мозъка, порезни и охлузни рани.", "date": "2019.09.16", "title": "Мъж се преобърна с кола, оцеля с комоцио"}
{"url": "https://www.24chasa.bg/novini/article/7498842", "text": "66-годишният Стоян Рабаджийски от пазарджишкото село Елшица се обърна с молба за помощ към редакцията на \"24 часа\".  Мъжът страда от рак на белия дроб от 2 години и 3 месеца. Туморът на Стоян не е оперативен, нито може да се лекува с химиотерапия. Резултатите от изследванията се влошават. Мъжът сподели, че от 1 година поради липса на пари не може да си купува животоподдържащи лекарства. Те се оказват непосилни за пенсията му от 241, 08 лева.  \"Преди 1 година туморът беше 4 см и 7 мм, а сега е 6 см и 8 мм, уголемени са ми и лимфните възли\", написа Стоян в писмо до редакцията ни. Той има и много съпътстващи заболявания, за които също трябват лекарства. Рабаджийски и друг път е писал с молба за помощ до редакцията ни, но в сметката му постъпили само малко над 200 лв. Защо никой не се трогва от съдбата на възрастните болни хора, пита се той. Който иска да помогне: БАНКОВА СМЕТКА:  BIC: BPBI7930 IBAN: BG74BPBI79304030143702 Стоян Пенков Рабаджийски Телефон за връзка 088 46 70 713", "date": "2019.09.16", "title": "66-годишен се нуждае от помощ, за да живее"}
{"url": "https://www.24chasa.bg/novini/article/7657616", "text": "Планинските спасители от Дупница оказаха помощ на двама италианци, изгубени и премръзнали в Рила. В неделя първо бил получен сигнал за момиче със счупен глезен, което е паднало под Бъбрека и не може да се движи. Петима спасители тръгнали към мястото и успели да пренесат 29-годишното момиче до горната станция на лифта, след което я придружили надолу. По същото време бил получен сигнал за двама изгубени италианци. Вече било към 19 ч и лифтът не работел. Заради това се наложило спасителите да тръгнат пеша обратно към хижа \"Рилски езера\", а туристите били пък на около 3 часа път над хижата. \"Аз заедно с един колега тръгнахме нагоре, после дойдоха и останалите. На хижата беше приятел на италианците, с когото поддържаха връзка. На него бяха казали, че са уморени след 10-часов преход са объркали пътеката\", разказа Станислав Попов, който е стажант в отряда на ПСС-Дупница. Чужденците изпратили координати, но не спрели да се движат, защото били премръзнали. Заради това издирването им било затруднено. Три пъти пращали координати и трите пъти се оказвало, че не са на посоченото място. Около полунощ обаче спасителите намерили италианците в района на Зелени рид объркани, изплашени и премръзнали. Нямали добра екипировка, били с маратонки, къси панталонки и без якета, фенери. \"Подкрепихме ги с чай и енергийни храни, облякохме ги и заедно с тях слязохме до хижата\", допълни Станислав. Италианците били IT-специалисти на 25 и 30 г. в голяма фирма, но тръгнали на преход в Рила, разчитайки на джипиеса си, който на моменти ги объркал. \"Преходите в Рила не са обикновена разходка в парка. Туристите преди да тръгнат трябва да проучат предварително маршрута, да са добре екипирани. Сблъскваме се със случаи, в които хората са тръгнали на над 2000 м надморска височина по джапанки, сандали, къси панталони, което е недопустимо\", съветва планинският спасител Станислав.", "date": "2019.09.16", "title": "Спасиха двама италианци, изгубени и премръзнали в Рила"}
{"url": "https://www.24chasa.bg/novini/article/7657550", "text": "Окръжният съд в Русе остави за постоянно в ареста 27-годишния П.М., обвинен за убийство, съобщиха от Съдебната палата в крайдунавския град. Тежкото престъпление бе извършено на 13 септември т.г. в град Глоджево. От съда информираха, че за това престъпление е предвидено наказание от 15 до 20 години затвор, доживотен затвор или доживотен затвор без замяна. Определението на съда може да бъде обжалвано в тридневен срок.", "date": "2019.09.16", "title": "Съдът остави за постоянно в ареста 27-годишния мъж, убил приятелката си в Глоджево"}
{"url": "https://www.24chasa.bg/novini/article/7657718", "text": "Най-голямото училище в община Несебър - СУ \"Любен Каревелов\", отвори за първия учебен ден изцяло обновено. Пред морето от развълнувани деца и родители кметът Николай Димитров окуражи и насърчи преподаватели и ученици по пътя им през един успешен учебен сезон и потвърди ангажимента на местна власт към училищните институции. Първият учебен ден в обновената модерна база бе съпроводен с тържествена церемония, която ще се запомни и с откриването на бюст-паметник на Любен Каравелов. В словото си кметът Николай Димитров призова децата към грижа и опазване на училищното имущество и новите спортни съоръжения. И съобщи, че е подготвен проект за саниране и модернизация и на сградата на филиала на СУ \"Любен Каравелов\" в Стария Несебър. Община Несебър преобрази училището, което от тази година е и иновативно, с 1 681 000 лв. без ДДС. Проектът за реновирането му бе финансиран по Програмата за развитие на селските райони като ремонтите бяха извършени по време на лятната ваканция. \"Все едно влизаме в чисто ново училище\", баха коментарите на ученици и родители. Реновирането включваше ремонт на покрива, полагане на топлоизолация по фасадите, подмяна на дограма, ремонт на спортните площадки с откриване на нови със специални ударопоглъщащи настилки, монтиране на подвижни светофари за обучение на деца с автономно захранване, изграждане на комбинирана мултифункционална тренировъчна конструкция за стрийт фитнес, монтаж на 3 броя тенис-маси за външно ползване и поставяне на трибуни. След словото на директорката Тодорка Желязкова отец Арсений от храма \"Св. Успение Богородично\" отслужи тържествен водосвет.", "date": "2019.09.16", "title": "СУ \"Любен Каравелов\" в Несебър отвори изцяло обновено"}
{"url": "https://www.24chasa.bg/novini/article/7657294", "text": "На откриването на новата учебна година в понеделник председателят на Националния статистически институт /НСИ/ Сергей Цветарски награди учениците от столичното 56-то училище \"Проф. Константин Иречек\" - Ивана Иванова, Кристина Петрова, Анна-Мария Младенова, Александър Динев и Елхам Мохамад, които спечелиха второто място в Международния конкурс за статистически плакат за ученици и студенти, съобщи НСИ. Той е връчил плакет от НСИ и грамота от Международната асоциация за статистическо образование на ментора на отбора Ламбина Петрова. Цветарски е поздравил победителите в конкурса и е отбелязал, че отборът на 56-то училище е прославил България в конкуренция с близо 15 000 ученици и студенти от 37 страни от целия свят. \"За нас, българските статистици, тази награда също има голяма стойност, тъй като тя е и висока оценка за нашите усилия да популяризираме статистическата наука и практика сред най-младите българи, да събудим интереса им към числата\", е допълнил той. Международният конкурс за статистически плакат се организира от Международната асоциация за статистическо образование (IASE), която е образователната секция на Международния статистически институт (ISI). В България състезанието се провежда от Националния статистически институт за първи път през тази година. Конкурсът е в три възрастови категории: ученици, родени през 2003 г. или по-малки, ученици, родени между 2000 г. и 2002 г. вкл., студенти в университет/колеж (без възрастови ограничения)", "date": "2019.09.16", "title": "Ученици от столичното 56-то училище спечелиха второ място в Международния конкурс за статистически плакат"}
{"url": "https://www.24chasa.bg/novini/article/7657744", "text": "2 години затвор получи дизайнерката Меглена Каканашева-Мегз. Тя бе осъдена условно, заедно с приятеля си Румен Рончев, след като се споразумяла с прокуратурата по делото за обсебване на джип. Със същото наказание е й братовчедът на Мегз. До присъдата се стигна, след като Каканашева обяви за откраднат джипа си марка \"Мерцедес G350\" през септември м.г. Братовчед й пуснал жалба, че паркирал джипа пред бар, а на следващия ден не го открил. На следващата сутрин от \"кубчето\" нямало и следа. Колата е собственост на \"Софауто\", тъй като е лизингова. Почнало разследване, което показало, че не е крадена, а има застрахователна измама. В нея се оказали замесени както братовчедът Антон Лесов, така и модната принцеса и новото й гадже. Антон Лесов е осъден за това, че противозаконно е присвоил чужда движима вещ – лек автомобил „Мерцедес\", собственост на лизингова компания , на стойност 98 586 лева, която е владеел, като обсебването е в големи размери и присвоената вещ е заместена до приключване на съдебното следствие в първоинстанционния съд. По одобреното споразумение му е наложено наказание от 2 години и 6 месеца лишаване от свобода условно с изпитателен срок от 5 години. Три години условно с 5 години изпитателен срок получи Румен Рончев. Освен за обсебване на автомобила, транспортният бос е осъден и за това, че е отнел чужди недвижими вещи. В Индустриалната зона край Раковски той се сдобил противозаконно със два спойлера за влекач, и лек автомобил \"Мерцедес\" на стойност 2 497 лева. През 2018 година той склонил друго лице да отнеме 120 бутилки уиски от две различни марки, на обща стойност 3 312 лева, без съгласието на собственика с намерение противозаконно да ги присвои. Каканашева пък е осъдена на 2 години лишаване на свобода с 4 години изпитателен срок. Тя бе обвинена, че умишлено е склонила любимия си, както и братовчед си да присвоят автомобила. Проблемите на Мегз със закона обаче продължават. Тя е с обвинение, че не е спряла на знак СТОП, отнела е предимство и се е ударила в друга кола. От инцидента е причинена средна телесна повреда, а Мегз карала, докато била с взета от МВР книжка.", "date": "2019.09.16", "title": "Осъдиха Мегз на 2 години затвор условно. Тя има още едно обвинение"}
{"url": "https://www.24chasa.bg/novini/article/7657637", "text": "\"По отношение на африканската чума по свинете имаме положителни тенденции - изключително намален интензитет на болестта. От 1 август досега са открити само 6 нови огнища, от които 1 - в индустриална ферма. Общо бяха засегнати малко над 130 хиляди животни. Заболяването причини депопулация с около 20 процента на домашната свиня\". Така отговори днес на въпрос на \"24 часа\" за развитието на АЧС у нас земеделският министър Десислава Танева. Тя присъства в Стара Загора при откриването на новата учебна година в Тракийския университет и благодари специално на научните му работници за приноса им при овладяването на болестта в страната. \"Планираме и стартираме нови мерки за биосигурност при отглеждането на свине в трите категории стопанства - лично стопанство, фамилна ферма и индустриална ферма. Нивата на биосигурност ще бъдат завишени в посока намаление на епизоотичния риск и овладяване на заболяването и впоследствие и изкореняването му. Например остава забраната, за чийто спазване досега контролът бе малък, да се отглеждат свине-майки в \"задния двор\", а се дискутира и дали броят на разрешените там прасета да се намали от 5 на 3. С амбиция сме да положим всички усилия, за да информираме и образоваме всички стопани, които искат да отглеждат домашни свине - как да го направят, как да репопулират, при какви условия. Всичко решения ще бъдат детайлно обяснени на всички засегнати страни, включително и на ловците. Предстои отварянето на две обучителни мерки, които с подкрепата на Националната служба за съвети в земеделието и кметовете по места да информират всички при какви условия могат да отглеждат домашни свине. До момента като помощ за обезпаразитяването на помещенията за отглеждане на прасета в частните стопанства са платени малко над 5 милиона лева. Документите още се обработват, но очакванията по предварителни данни са тези пари да са малко над половината, които ще са общо необходими\", каза още министър Танева. Новата учебна година в Тракийския университет започнаха вчера 1400 първокурсници. Тази година за първи път тук ще учат \"Педагогика на изобразителното изкуство\", а догодина започва и обучението на IT-специалисти, съобщи ректорът проф. Иван Въшин. Университетът в Стара Загора е в топ 6 по рейтинг сред всички 52 висши училища в България.", "date": "2019.09.16", "title": "Ще обучават стопаните как да гледат прасета в \"задния\" си двор"}
{"url": "https://www.24chasa.bg/novini/article/7657794", "text": "Проблем с оптичния кабел, който пренася данни, е довел до спирането на програма \"Хоризонт\" в петък сутринта, обясни пред СЕМ генералният директор на БНР Светослав Костов по-рано днес. \"На 11 септември заради множество констатирани от директора на дирекция \"Техника\" проблеми в Българското национално радио за осигуряване на нормалното приемане не само на \"Хоризонт\", но и на различните програми, се реши да бъде извършена профилактика в БНР\", обясни Костов пред съвета. В докладната на техническия директор Пламен Костов пише, че заради възникналния технически проблем се налага профилактика на студийния комплекс на програма \"Хоризонт\" от 6 до 11 ч на 13 септември. След като Костов говори с него, става ясно, че е наложително да бъде направена профилактиката. Около 10,27 ч излъчването на програма \"Хоризонт\" се възстановява, но с три малки прекъсвания за по няколко минути. \"Това се повтаря и днес със спирането на радио \"София\". Засега, доколкото знам, проблемът частично е решен. Такива прекъсвания са регистрирани в последните месеци и в програма \"Хоризонт\", и в програма \"Христо Ботев\", каза директорът на БНР. По думите му годишно планови профилактики се залагат в началото на годината. Проверка показала, че такива не са правени от години. \"И може би всичко това е довело до проблемите. Но е ясно, че има чисто технически проблем\", уточни Костов. В 9 ч на 13-и септември Комисията за регулиране на съобщенията започва проверка за спирането на \"Хоризонт\", обясни председателят й Иван Димитров. \"Има информация за профилактика на предавателите в същия ден на три места на обекти на НУРТС - в Белоградчик, Тръщеник и Ивайловград. Всички материали, които са събрани след проверката, днес предоставихме на прокуратурата.\" \"Дължим корекция - говорим за спиране на сигнала, подаван от Българското национално радио към предавателите. Никой не е спирал предавателите\", допълни Константин Тилев, член на КРС. От СЕМ повдигнаха въпроса за кадровите промени в Българското национално радио ден преди спирането на \"Хоризонт\". В четвъртък се пенсионира директорът Ивайло Савов, а от ефир бе свалена известната журналистика Силвия Великова. Тези кадрови промени с ясни цели ли бяха, попита Ивелина Димитрова от СЕМ. Има ли осъществен натиск, акт на цензура и ограничаване свободата на словото, попита още тя. \"Българското национално радио има най-висок процент на доверие, а не определен журналист в него\", отговори Костов. И продължи: \"Няма цензура. Силвия Великова не е сменена в ресора, който отразява. Има директор на програмата - и.д. Николай Кръстев, изключителен професионалист със сериозни разбирания как трябва да звучи едно обществено радио. При встъпването си в и.д. директор на \"Хоризонт\" реши, че може да направи така, че програмата да звучи по-добре. Веднага се появиха твърдения за цензура, уволнения, които не отговарят на истината\", каза Костов. По думите му плурализмът в БНР е застъпен в почти всички ресори, в които има не само един, двама, а дори трима, отговарящи за него. \"Силвия Великова днес отразяваше съдебната система, в сряда и в петък е на предаване\", обясни генералният директор. \"Имаше промяна в програмата заради протест в петък - с предложение и решение на Николай Кръстев мъж да отразява протеста заради заплахата, че може да се стигне до физическо стълкновение. Били са сменени графиците, Силвия Великова не е сваляна от ефир.\" Розита Еленова от СЕМ предложи на колегите си да започне мониторинг за изпълнение на плурализма в БНР, а Костов обясни, че той също щял да помоли за такъв. Бетина Жотева попита Костов защо не е ползван резервен вариант за препращане на сигнала до кулата. Има три начина за пренос на сигнала - освен оптичния кабел, има и друг, а третият вариант е радиорелейна връзка. И трите ли не работеха и как може \"Христо Ботев\" да работи, а \"Хоризонт\" не, попита Жотева. Костов й каза, че не е инженер и не може да даде по-конкретен отговор. \"Как така се случи, че един вътрешен за радиото човек на 70-ия ден от своето управление предизвика протест не за какво да е, не за заплати, а за защита свободата на словото\", попита на свой ред председателят на СЕМ София Владимирова. \"Значи остава загадка кой взе решението за безпрецедентното спиране на програма \"Хоризонт\", каза тя. СЕМ ще представи своето становище за спирането на \"Хоризонт\" най-вероятно на заседанието си в сряда, а днес до края на деня ще прати отговор на прокуратурата, която в края на миналата седмица изиска проверка от съвета в срок от три дни. Залата на Съвета за електронни медии едва побра всички журналисти, дошли за изслушването на генералния директор на БНР, който заедно с управителния съвет трябваше да обясни какво е довело до спирането на програмата в ефира от 6 до 11 ч. На него Светослав Костов обяви, че \"Хоризонт\" има нов временно изпълняващ длъжността директор - дългогодишния кореспондент на БНР в Скопие Мартин Минков. Той бе избран с решение на Управителния съвет на БНР от тази сутрин да ръководи, организира, координира и контролира дейността на програма „Хоризонт“ до назначаване на титуляр на длъжността.", "date": "2019.09.16", "title": "Генералният директор на БНР не обясни кой е виновен за спирането на \"Хоризонт\" (Обзор)"}
{"url": "https://www.24chasa.bg/novini/article/7657745", "text": "Енергийният микс на България е съставен от 40 % ядрена енергия, 40 % енергия произведена от въглища, и останалите 20 % са енергия от възобновяеми източници и природен газ. Някъде в този енергиен микс на нашата държава влиза и производството на Брикел. Замисляйки се кога е създадена тази централа осъзнаваме, че е преди десетилетия, както и повечето централи в България, включително и самият АЕЦ Козлодуй. Времена, в които никои не е мислил нито за ниско въглеродна икономика, нито за това, че ще има емисии въглероден диоксид, за чиито имитиране трябва да плащаме, нито за това какво излиза във въздуха от тези централи и как се отразява на хората. Всичко е било в посока държавата да бъде енергийно независима и да използва каквото има като наличен природен ресурс в страната. В сегашни времена нещата са много по-различни. Акцентира се върху важните теми за глобалното затопляне, изменението на климата, както и здравето на населението. Това е в глобален мащаб. Как седят нещата при нас? Ние имаме едни 40 % от енергията в страната, които са много зле влияещи на всичко описано в предишния абзац. Как ще се оправим? Отговорът е, както се казва, всеки сам за себе си. И така стигаме до това, което сме ние, Брикел. Ние сме такива, въглищна централа, която произвежда топло и електро енергия, подава енергия на едни барабани в т.нар. Брикетна фабрика и правим там брикети, които са предназначени за населението. И да, ние сме включени в Европейската схема за търговия с емисии и трябва да си купуваме такива, защото замърсяваме. Това, което ни се иска да кажем в тази страна, а никой не го прави, е, че въглищните централи си отиват. Много ни е трудно да го приемем , но знаем, че това е пътят, който е начертан и най-вероятно е правилен. Но за този целия процес има преходен период, както и възможност за т.нар. Справедлив преход към ниско въглеродна икономика. Този преход в България удря на страшна греда, ние не го виждаме, а и той не съществува. Тъй като няма такъв, ние решихме, че трябва да търсим за нас този преход. Знаем как изглежда Брикел, не е толкова мръсен и толкова черен колкото се опитват да го изкарат, но все пак работи на въглища. При работата с тях производството не е много чисто. Това могат да ви го потвърдят, от която и да е от другите централи. Та, да се върнем на справедливия преход, след като няма общ такъв за България, Брикел реши да търси неговия самостоятелен път. Така се стигна до биомасата и РДФ горивото.  Там не мислим, че трябва да убеждаваме някой колко екологично гориво е този тип. Започнахме процедура. В България една процедура по промяна на комплексно разрешително в най-добрия случай трае минимум една година, в най-лошия никога не приключва. Но да не обясняваме за административната тежест, защото смятаме, че всички ще сме на едно и също мнение. Процедурата е свързана с добавяне към основното гориво въглища на биомаса и РДФ гориво, като последното е в рамките на 4% от общото гориво. По това време започна да се вдига цената на емисиите и ние разбрахме, че имаме два варианта да използваме по-чисто гориво - в разрез с разрешителното си, или да затворим сега, на момента. Ние избрахме варианта да продължим и да бъдем грозния Брикел, който работи. Да изгаряме биомаса, да, МОСВ знаят, да, РИОСВ - Стара Загора знаят и знаят, че това е варианта, в който да замърсяваме по-малко и плащаме по-малко емисии. Всички от тези институции знаят, че това е по-добре за здравето на хората. Само тези, които правят политика в тази държава, не знаят. Успяхме с поредица от много писма и план за постоянен мониторинг, както и измервания от Изпълнителната агенция по околна среда, да убедим МОСВ, че трябва да ни даде възможност при много строги и стриктни правила да започнем пробно изгаряне на въглища с РДФ гориво. Повтаряме, РДФ гориво, т.е. това са отпадъци минали през специална обработка, за да се превърнат в гориво за централата. Ние не внасяме отпадъци от други държави. За сведение на всички “експерти” в тази държава, за това гориво ние плащаме, а не те на нас. Последните измервания, които са правени с подаване на РДФ към централа, са с много по-добри показатели, от тези когато изгаряме само въглища. Тези данни ние можем да ги предоставим, както и институциите, на всеки, които иска и се интересува от тях. Ние, Брикел, не правим нищо, което да е тайно или незаконно. Ние се опитваме да работим и да оцелеем, защото в момента се намираме в битка за това да съществуваме. Останалите три централи на територията на Маришки басейн се намират в същата хипотеза, но когато има възможност държавата да поеме резултата с минус в числото на края на месеца, тревожността изглежда по различен начин. Ние не искаме да се оправдаем пред никой. Ние искаме да кажем на всички, че колкото и странно да звучи, се опитваме да внедрим и ползваме по-екологични горива, водещи да по-малко замърсяване и емитиране на емисии. И да, ние сме мръсния и грозния Брикел и се опитваме да променим това.", "date": "2019.09.16", "title": "Мръсния и грозен ТЕЦ Брикел – мнението, което в. Капитал се опитва да наложи сред обществото. Но каква е истината?"}
{"url": "https://www.24chasa.bg/novini/article/7657821", "text": "С тържествен водосвет за здраве и благополучие, отслужен от Варненски и Великопреславски митрополит Йоан, днес бе открита новата академична 2019/2020 година в Медицински университет – Варна. Ректорът проф. д-р Красимир Иванов приветства студентите, които за 58-ма поредна година прекрачиха прага на университета: „Предстои ви да се срещнете с доказани експерти в своите области, които ще Ви учат не само на теория, но и на практика. Вашите преподаватели ще бъдат едни от най-изтъкнатите специалисти в областта на медицината и здравеопазването. Ще имате възможност да разширите и задълбочите интересите си и да докажете своя потенциал. Основната ни цел е да подготвим висококачествени медицински кадри и хора, които ще бъдат отговорни и взискателни както в своята професия, така и в ежедневната си работа!“ На церемонията присъстваха г-н Иван Портних - кмет на град Варна, г-н Тодор Балабанов - председател на Общинския съвет, полк. доц. д-р Георги Попов - заместник-началник по учебно-научната дейност на ВМА- София, ст. комисар Даниел Пашов - директор на областна дирекция на МВР-Варна, както и представители на местната власт, директори на лечебни заведения, преподаватели, родители и медии. Представители на първокурсниците от специалностите „Медицина\", „Военен лекар\", „Дентална медицина\", „Фармация\", „Медицинска сестра\", „Акушерка\", „Рентгенов лаборант“ и „Медицински оптик\" с най-висок бал от приема положиха традиционната за първия учебен ден в МУ-Варна клетва за „посвещение в медицината\". Отличниците по медицина от Випуск 2019 Радмила Георгиева и Иван Вълкадинов облякоха бели престилки на своите нови колеги, за да ги приобщят символично към медицинското съсловие. Пожелание за попътен вятър отправи проф. Иванов, изливайки по стар български обичай вода пред входа на университета, който тази година прекрачиха над 1400 първокурсници, от които над 300 са чуждестранните студенти. За трета година МУ-Варна посрещна и първокурсниците от съвместната специалност, с ВВМУ „Н. Й. Вапцаров\" - „Военен лекар\". Модерните учебни бази за предклинична и клинична подготовка, високотехнологичното интерактивно обучение и възможностите за спорт, култура и развлечения, привличат в МУ-Варна хиляди кандидати от цял свят годишно. Медицинският университет във Варна е ориентиран към модерните и иновативни методи на обучение. Много голям акцент се поставя върху иновациите и внедряването на информационните и комуникационните технологии в учебния процес. Непрекъснато се търсят нови форми на обучение, които са в унисон с най-добрите съвременни практики в световен мащаб. Инвестициите в образователната инфраструктура и в клиничните бази за обучение също нареждат МУ-Варна сред водещите предпочитани медицински университети не само в България, но и в Европа и света. Новата академична година бе открита и във филиалите на МУ-Варна в Сливен, Велико Търново и Шумен, където се обучават студенти в специалностите „Медицинска сестра\" и „Акушерка\".", "date": "2019.09.16", "title": "МУ-Варна откри новата учебна година"}
{"url": "https://www.24chasa.bg/novini/article/7657892", "text": "Клюките на работното място може да доведат до уволнение без обезщетение, постанови турският Върховен касационен съд, съобщава \"Дейли сабах\". Решението е взето по случай, при който служител е бил уволнен, защото разпространявал клюки за предполагаема интимна връзка между свои колеги, предаде БТА. Служителят, чийто пол не се уточнява, смята, че отстраняването му от работа е незаконно и че трябва да получи обезщетение. Работодателят обаче твърди, че уволненият работник е пречел на трудовата дейност със сплетните си. Местен съд, занимаващ се с трудови спорове, първоначално се е произнесъл в полза на уволнения служител, но компанията е обжалвала решението. Според касационния съд, който отмени решението на по-нисшата инстанция, клюките на работното място попадат в категорията на нападане на колега, което е основание за прекратяване на трудовите отношения.", "date": "2019.09.16", "title": "Уволнение без обезщетение за турски служител, клюкарил на работното място"}
{"url": "https://www.24chasa.bg/novini/article/7657888", "text": "Индонезийските власти заявиха днес, че са арестували 185 души, заподозрени в подпалване на горски пожари, от които се разнася гъст, вреден дим в Югоизточна Азия, предаде Асошиейтед прес. Полицията каза, че заподозрените са арестувани в шест провинции, обявили извънредно положение заради пожарите. Те могат да бъдат съдени по силата на закон за защита на околната среда, предвиждащ максимално наказание от 10 години затвор за подпалване на пожари с цел разчистване на земята, предава БТА. Почти всяка година от горските пожари се разнася вреден дим в цяла Индонезия, а също в съседите й Малайзия и Сингапур. Пожарите често са подпалвани от дребни селски стопани и собственици на плантации с цел разчистване на земята за засяване. Намалената видимост заради дима причини забавяния на полети на няколко летище в Индонезия и Малайзия и накара властите да затворят училища в някои части на двете страни. Природозащитни организации призоваха индонезийския президент Джоко Видодо да предприеме спешни действия за справяне с пожарите, които бушуват от седмици на островите Суматра и Борнео, посочва ДПА. \"Начинът, по който правителството реагира на извънредната ситуация, е бавен, а хората продължават да страдат, особено децата и по-възрастните\", заяви група от 12 неправителствени организации в отворено писмо до президента. Те призоваха правителството веднага да изпрати медицински персонал за безплатно лекуване на пострадалите и да евакуира най-уязвимите хора на безопасно място. Хиляди училища бяха затворени на остров Суматра през последните дни заради дима от пожарите. Властите затвориха днес още училища в някои части на Борнео и Суматра и осигуриха кислород в здравни центрове, за да помогнат за лечението на някои от хилядите хора, пострадали от дихателни инфекции заради дима от пожарите, отбелязва Ройтерс. Според индонезийската служба за справяне с бедствия над 328 000 хектара гори и плантации са изгорели от началото на годината. Замърсяването на въздуха в Паланкарая - столицата на провинция Централен Калимантан, е достигнало \"опасно\" ниво през последните дни, показват данни на министерството на околната среда и горското стопанство. Качеството на въздуха в други райони като провинциите Джамби и Риау също е достигнало \"нездравословно\" ниво.", "date": "2019.09.16", "title": "Арестуваха 185 заподозрени за горските пожари в Индонезия"}
