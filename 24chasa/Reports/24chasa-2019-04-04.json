{"url": "https://www.24chasa.bg/novini/article/7383683", "text": "В рамките на работната среща в Русе, министърът на вътрешните работи посети ГКПП-Дунав мост. Целта бе да се запознае със създадената организация на граничния пункт и да се потърсят допълнителни възможности за подобряване на ефективността на пропускателния режим.. Въпросът беше поставен по време на съвместното заседание на правителствата на България и Румъния в Букурещ, поясни вътрешния министър. Той посочи, че ще се търсят варианти за изграждане на втори мост, ще се търси и общо решение, защото проблемът касае и двете държави. По време на посещението, на място бе констатирано, че работят всички възможни трасета, като трафикът от леки и товарни автомобили бе интензивен и в двете посоки. През изтеклото денонощие, през ГКПП Русе Дунав мост са преминали, при влизане 782 леки автомобила, 1115 товарни автомобила и 81 микробуса и автобуса. При излизане са преминали 684 леки автомобила, 938 товарни и 133 микробуса и автобуса. Проверени са общо 7049 лица, в двете посоки. Статистиката сочи, че пунктът при Русе е най-натовареният на българо-румънската граница, като през летния сезон, броят на преминаващите леки автомобили и автобуси се увеличава почти три пъти. Към момента Агенция „Митници“ има капацитет за измерване на обща маса и претоварване на ос на 2000 товарни автомобила за денонощие, при обичаен трафик среднодневно от 1500 до 1800 камиона, преминаващи през Дунав мост 1 при Русе. На изход към Румъния товарните автомобили се обработват на четири трасета, а след като Зона Изток заработи и поеме входящия от Румъния трафик, капацитетът за обработка от страна на Агенция „Митници“ ще нарасне на до 3000 камиона. Предимствата на новата зона Изток са увеличеният два пъти капацитет за пропускане на лица и МПС при влизане в страната и значително по-голямата буферна зона за изчакване. Трафикът не е постоянна величина, има моменти когато се получават струпвания, тъй като много камиони се опитват да преминат по едно и също време. Така например на Дунав мост 2 при Видин в началото на седмицата винаги има по-интензивен трафик, тъй като в Унгария действа ограничение на движението на тежкотоварни превозни средства през уикенда, обясни Георги Александров, заместник-директор на Агенция „Митници“. Ръководителите на ГД \"Гранична полиция\" и Агенция \"Митници\" увериха министър Маринов, че е създадена оптимална организация за ефективна пропускателна дейност и за намаляване времето за изчакване при приминаване през границата. Заедно с министър Маринов и директора на ГДГП гл. комисар Светлан Кичиков бяха Пламен Нунев, председател на Комисията по вътрешна сигурност и обществен ред в НС и директорът на РДГП- Русе комисар Димитър Чорбаджиев.", "date": "2019.04.04", "title": "Младен Маринов инспектира създадената организация на ГКПП-Дунав мост"}
{"url": "https://www.24chasa.bg/novini/article/7383612", "text": "Космическият апарат \"Берешит\" премина най-голямото си изпитание - навлезе в лунна орбита една седмица преди да кацне на Луната, съобщи Асошиейтед прес, цитирана от БТА.  След като измина 5,5 милиона километра около Земята, приближавайки се към естествения ни спътник, малкият апарат навлезе в лунна елиптична орбита, както е по програма за кацането на 11 април. В контролния център в Йехуд, близо до Тел Авив, инженерите проследиха скоростта на \"Берешит\". За да се отблъсне от Земята и успешно \"да улови\" гравитационното притегляне на Луната, апаратът трябваше да забави от 8500 км/ч на 7500 км/ч. Пет минути след като бяха включени двигателите \"Берешит\" достигна идеалната скорост. Ако \"Берешит\" не беше намалил успешно скоростта си, мисията щеше да приключи. След като е вече в лунна орбита, \"Берешит\" ще прави все по-малки обиколки около спътника ни преди опита за кацане. Ако всичко премине по план следващата седмица, Израел ще стане четвъртата държава, чийто апарат е кацнал на Луната - след Русия, САЩ и Китай. Космическият апарат \"Берешит\" (\"Генезис\" на иврит) на частната израелска компания \"Спейс Ай Ел\" беше изстрелян от Кейп Канаверал във Флорида през февруари. Той е с маса 585 кг. Разработен е за проекта \"Гугъл Лунар Екс прайз\". Според условията, първата частна фирма, създала автоматична станция, която достигне до Луната и се придвижи по нейната повърхност на разстояние не по-малко от 500 метра, щеше да получи награда от 20 милиона щатски долара. През март 2018 г. обаче \"Гугъл\" отмени конкурса. Въпреки това \"Спейс Ай Ел\" продължи работа по лунния модел, който й струва 100 милиона долара. През март от фондацията \"Екс Прайз\" съобщиха, че ако \"Берешит\" кацне успешно на Лунната, екипът ще получи награда от 1 милион долара.", "date": "2019.04.04", "title": "Космическият апарат \"Берешит\" навлезе в лунна орбита"}
{"url": "https://www.24chasa.bg/novini/article/7383626", "text": "По данни на българското посолство в Република Северна Македония резултатите от извършения днес ДНК анализ от специалистите на Института по съдебна медицина в Скопие са потвърдили самоличността на четирите жертви в катастрофата с пътнически самолет тип „Чесна”. И четиримата са български граждани, информираха от Външно министерство.  Самолетът се разби на 2 април 2019 г. северозападно от връх Солунска глава на територията на Северна Македония. Предприети са действия за транспортиране на телата на жертвите в Република България.", "date": "2019.04.04", "title": "ДНК анализ потвърди смъртта на 4-мата българи в авиокатастрофата в Македония"}
{"url": "https://www.24chasa.bg/novini/article/7383543", "text": "Осигуряване на финансова стабилност в небанковия финансов сектор чрез повече контрол, хармонизация на регулациите в този сектор и непрекъсната комуникация с браншовите организации. Това са приоритетите на предложените от шефа на Комисията за финансов надзор Бойко Атанасов негови заместнички - Мария Филипова и Илиана Христова. Те обявиха това на изслушване от бюджетната комисия в парламента. Предстои гласуване на номинациите в пленарна зала. Филипова се обяви за по-твърди мерки към нелицензираните инвестиционни посредници. Заяви още, че ще търси защита на капиталовите пазари от неблагоприятните последици на Брекзит. Илиана Христова ще постави акцент на превантивните мерки, за да няма повторения на случая с фалиралия “Олимпик”.", "date": "2019.04.04", "title": "Още контрол обещаха заместниците в КФН"}
{"url": "https://www.24chasa.bg/novini/article/7383638", "text": "Организацията на Северноатлантическия договор потвърди намеренията си и занапред да поддържа спрямо Русия политика на диалог и възпиране. Това съобщи днес генералният секретар на НАТО Йенс Столтенберг на пресконференция след заседание във Вашингтон на външните министри на страните от алианса, предаде ТАСС, цитирана от БТА.  На въпрос дали в отношенията си с Русия НАТО няма да придаде на диалога по-силен акцент, отколкото на възпирането Столтенберг отговори: \"За НАТО и за мен, както и за всички съюзници няма противоречие между между сдържането, отбраната и диалога. Твърдо вярвам, че когато сме силни, когато сме единни, когато се адаптираме към действията на все по-настъпателната Русия, отговаряме на това и можем да водим диалог\". По думите на Столтенберг една от основните причини за поддържането на диалог с Русия, \"включително за намаляване на риска, за контрол върху въоръженията, за Украйна и така нататък, се свежда именно до това, че сме единни и показваме повишаване на готовността на своите сили\". \"Продължаваме да използваме този двойствен подход, който категорично бе подкрепен от всички съюзници на току-що завършилата среща\", заключи генералният секретар на НАТО.", "date": "2019.04.04", "title": "НАТО потвърди на министерска среща своята политика на диалог и възпиране спрямо Русия"}
{"url": "https://www.24chasa.bg/novini/article/7383542", "text": "От 20 май влиза в сила новата система за наблюдение и проследяване на цигари и тютюн за пушене, която ще действа в Европейския съюз. За целта всяка потребителска опаковка на цигари и тютюн, произведена след тази дата, ще бъде маркирана с код. Системата изисква всички търговци да се регистрират, за да получат кодове за всеки свой магазин или склад. Регистрацията започва от 15 април и ще се извършва само по електронен път на адреса www.bgtpd.com. Всеки търговец трябва да поиска идентификационен код за самото търговско дружество и по един за всеки обект, който управлява. За да може да се регистрира, е необходимо да има валидно разрешително за търговия с тютюневи изделия, валиден квалифициран електронен подпис, издаден на юридическото лице заявител. Нужен е и действащ имейл адрес, на който да получи потвърждение за регистрацията и кодовете от Печатницата на БНБ, която е избрана за издател на уникални идентификатори според Закона за тютюна. На сайтовете на печатницата, на Агенция “Митници” и на www.bgtpd.com. ще бъдат публикувани подробни указания. Решението за създаването на системата за наблюдение и проследяване беше прието от Европейската комисия в края на 2017 г. Тя е мярка в борбата с незаконната търговия на тютюневи изделия и трябва да гарантира, че те са лесно проследими чрез уникалния идентификатор и че отговарят на специални изисквания относно защитните елементи, като на всяка опаковка се изисква поставянето на най-малко пет вида елементи за проверка на автентичността. Мотивите на ЕК включват, от една страна, здравословния ефект от контрола - цигарите са най-голямата предотвратима причина за преждевременна смърт в ЕС, а незаконната търговия улеснява достъпа до тях, включително на деца. Освен това тя води до милиони евро загуби от приходи от данъци всяка година. Кодовете ще са съставени от букви и/ или цифри и ще се поставят както на крайния продукт, така и на произвеждащите машини. Този код трябва да може да се разчита и от гражданите, за да знаят дали продуктът е легален. Втори елемент от идентификатора ще бъде полувидим - чрез ултравиолетова светлина например. Трябва да има и трети елемент, който да може да се проверява само със специализирано оборудване. Това е първият етап на въвеждане на системата, като до 20 май 2024 г. тя трябва да следи и пури, пурети и бездимните цигари.", "date": "2019.04.04", "title": "Цигарите с код, проследяват ги в цяла Европа"}
{"url": "https://www.24chasa.bg/novini/article/7383597", "text": "Името на щастливеца, който спечели джакпота в „Тото 2 – 6 от 42“ в неделния, 26-и, тираж на игрите на СПОРТ ТОТО, е Иван Делев. Той е на 58 години и е от Стара Загора. Играл е със 7 числа, пълно комбиниране и освен голямата печалба е уцелил и още шест петици. Така общата сума, която Иван Делев прибира от СПОРТ ТОТО, е 600 621 лв. За печалбата си Иван Делев разбира на 1 април, след като проверява фиша си в деня след тегленето. Естествено, никой не му повярвал, защото всички решили, че е първоаприлска шега. Иван Делев е женен и има две деца – на 9 и 24 години. Все още не е решил как ще вложи огромната сума, която получава от СПОРТ ТОТО. Плановете му обаче включват семейно пътуване и инвестиция. В игрите на Български спортен тотализатор участва от повече от 10 години и след голямата печалба още по-силно вярва в късмета си. Щастливите числа на Иван Делев са 5, 13, 20, 25, 29, 35 и 41, а на участниците в игрите на СПОРТ ТОТО той пожелава своя късмет. За себе си иска само здраве. 33% от всички постъпления на СПОРТ ТОТО се заделят в подкрепа на българския спорт. Спортният тотализатор е единственият хазартен оператор, който отделя средства за развитието на физическата култура и спортните федерации у нас. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.", "date": "2019.04.04", "title": "Като на шега Иван Делев от Стара Загора спечели джакпота в 6 от 42 на 1 април"}
{"url": "https://www.24chasa.bg/novini/article/7383572", "text": "Всяка публична личност, която има влияние върху обществото, да декларира имуществото си подобно на политиците. Такъв закон е готов да предложи депутатът от ГЕРБ Вежди Рашидов. “Ако не сте съгласни да започнем заедно дебат за бъдещето на медиите, тогава съм готов с колегите си в парламента да потърся законови форми, чрез които всички публични хора, които имат влияние върху обществото, да декларират имуществото си”, обърна се Рашидов, който е председател на комисията за култура и медии в парламента, към Съвета за електронни медии, след като с колегите си изслуша вчера отчета на СЕМ за 2018 г. “Имате ли възможност да направите нещо, ако един човек създава грешен образ на друг в тв предаване, Има ли органът сили да спре лавината”, попита Рашидов. След което обясни, че говори за Слави Трифонов. Щом ще разказваме всичко, нормално е всички да сме почтени и прозрачни пред обществото”, каза Рашидов. По думите му той самият договарял картините си по 5000-6000 евро. Веднага след него думата взе проф. Станислав Станилов от “Обединени патриоти”, който е зам.-председател на медийната комисия. Той също говори за липсата на морал в някои журналисти и как от трибуната на национални медии представят фалшиви новини. “И никой не им търси сметка”, каза Станилов. “Трябва да събудим имунната система на морала и да я вменим на медиите. Бийте камбаната, вие не сте просто администрация. Трябва да бъдете по-чувствителни”, включи се и депутатката Велислава Кръстева от ДПС. “Не сме се договаряли помежду си да говорим по тази тема. Просто границите вече са преминати. Няма друга държава, в която да има такова магистрално медийно управление и Контролът, който вие прилагате, трябва да защитава делата на всички хора”, каза Рашидов. Може би за първи път, откакто СЕМ представя годишния си доклад пред парламентарната медийна комисия, този отчет не мина кротко и без особен интерес от страна на депутатите. Напротив, темата за отговорността на словото и на медиите доведе депутатите до идея за промяна в медийния закон. “Законът е стар, не отговаря на реалността, защото не е променян от 20 години. Отчетът не е схематичен, а е това, което се изисква по закон”, обясни председателката на СЕМ София Владимирова. Затова депутатите поискаха от съвета да даде предложения за промяна в закона. Те са готови да ги внесат в парламента. Всъщност медийният закон задължително трябва да бъде променен до септември 2020 г. Дотогава в него трябва да влязат новите изисквания на европейската аудио-визуална директива. Тя е приета през ноември 2018 г. и трябва да стане част от националните законодателства в рамките на 21 месеца. Според европейските изисквания медийният закон трябва сайтовете за видеосподеляне. По този начин и те ще бъдат под контрол така, както в момента са телевизиите и радиата. Според отчета на СЕМ у нас има 112 оператори, които произвеждат 145 тв програми, и 60 радиа с 84 програми.", "date": "2019.04.04", "title": "Вежди Рашидов иска Слави и всички влиятелни хора да си декларират имотите"}
{"url": "https://www.24chasa.bg/novini/article/7383602", "text": "Всичко е възможно за нея. Така лидерът на областната организация на БСП в Пловдив Георги Гергов отговори пред \"24 часа\" на въпроса \"Вярно ли е, че Корнелия Нинова е предлагала 30 млн. лева на Михаил Миков, за  да се откаже той от председателския пост в партията\". \"Тя и на мен предложи да стана зам.-председател на БСП, за да я подкрепя, но ме излъга. Бяхме с Красимир Янков\", допълни бизнесменът.  Гергов чул за въпросния подкуп от Нинова към Михов преди година. \"Не съм бил свидетел на офертата, но се разнесе такава приказка. Казах ясно - всичко може да се е случило. Тя и няколкото човека около нея трябва да кажат. Не съм присъствал на такъв разговор, но го чух\", повтори Гергов.  За споменатия подкуп попитаха днес по-рано депутатите от ГЕРБ Тома Биков и Спас Гърневски. Те настояват Нинова да каже истина ли и е ако да, откъде са тези пари.", "date": "2019.04.04", "title": "Гергов за предлагания от Нинова 30 млн. лв. подкуп: Всичко е възможно, чух го"}
{"url": "https://www.24chasa.bg/novini/article/7383576", "text": "“Добре е премиерът Борисов да си огледа внимателно министрите, че и там има такива с имоти. “Овча купел”, ул. “Бързарица” 2, 141 кв.м. за 60 хил. лв. Намерете го кой е.” Така, без да назовава името ѝ, лидерът на НФСБ Валери Симеонов вкара в сагата с апартаментите и министърката на туризма Николина Ангелкова. Въпросното жилище е купено от нея през 2008 г. Докато бе вицепремиер с ресор туризъм, Симеонов бе в обтегнати отношения с Ангелкова и дори я призоваваше да подаде оставка. От справка от имотната декларация на Ангелкова става ясно, че е обявила този апартамент още през 2011 г. По това време тя е зам.-министър на регионалното развитие. Декларирала е “апартамент+мазе+гараж” с разгърната застроена площ от 142 кв. м. Всичко това е на цена 61 519 лв. В последната си имотна декларация за 2018 г. Ангелкова отново декларира това жилище, но този път като “апартамент с гараж” - със същата квадратура, но на цена 75 хил. лв. За 10 г. министърката на туризма си е купила имоти за общо над 1 млн. лв. Има и 10 банкови влога в лева, евро и лири за 673 723 лв., съобщи пък “Медиапул”, позовавайки се на справка в имотния регистър и на декларацията, подадена от Ангелкова. Парите са от спестявания и дарения от роднини. “За декларацията е техническа грешка - там, където съм предоставила документите да попълват през 2011 г., са написали данъчната оценка. Тя е вписана в нотариалния акт. Оттам идва разминаването в цените”, обясни по-късно вчера министърката. Парите за покупката на този апартамент са от родителите ѝ. “Всичко може да бъде доказано, нямам абсолютно никакви притеснения”, отсече тя. Обясни, че все още не е говорила с Борисов, но е готова да изпълни това, което ѝ каже. Много е жалко без доказателства да се правят внушения. Явно сме свидетели на поредните силни чувства на г-н Симеонов към мен, коментира Ангелкова. ", "date": "2019.04.04", "title": "Валери Симеонов вкара и Ангелкова в  апартаментната сага"}
{"url": "https://www.24chasa.bg/novini/article/7383551", "text": "Босна и Херцеговина все още има най-голям брой останали мини, но се работи върху това до 2025 г. да бъде напълно разминирана, заяви ръководителят на делегацията на ЕС в страната Ларс-Гунар Вигемарк, цитиран от агенция ФЕНА и БТА.  На представяне на анализа на действията на въоръжените сили на Босна и Херцеговина по разминиране за 2018 г., Вигемарк каза, че в началото на тази година е приета нова стратегия за разминиране за периода 2018-2025 г., за чиято реализация Европейският съюз ще предостави 10 милиона евро. Вигемарк подчерта, че тези дейности допринасят преди всичко за сигурността на гражданите и за обработката на селскостопанските терени, но от друга страна, те проправят и пътя за важни проекти за бъдещето като Коридор 5С. Два процента от територията на Босна и Херцеговина още е минирана, отбелязва ФЕНА.", "date": "2019.04.04", "title": "Босна и Херцеговина ще бъде напълно \nразминирана до 2025 г."}
{"url": "https://www.24chasa.bg/novini/article/7383554", "text": "Стотици мигранти се събират край лагер близо до Солун, планирайки дълго пътуване през строго охраняваните граници на Балканите, за да поискат убежище в развитите европейски страни, предаде Асошиейтед прес, цитирана от БТА.  Полицията съобщи, че над 500 души, включително семейства с малки деца, са се събрали днес на нива край мигрантския лагер Диавата, на около 10 километра западно от Солун, а някои от тях са разпънали палатки. Десетки други пристигат пеша. Мигрантите казват, че се събират в отговор на анонимен призив в социалните мрежи да тръгнат към границата със Северна Македония, която се намира на 60 километра оттам, и да продължат нататък, подновявайки мигрантския маршрут, който беше напълно затворен през 2016 г. Върховният комисариат на ООН за бежанците предупреди мигрантите във връзка с призивите в социалните мрежи, че нелегалното прекосяване на границите е \"рисковано и опасно\"", "date": "2019.04.04", "title": "Стотици мигранти се събират край лагер в Солун, за да потеглят за Западна Европа"}
{"url": "https://www.24chasa.bg/novini/article/7383555", "text": "Еврокомисарят по правосъдие и защита на потребителите Вера Йоурова заяви днес в Букурещ, че разследването на Лаура Кодруца Кьовеши точно в този период категорично представлява спънка, поставена пред нея в надпреварата за поста европейски главен прокурор, съобщи сайтът Зиаре. Йоурова, която участва в конференцията \"Европейски ден на конкуренцията и потребителите\", беше попитана от журналисти как ще коментира разследването на бившата шефка на румънската антикорупционна агенция именно в момент, когато тя е кандидат за длъжността главен прокурор на Европейската прокуратура, предаде БТА. \"Това е разследване, което е в ход, и е ситуация, в която не коментираме, но същевременно не ни харесва да виждаме каквото и да е препятствие, което да пречи на Лаура Кодруца Кьовеши да участва в състезанието за поста европейски главен прокурор\", заяви Йоурова. На въпрос дали това разследване е спънка за Кьовеши в този процес, европейският представител отговори утвърдително. \"Тя до вчера не можеше да напуска страната. Процесът на назначаване на европейски главен прокурор е в ход и спазваме принципа на презумпцията за невинност. Как можем да възприемаме това нещо? Със сигурност го смятаме за спънка. Казах това и миналия път, когато се срещнах с министъра на правосъдието в Брюксел, че искаме да видим, че всички участници в този процес са свободни да участват, да не бъдат спъвани от нещо, например от собствената си страна. Бяхме много ясни по тази тема\", изтъкна Йоурова. Вчера Върховният касационен съд на Румъния премахна наложения на Кьовеши съдебен контрол, който не й позволяваше да напуска страната. Бившата ръководителка на румънската антикорупционна агенция е разследвана от Отдела за разследване на престъпленията в съдебната система по обвинения в злоупотреба със служебно положение, получаване на подкуп и лъжесвидетелстване.", "date": "2019.04.04", "title": "Вера Йоурова: Разследването срещу Кьовеши е спънка в надпреварата за европейски главен прокурор"}
{"url": "https://www.24chasa.bg/novini/article/7383523", "text": "Гарантирани най-малко 10 дни платен отпуск ще се полагат на бащите или равностойни втори родители покрай раждането на дете. Заплащането на отпуска по бащинство трябва да бъде не по-ниско от това, което служителят получава при болнични, гласят нови правила, одобрени от Европейския парламент. Целта е да се насърчи връщането на жените на работното място и да се засили ролята на бащата или на съответния втори родител в семейството. Договореният неофициално с държавите членки текст регламентира и правото на два месеца родителски отпуск, които обаче няма да могат да се прехвърлят на другия родител. Страните, които вече гарантират заплащане или надбавка от поне 65% от нетната заплата на работника в рамките на период от поне 6 месеца родителски отпуск за всеки родител, могат да решат да запазят своята система. Според новите правила държавите трябва да могат да предлагат и поне 5 дни годишно отпуск за лицата, които се грижат за роднина или член на домакинството, който има сериозни здравословни проблеми или влошено състояние, свързано с възрастта. В България бащите, които са осигурени, имат право на платен отпуск по бащинство от 15 календарни дни. Той се ползва от момента, в който бебето е изписано от болницата. В допълнение след навършване на 6 месеца на детето българските бащи могат да ползват оставащия отпуск на майката за раждане на дете с нейно съгласие - до изтичане на законните 410 дни. Работещи родители или лица, полагащи грижи, ще могат да изискват корекция на работното време, което може да включва, когато е възможно, дистанционна работа или гъвкаво работно време. Когато се разглеждат молбите за гъвкаво работно време, работодателите могат да вземат предвид не само собствените ресурси и оперативен капацитет, но и специалните нужди на родителите на деца с увреждания или продължителни заболявания и тези на самотни родители. Законодателството беше прието с 490 гласа “за”, 82 гласа “против” и 48 “въздържал се”. Директивата влиза в сила на 20-ия ден след публикуването ѝ в Официалния вестник на ЕС. Държавите членки имат три години да приложат правилата. ", "date": "2019.04.04", "title": "ЕП: Бащите поне с 10 дни отпуск около раждането (Обзор)"}
{"url": "https://www.24chasa.bg/novini/article/7383560", "text": "Конгресът на САЩ одобри днес резолюция, призоваваща президента Доналд Тръмп да прекрати всякаква американска подкрепа за саудитската коалиция във войната в Йемен - тежка \"плесница\" за президента, който вероятно ще наложи вето, предаде Фрнс прес. Камарата на представителите, където демократите имат мнозинство, одобри с 247 срещу 175 гласа текста, вече одобрен от Сената, контролиран от републиканците, предаде БТА. Ограничавайки президентските правомощия за участие във военни конфликти в чужбина, вотът е исторически прецедент, особено унизителен за президента републиканец предвид републиканското мнозинство в горната камара, отбелязва АФП.", "date": "2019.04.04", "title": "Американският Конгрес призова Тръмп да спре всички военни ангажименти в Йемен"}
{"url": "https://www.24chasa.bg/novini/article/7383514", "text": "Затоплянето на морето е забавило възстановяването на Големия бариерен риф, сочат резултатите от изследване, цитирани от Франс прес. Налице е 90-процентно намаляване на новите корали след два дължащи се на затоплянето неотдавнашни епизода, свързани с избелване на корали, предаде БТА. Големият бариерен риф, който е включен в Списъка на световното наследство на ЮНЕСКО, е бил засегнат от 4 епизода, свързани с избелване на корали, през последните 20 години - през 1998, 2002, 2016 и 2017 г. Авторите на изследването фокусирали вниманието си върху последните два от тях. Оказва се, че една година по-късно е имало 89 процента по-малко нови корали в сравнение със средните показатели. Учените проучили броя на възрастните корали, които оцелели след две особени горещи лета, свързани с избелване на корали. Бил регистриран \"спад\" в заменянето на тези корали в сравнение с нивото му в предишни години. \"Не сме си представяли, че ще открием аномалия с толкова големи мащаби\", заяви един от авторите на изследването Андрю Беърд от университета \"Джеймс Кук\" в Австралия. Учените са на мнение, че ще са нужни между 5 и 10 години, за да може появата на корали бебета на бял свят да се върне към предишното си ниво, при положение че няма други епизоди, свързани с избелване на корали. Резултатите от изследването са публикувани в сп. \"Нейчър\".", "date": "2019.04.04", "title": "Климатичното затопляне забавя възстановяването на Големия бариерен риф"}
{"url": "https://www.24chasa.bg/novini/article/7383439", "text": "Изключително високо ниво на детска престъпност е отчетено в Русе и Министерството на вътрешните работи ще предприеме мерки за справяне с този проблем. Това съобщи министър Младен Маринов и поясни, че разпространението на лека дрога пред училищата е един от факторите за този неблагоприятен факт. На днешната среща между министър Младен Маринов и представители на полиция, прокуратура и местна власт в Русе стана ясно, че за да има ефективна борба с наркоразпространението, на службите им е нужна и специализирана техника. „Състоянието е зле, но се надявам – тука трябва да минат едни обществени поръчки, за да оборудваме дирекциите с такива уреди и тогава вече ще станат по-бързо разследванията по тези престъпления. Има набелязани мерки и смятам, че това ще се подобри“. Маринов посети и граничния пункт \"Дунав мост\", където от години има проблем с пропускателния режим, а в началото на тази седмица граждани направиха протестна подписка. За справяне с този проблем ще се търси съдействие и от румънската страна, увери министър Маринов.", "date": "2019.04.04", "title": "МВР отчете изключително висока детска престъпност в Русе, взема мерки"}
{"url": "https://www.24chasa.bg/novini/article/7383441", "text": "Името ми е използвано при проверка на саниран блок от мним служител на ДНСК-София. Това съобщи във фейсбук заместник-министърът на регионалното развитие и благоустройството Николай Нанков. Той обясни, че има подаден сигнал до компетентните органи, но няма представа кой и какво готви.\"Не се ли наиграхте, злосторници?!?\", пише още Нанков. Преди два дни разбрах, че моето име е използвано при проверка на саниран блок от мним служител на ДНСК-София. Компетентните органи са сигнализирани. Нямам представа кой и какво готви, но от манджите му/й/им ми се повръща! Не се ли наиграхте, злосторници?!?", "date": "2019.04.04", "title": "Нанков: Мним служител на ДНСК-София ползвал името ми при проверка на саниран блок"}
{"url": "https://www.24chasa.bg/novini/article/7383455", "text": "Папа Франциск назначи първия афроамериканец на най-високия пост на католическата църква в САЩ, предаде Ройтерс. Бившияг архиепископ на Атланта, 71-годишният Уилтън Грегъри, ще оглави църкават във Вашингтон, и също така вероятно ще стане кардинал, с право да гласува в конклава, който ще избира следващия папа след Франциск, предава БТА. Той бъде първият афроамериканец с ранг на ардинал. Американското посолство във Ватикана отбеляза, че назначението на Грегъри съвпада с 51-вата годишнина от убийството на Мартин Лутър Кинг. Постът на архиепископ на Вашингтон се смята за най-важен поради близостта с националната политическа власт, но оставаше празен шест месеца, след като бе двамата предшественици на Грегъри бяха компрометирани от скандали със сексуални посегателства. Непосредственият предшественик на Грегъри, кардинал Доналд Вюрл, подаде оставка през октомври след 12 години на поста, след като доклад на съдебно жури го обвини, че в предишната си роля на архиепископ на Питсбърг не е спрял сексуалните посегателства. Той бе наследил бившия кардинал Маккарик, който бе отстранен, след като беше признат за виновен в сексуални престъпления срещу непълнолетни и възрастни. Роден и израсъл в бедните южни райони на Чикаго, като председател на конференцията на американските епископи от 2001 до 2004 г. Грегъри прокара нова харта за защита на децата след скандала със сексуални злоупотреби в Бостън през 2002 г. От 2005 г. е архиепископ на Атланта и е смятан за привърженик на прогресивните възгледи на папа Франциск за църквата, посочва Асошиейтед прес.", "date": "2019.04.04", "title": "Папата назначи първия афроамериканец на най-високия пост на католическата църква в САЩ"}
{"url": "https://www.24chasa.bg/novini/article/7383486", "text": "Косовската прокуратура повдигна обвинение срещу мъж, заподозрян за незаконно разпространяване на информация за терористичната групировка Ислямска държава и открита подкрепа за нейната дейност, предаде Асошиейтед прес, цитирана от БТА. Прокуратурата съобщи, че от август 2018 г. до януари тази година мъжът, идентифициран само с инициалите Б.Е., е използвал социалните мрежи, за да разпространява снимки и друга информация за групировката, \"открито подкрепяйки техните терористични актове\". Той публикувал и заплахи срещу косовския премиер Рамуш Харадинай. Ако бъде намерен за виновен за подстрекаване към тероризъм, заподозреният може да получи присъда до 5 години затвор. Косовските власти обявиха, че нито един гражданин на Косово не се е присъединил към екстремистки групировки в Сирия и Ирак през последните три години. Около 160 косовски граждани още действат активно в тези групировки.", "date": "2019.04.04", "title": "Косовар обвинен в подстрекаване към тероризъм и заплахи към Харадинай"}
{"url": "https://www.24chasa.bg/novini/article/7383475", "text": "Долната камара на британския парламент беше принудена да приключи работа по-рано днес, след като в пленарната зала започна да тече вода от тавана, предадоха Ройтерс и Асошиейтед прес. Депутатите в Камарата на общините обсъждаха данъчната политика, когато в мястото за журналистите в залата започна да тече вода, предаде БТА. Заради наводнението заседанието беше прекратено и на депутатите беше наредено да напуснат залата. Горната камара на парламента - Камарата на лордовете, продължи да обсъжда Брекзит в друга част на сградата. Дворецът Уестминстър, където се помещава парламентът, е в лошо състояние от десетилетия и се нуждае от чести ремонти. Някои негови части датират от 1097 г. Специалисти предупреждават, че сградата, която е една от най-известните забележителности на Лондон, се нуждае от спешно възстановяване. ", "date": "2019.04.04", "title": "Наводнение в британския парламент прекъсна работата на депутатите (Снимки, видео)"}
{"url": "https://www.24chasa.bg/novini/article/7383510", "text": "81 милиона лева ще бъдат изплатени по схемата за преходна национална помощ за тютюн - реколта 2018 г. Това съобщиха от Държавен фонд „Земеделие”. Средствата за подпомагане на тютюнопроизводителите са предвидени в бюджета на фонда за тази година. От там уточняват, че размерът на подпомагането е с 5% по-малко спрямо предходната кампания. Управителният съвет на ДФ „Земеделие“ разпредели още 3,2 млн. лева по схемата de minimis за тютюнопроизводителите, претърпели финансови щети за предаден и неизплатен тютюн.", "date": "2019.04.04", "title": "Тютюнопроизводителите ще получат 81 млн. лева за реколта 2018"}
{"url": "https://www.24chasa.bg/novini/article/7383517", "text": "Съпругата на президента на републиката (2012-2017) Росен Плевнелиев - Десислава Банова-Плевнелиева, е лице на инициатива на СУ “Св. Кл. Охридски”. Тя е наречена “Твоето бъдеще е тук. Успехът е в България” и целта ѝ е да популяризира възможностите на младите хора да учат и да се развиват професионално в България. Инициативата събира студентите и бизнеса. Деси Банова-Плевнелиева работи отдавна за каузата младите да успяват в родината. На вдъхновяващите примери тя посвети рубриката си “Истории на успеха”, която правеше по Нова тв и “24 часа”, преди да роди сина си Йоан Плевнелиев на 1 октомври 2018 г. Като част от инициативата на Алма матор е сформиран борд на настоятелите с цел подкрепа от страна на лидерите на мнение в нашата страна към каузата за задържането на младите и образовани кадри и осигуряване на професионални перспективи за тях. Освен Деси Банова-Плевнелиева в състава на борда е и доц. Теодор Седларски, декан на Стопанския факултет на СУ, и други общественици. “Твоето бъдеще е тук. Успехът е в България” има сайт https://successinbulgaria.bg/ и фейсбук страница. На откриването бяха представени данни, които сочат, че както обучението, така и професионалната реализация в чужбина се оценяват като малко по-добри от тези в България. Точно обратното обаче е мнението на младите относно потенциала за кариерно развитие, като само 12% са на мнение, че той е по-добър в чужбина спрямо 32%, които считат, че ще имат възможност да изградят добра кариера у нас.", "date": "2019.04.04", "title": "Деси Плевнелиева лице на инициатива на Алма матер - младите да остават у нас"}
{"url": "https://www.24chasa.bg/novini/article/7383515", "text": "Върховният представител на ЕС по външната политика и сигурността Федерика Могерини представи днес нов стенопис в центъра на Брюксел, посветен на връзките на Европейския съюз и Западните Балкани, предаде Танюг, цитирана от БТА.  \"Това произведение на изкуството е прекрасен подарък за Брюксел и поставя Балканите там, където им е мястото - в сърцето на Европа\", каза Могерини. Стенописът е дело на младия художник от Босна и Херцеговина Рикардо Друшкич и е посветен на хората от Западните Балкани и ЕС и техните дълбоки културни връзки. \"За мен това е възможност да представя себе си, но и страната и региона, откъдето произхождам, в по-различна, по-красива и по-позитивна светлина\", каза авторът на стенописа. Творбата е финансирана от ЕС, градските власти в Брюксел и традиционния брюкселски фестивал на балканската култура Балкан трафик. Представянето на стенописа е част от седмицата на културата ЕС-Западни Балкани, организирана от Европейската служба за външни работи и посветена на културните връзки между Европейския съюз и региона.", "date": "2019.04.04", "title": "Могерини: Мястото на Западните Балкани е в сърцето на Европа"}
{"url": "https://www.24chasa.bg/novini/article/7383526", "text": "В студиото на  образователният министър Красимир Вълчев коментира въвеждането на по-строги санкции за отпускане на социални помощи на родители, които не изпращат децата си на училище. Той обаче заяви, че са необходими по-строги санкции и призна, че липсват достатъчно инструменти за принуда. Вълчев коментира и идеята за задължителна матура по математика, като определи разговора по темата като много важен, но допълни, че е рано за въвеждането ѝ. Има проблем с безотговорните родители, които не осигуряват правото на обучение на децата си, заради което се въвеждат по-строги наказания, заяви министърът на образованието. Ще бъдат засегнати и други помощи като еднократната помощ за първокласник, например. \"Необходими са ни по-големи санкции, но е важно да се каже, че не се спира помощта за детето, а се пренасочва към училището\", обясни Вълчев. Така ще се осигури, че паричната помощ ще отиде за образованието на детето, като с нея ще се закупуват образователни изделия, дрехи или обувки, поясни министърът. Затяга се и контролът над издаването на фалшиви медицински бележки, като вече има глобен за това лекар. Има множество сегрегирани училища с предимно деца от ромски произход, където проблемните ученици са много. В такива „обособени квартали“ държавата трябва да се намеси с работа на терен, като с това ще се заемат учители, социални работници, полиция, обясни министърът. Учителите ще бъдат допълнително обучени и допълнително платени за това. \"Липсват инструменти за принуда. Не можем да накараме родителите с много способи да осигурят образование на децата си, което е тяхно задължение\", каза още Вълчев. Диагнозата за липса на кадри по математически и природни науки е правилна, но е твърде рано за въвеждането на задължителна матура по математика, каквато е идеята на Асоциацията на индустриалния капитал в България. Идеята обаче си струва да се обсъди, заяви министър Вълчев. Вече четвърта година се намалява броят на студентите по определени специалности, като се увеличава приемът в инженерно-техническите, аграрните, педагогическите и природо-математическите специалности, обясни Красимир Вълчев. Обмисля се въвеждането на трета стипендия, предназначена за най-големите отличници. Има участие на бизнеса в образованието, но това трябва да се разшири, заяви Даниел Вълчев. Строителните и техническите сектори работят добре, като предлагат практики, участват в настоятелства, като има и някои, които даряват средства на висши училища, допълни той.", "date": "2019.04.04", "title": "Вълчев: Има проблем с безотговорните родители, които спират децата си от училище"}
{"url": "https://www.24chasa.bg/novini/article/7383529", "text": "Канцлерът на Германия Ангела Меркел пристигна днес в Дъблин за разговори с ирландския премиер Лио Варадкар, предаде ДПА, цитирана от БТА.  Домакините съобщиха предварително, че в центъра на разговорите ще бъдат последните развития около дебатите в британския парламент за Брекзита. Освен това двамата ръководители ще участват в кръгла маса с хора от двете страни на границата между Република Ирландия и британската провинция Северна Ирландия. Участниците споделят \"личен опит и възгледи за въздействието, което ще има всяко възстановяване на твърдата граница върху общностите и бизнеса по границата\", се казва в съобщението на правителството в Дъблин. В него се подчертава, че \"това са хора, за които границата е много реален въпрос\". Очаква се Меркел да попита Варадкар как в случай на \"твърд Брекзит\" неговото правителство ще се справи с проблема с границата и със запазването на единния европейски пазар.", "date": "2019.04.04", "title": "Ангела Меркел пристигна в Ирландия за разговори по Брекзита"}
{"url": "https://www.24chasa.bg/novini/article/7383534", "text": "Не пропускайте своя шанс да инвестирате в България. Това призова президентът Румен Радев представители на германския бизнес, които федералният президент води със себе си, и които все още се колебаят дали да инвестират в България, предаде БТА.  Радев каза това на среща в София, в която участва и германският президент Франк-Валтер Щайнмайер, с представители на български и германски компании. Тя е в рамките на официалното посещение на Щайнмайер в България. Президентът Радев отбеляза, че България ще трансформира негатива от загубени млади и трудоспособни хора в огромен позитив, защото част от тях вече се връщат и носят със себе си голям потенциал и широк спектър от знания и умения. Съзнаваме, че имаме проблеми и точно това е силен мотивиращ фактор да ги решаваме. В момента тече всеобхватен процес по изграждане на предвидима, устойчива и прозрачна бизнес среда, заяви държавният глава, който отбеляза и трансформациите в системата на българското образование, изграждането на научна инфраструктура и засилването на връзките между бизнеса и образованието. Президентът Румен Радев изтъкна като важен фактор и младите ни хора. Седеммилионна България заема шесто място в света като сбор на медали във всички олимпиади по природни науки. Ние сме далеч преди Германия в това отношение, посочи президентът Радев, който определи това като огромен потенциал, който вече реализираме. \"Много хора в България говорят немски\", премина в изказването си президентът Радев на немски език, описвайки средата, която среща германският бизнес в страната ни. И добави, че имаме прекрасни немски училища от много години, каквото е посещавал и самият той. Защо е важно да имаме силно присъствие на германската икономика в България, коментира държавният глава. Той посочи, че германските инвестиции са основно в индустрията, а точно такива инвестиции гарантират устойчив растеж. Има и нещо по-важно от парите в тези инвестиции - новият прогресивен модел на отношения, който германският бизнес носи със себе си в България. Моделът на отношения бизнес-държава и бизнес-общество. Третият важен елемент е подкрепата, която ни дава германският бизнес да имаме по-ниска търпимост към проблемите в качеството, посочи президентът Радев, който приветства германския бизнес, че налага силни стандарти по отношение на качеството и на самата бизнес среда в България. Радев потвърди, че германският бизнес има устойчиво и силно присъствие у нас. Първата ми среща като президент беше именно с него, това не беше случайно, коментира българският президент. Той предложи различно заглавие за темата на днешната среща - вместо \"Шансове за германската икономика в България\", по-удачно според него би било \"Фактори за растежа на немския бизнес в България\". Над 5000 германски фирми имат присъствие в България, а 30 процента от стоте най-големи инвеститори в страната са именно германски фирми. От своя страна президентът Щайнмайер коментира увеличените икономически показатели между двете страни като много впечатляващи. Той призова присъстващите към откровена дискусия, включително и за евентуални проблеми. Германските фирми нямаше да бъдат тук, ако България не се развиваше като едно привлекателно място за инвестиции, каза Щайнмайер и добави, че от представителите на германските фирми ще се чуе, че те се нуждаят от добре обучени кадри. 8,5 процента от всички чужди инвестиции в България идват от Германия. Това са 3,5 млрд. евро, беше посочено в началото на срещата. През 2018 г. стокооборотът е рекорден - 8,3 млрд. евро, той се е удвоил за последните десет години.", "date": "2019.04.04", "title": "Радев пред германския бизнес: Не пропускайте своя шанс да инвестирате в България"}
{"url": "https://www.24chasa.bg/novini/article/7383536", "text": "Скандалите с „Апартамент гейт” започнаха да нагарчат. Това заяви зам.- председателят на ВМРО и депутат от Обединени патриоти Искрен Веселинов в  Той допълни, че според него вече се губи чувствителност към тази тема „Всеки политик си подава декларация в КПКОНПИ, те са публични, всеки може да влезе и да види кой, какво и на каква цена го е купил. Проблемът е институционален. Решенията на Борисов са правилни, защото смъкват напрежението\", заяви зам.-председателят на ВМРО. Въпросите са два – дали има сделки върху данъчни оценки, разликата между данъчната оценка и пазарната стойност – има ли я този човек реално. Всяка нова информация дава допълнителен щрих, който не разкрива обаче истината. Аз вярвам, че ще институциите ще си свършат работата”, посочи Веселинов. Депутатът коментира предстоящия КСНС при президента Румен Радев, където ще бъде обсъждана корупцията по високите етажи на властта. Той посочи, че тази тема вече е била коментирана и е било решено да се създаде специализиран орган – КПКОМПИ. „Всеки трябва да се отзове към поканата на президента. Вече на самия форум на прецени какво да каже и колко да стои”, каза Веселинов и допълни, че Обединени патриоти трябва да бъдат представлявани от Волен Сидеров, председател на парламентарната група. „Това ще доведе не само до спад в доверието към политиците, а по принцип в държавността. За съжаление това е основният проблем в този тип управление чрез скандали, то ерозира дълготрайно в доверието на гражданите”, допълни депутатът.", "date": "2019.04.04", "title": "Искрен Веселинов: Скандалите с „Апартамент гейт” започнаха да нагарчат"}
{"url": "https://www.24chasa.bg/novini/article/7383440", "text": "4-ма криминално проявени са задържани преди минути пред сградата на Министерски съвет за провокации, научи \"24 часа\". Двама са от люлински бригади с дълги криминални досиета. Арестуваните, които в момента са в V районно управление на МВР са казали пред полицаите, че са наети от \"Боец\", за да вършат провокации.", "date": "2019.04.04", "title": "Арестуваха за провокация 4-ма с дълги крими досиета пред Министерски съвет"}
{"url": "https://www.24chasa.bg/novini/article/7383398", "text": "На 04 Април 2019г. празнувахме един от най-забележителните случаи в нашата история след Втората световна война. На този ден преди 70 години дванадесет ключови заинтересовани страни, които се стремят към мир и сигурност, подписаха Вашингтонския договор, който постави основите на НАТО (Северноатлантическия пакт). Десетилетия по-късно НАТО се превърна в най-мощния политико-военен алианс, който някога е бил създаван. Щабния елемент за интегриране на сили на НАТО се гордее, че е част от този изключителен Съюз, който споделя общи ценности за мир, сигурност и просперитет. Всички членове на НАТО се защитаваме се взаимно, за да създадем една по- добра и сигурна среда за бъдещите поколенията. Заедно със представители на страната домакин - Р България, Щабния елемент за интегриране на сили на НАТО отбеляза 70-годишнината от основаването на Алианса. От името на целия екип на Щабния елемент за интегриране на сили на НАТО, изразявам най-сърдечни поздравления за 70-годишнината на НАТО на всички структури на Алианса, българската общественост, нашите приятели и семейства. Нека екипният дух и чувството за принадлежност към НАТО никога не ни напускат.“", "date": "2019.04.04", "title": "70-години НАТО и 15 години от членството на България в организацията"}
{"url": "https://www.24chasa.bg/novini/article/7383402", "text": "В Австрия хората, които в никакъв случай не искат да работят на Разпети петък, имаха време до днес да подадат молба до работодателя си. В преобладаващо католическата страна денят на Христовата смърт преди беше почивен само за представители на евангелската църква. След правителствено решение и гласуване в парламента от тази година Разпети петък е работен за всички, но се дава възможност за \"личен празничен ден\", предаде  Протестантите и старокатолиците почиваха досега на Разпети петък в Австрия. Така те имаха един допълнителен празничен ден по закон. Това преимущество е недопустимо според Европейския съд. Така че всички в страната, независимо от религията, трябва да го ползват като почивен ден. Това доведе до протест сред фирмите. Правителството отмени почивния ден изцяло. В новия закон е записано, че работещите могат да си определят един почивен ден, без да се споразумяват с шефа си за това. Този т.нар. личен празничен ден трябва да е заявен предварително. Срокът след приемането на поправките през март изтече днес. Броят на заявилите почивка на Разпети петък се оказва изключително малък. Вероятно защото фирмите така или иначе освобождават служителите си по-рано на църковния празник.", "date": "2019.04.04", "title": "Разпети петък няма да е почивен ден в Австрия"}
{"url": "https://www.24chasa.bg/novini/article/7383396", "text": "След гласуването на пакета „Мобилност” е сигурно, че ще има фалити с всички тези рестрикционни мерки, които са заложени. Това каза в предаването „Лице в лице” по   председателят на УС на Съюза на международните превозвачи Ангел Траков. „75% от регистрираните фирми в България, те са около 12 000, 9300 са с от 1 до 3 камиона, или до 5, това са превозвачи, които гледат семейството си с този бизнес. Тези хора няма да могат да реагират на тези рестрикции”, допълни Траков. По думите му най-тежкият текст е връщането на автомобила до дома, тъй като сме географски далече от центъра на Европа. „Ако погледнем реално как се случват нещата, имаме добра традиция в международния транспорт от много години. Българският превозвач няма къде другаде да работи. „Но ако това цели този мобилен пакет и целта е да не си защитаваме бизнеса… Ние, като бранш, единственото нещо, което можем да направим, е да протестираме и да си изказваме мнението и отношението. Досега нищо от това, което направихме не постигна резултат. Мислим за протести и в Брюксел и в България, но според нас политиците трябва да намерят други инструменти, с които да успеят да въздействат на тези решения”.", "date": "2019.04.04", "title": "Ангел Траков: След гласуването на пакета\n„Мобилност” ще има фалити"}
{"url": "https://www.24chasa.bg/novini/article/7383211", "text": "Говорителката на министерството на външните работи на Русия Мария Захарова поздрави НАТО със 70-годишния юбилей и пожела на организацията спокойствие и мъдрост, предаде ТАСС. \"Какво бихме искали да пожелаем на НАТО в тези дни покрай рождения ден? Навярно вътрешно спокойствие, по-малко да нервничи, да не се увлича от натрапчиви идеи и фобии. И разбира се, бихме искали да пожелаем мъдрост\", каза Захарова на днешния си брифинг. По думите й целите на методите на блока не са се променили, предаде БТА. \"Северноатлантическият алианс прави всичко, за да заеме отново мястото на галвна геополитическа заплаха\", заяви официалният представител на външното министерство. Тя подчерта откритостта на Русия за конструктивно взаимодействие, в това число с алианса, като добави, че \"ескалацията на военно-политическото напрежение не е избор на Русия\" и изтъкна готовността на Москва \"да гради партньорски отношения с тази структура\".", "date": "2019.04.04", "title": "Русия към НАТО: Пожелаваме вътрешно спокойствие и по-малко да нервничи"}
{"url": "https://www.24chasa.bg/novini/article/7383219", "text": "Комитетът за бедствия и сериозни инциденти в Северна Македония ще съобщи детайли по разследването на самолетната катастрофа, при която загина четиричленно българско семейство, след 30 дни, съобщи скопската телевизия Нова. Председателят на комитета Зоран Илиевски припомни днес на пресконференция в Скопие вече известните факти кога малкият самолет Чесна, собственост на загиналия пилот, е излетял от Охрид за София и кога е изчезнал от радарите, за да бъде по-късно на 2 април намерен разбит в планината Якупица, предаде БТА. Илиевски каза, че първата част от комплексното разследване - огледът на мястото на катастрофата - вече е приключила и предстои резултатите да бъдат анализирани. За този процес е формирана комисия за разследване на катастрофата, включваща експерти от Северна Македония. Българският център за разследване на самолетни катастрофи вече е определил двама експерти, които ще наблюдават разследването, а ако е необходимо, ще бъдат включени в него, каза Илиевски. Зоран Илиевски подчерта, че пресконференцията е свикана преди всичко за опровергаване на всички спекулации във връзка с катастрофата. По повод информации в медиите, че пилотът не е получил разрешение да кацне в Скопие, Илиевски уточни, че пилотът е поискал разрешение, но после е оттеглил искането и съобщил, че ще се отправи към София. Той подчерта, че досега не е имало случай някой да поиска да кацне и да не е получил разрешение, особено когато става дума за евентуални проблеми. Илиевски поясни, че пилотът сам прави плана и определя маршрута на полета. Той отказа да коментира изявления на българския посланик в българските медии за това дали пилотът е бил точно информиран за метеорологичните условия. Илиевски каза, че комисията е поискала информация от метеорологичната служба и разследването ще покаже дали самолетът е навлязъл в турбуленция. Илиевски съобщи още, че поради лошото време на мястото на катастрофата останките на самолета още не са прибрани. За нуждите на разследването комисията е поискал информация от германските институции, тъй като самолетът бил в германските регистри, както и от българските власти, тъй като летателният апарат е бил собственост на загиналия български гражданин.", "date": "2019.04.04", "title": "Съобщават детайли от разследването на авиокатастрофата край Скопие след месец"}
{"url": "https://www.24chasa.bg/novini/article/7383220", "text": "Бивш малтийски външен министър и вицепремиер, обявявал се против членството на Малта в ЕС, положи днес клетва като президент на островната държава, предаде ДПА. Във встъпителната си реч 76-годишният Джордж Вела, лекар по образование, спомена за три политически убийства в Малта през последните 42 години. Той окачестви покушението срещу разследващата журналистка Дафне Каруана Галиция като \"петно върху националната съвест\". По време на литургията в чест на встъпването в длъжност на десетия президент на страната архиепископът на Малта Шарл Сиклуна прикани Вела да бъде \"защитник на културното, историческото, артистичното, архитектурното и природното наследство на Малта\". Джордж Вела бе избран за президент от парламента с гласовете на депутати от управляващата Лейбъристка партия и Националистическата партия. Двама членове на 69-местната Камара на представителите се въздържаха, предаде БТА. Вела е бил външен министър през 1996-1998 и 2013-2017 г. Бил е и вицепремиер в лейбъристкото правителство през периода 1996-1998 г., когато Малта замразява кандидатурата си за членство в ЕС. След изборите през 2017 г. Джордж Вела се оттегля от политиката, припомни ДПА. Малта влиза ЕС през 2004 г.", "date": "2019.04.04", "title": "76-годишният Джордж Вела положи клетва като президент на Малта (Снимки)"}
{"url": "https://www.24chasa.bg/novini/article/7383236", "text": "\"Днес получихме един урок по европейска солидарност. Остава едно разочарование от работата на Европейския парламент, който, вместо да приключи този свой мандат със законодателство, по което всички са обединени, приключи със законодателство, което предизвиква дълбоко разделение между държавите членки. Това не е начинът, по който искаме да виждаме да функционира Европейският съюз\". Това заяви Петър Курумбашев, член на Делегацията на българските социалисти в ЕП, по повод днешното гласуване на пакета \"Мобилност\" в пленарна зала в Брюксел, съобщиха от пресцентъра на евродепутата. По думите му мнозинството в наша вреда е било огромно - повечето предложения са минавали приблизително с резултат 400 на 200 гласа. \"Извън това, че бяха погазени чисто процедурни правила (например, 100 предложения бяха групирани в един блок и гласувани анблок), на практика центърът победи периферията\", коментира Курумбашев. \"Освен това, не го направи по европейския начин - така, както е устроен ЕС - да бъде постигнато съгласие. Напротив, силово беше наложено мнението на едната страна.\" Според Курумбашев има и неща, които са добри за нас - например, това, че от Директивата за командироването на работници са изключени международните, билатералните и транзитните превози. Остава обаче \"идиотското\", по неговите думи, изискване за връщане на камиона на всеки четири седмици. \"Нещата не са приключили. Трябва да се отиде на триалог с Европейската комисия и Съвета. Това е процес, който очевидно ще трябва да протече по време на мандата на следващия парламент. Трябва да се излъчи обща позиция, която отново да се върне за гласуване в следващия Европейски парламент\", поясни Курумбашев.", "date": "2019.04.04", "title": "Курумбашев: Днес получихме един урок по европейска солидарност"}
{"url": "https://www.24chasa.bg/novini/article/7383235", "text": "Евродепутатът Ангел Джамбазки призова всички български представители в Европейския парламент да са на заседанието на транспортната комисия, организирани и мобилизирани да дадат отпор и да не бъде даден мандат за преговори по пакета \"Мобилност\". Това съобщиха от пресцентъра на ВМРО, цитирани от БТА. Във видеообръщение в социална мрежа Джамбазки информира какво се случва след гласуването на пакета в ЕП, което се състоя днес. Трите доклада по пакет \"Мобилност\" са приети на първо четене и не са в сила. Не беше гласуван мандат за преговори - т.нар. триалог, това предстои да се случи в понеделник, посочва Джамбазки. Той описва как са били нарушени правилата за дневния ред и за подредба на предложенията. Гласуването започна по едни правила, а в средата прекъсна и се гласува анблок. Целта бе да не бъдат гледани нашите предложения в защита на превозвачите ни, коментира той. Джамбазки посочва, че ако транспортна комисия гласува даване на мандат, той може да бъде гласуван в последната сесия от мандата на ЕП в Страсбург. Той призова българското правителство да влезе в контакт с румънското и да настоява да не се допуска провеждането на този триалог в края на председателството на Румъния на ЕС и да остане за следващото. На държавно ниво трябва да се търси сътрудничество с всички засегнати от пакета \"Мобилност\" страни, смята Джамбазки. Според него България трябва да е готова да заведе и дело срещу това решение в съда на ЕС в Люксембург.", "date": "2019.04.04", "title": "Джамбазки: Да не бъде даден мандат за преговори по пакета \"Мобилност\""}
{"url": "https://www.24chasa.bg/novini/article/7383245", "text": "Председателят на Народното събрание Цвета Караянчева се срещна с президента на Федерална република Германия Франк-Валтер Щайнмайер, съобщиха от пресцентъра на Народното събрание. Председателят на парламента посочи, че тази година се отбелязват 140 години от установяването на дипломатическите ни отношения. Цвета Караянчева заяви, че двете страни винаги са имали отлични връзки и изрази надежда сътрудничеството да продължи в редица области, сред които правосъдие, обществен ред, миграция. По думите й германските инвестиции подкрепят българската икономика и помагат за намаляване на безработицата. Туристическият обмен се увеличава, нараства броят на германските туристи у нас, което е показателно за качеството на туристическите ни услуги, подчерта тя. Цвета Караянчева благодари на президента за помощта му за спасяването на българските медицински сестри, задържани в Либия, както и за подкрепата му за влизането на страната ни в Европейския съюз. Тя изрази задоволство, че България е реализирала успешно председателство на Съвета на ЕС. Между Германския Бундестаг и Народното събрание са установени активни контакти и конструктивен диалог, подчерта Цвета Карянчева. Председателят на парламента постави и въпроса за приемането на България в Шенген. Цвета Караянчева отбеляза, че страната ни е покрила всички технически показатели. Ние се явяваме външна граница на ЕС и по общо признание изпълняваме добре своите задължения, допълни тя. Председателят на парламента засегна и темата за пакета „Мобилност - 1“, като посочи, че това е удар върху българските превозвачески фирми. Президентът на Федерална република Германия Франк-Валтер Щайнмайер отбеляза, че никога няма да забрави посещението си в България на 1 януари 2007 г., когато е почувствал и съпреживял емоцията на българския народ. Той благодари на България за председателството й на Съвета на ЕС, осъществено в условията на много големи предизвикателства. Президентът на Германия отбеляза, че двете страни имат прекрасни отношения във всички сфери, сред които политика, икономика, култура. Има много потенциал в нашите отношения, подчерта той и допълни, че икономиката е изключително важна част от политическите разговори. Франк-Валтер Щайнмайер отбеляза, че стокообменът за 2018 г. между двете страни надхвърля 8 млрд. евро. Що се отнася до приемането на България в Шенген първите стъпки според него могат да бъдат направени. Последните години основната ни тема е Брекзит, която измества други важни въпроси като този за Шенген и Западните Балкани, добави той. „Моите посещения в София и в културната столица 2019 г. Пловдив ще задълбочат прекрасните приятелски отношения между нашите страни. С моя разговор в тук, в Народното събрание, бих желал да дам висока оценка на парламентарната работа, която има централно значение за по-нататъшното развитие на нашите демократични държави“, написа той в почетната книгата на българския парламент.", "date": "2019.04.04", "title": "Караянчева и Щайнмайер дадоха висока оценка на отношенията между двете страни (Снимки)"}
{"url": "https://www.24chasa.bg/novini/article/7383255", "text": "Германия ще повиши до 2024 г. разходите си за отбрана до 1,5 на сто от своята брутен вътрешен продукт (БВП), след което ще преследва целта от 2 процента, задължителна за съюзниците от НАТО. Това заяви днес германският министър на отбраната Урсула фон дер Лайен, предаде ДПА. В реч пред Бундестага по случай 70-годишнината на алианса Фон дер Лайен отхвърли подновените критики на Вашингтон, че Берлин не е готов да повишава военните си разходи. Според нея сътрудничеството в рамките на НАТО има задачата да защищава либералната демокрация. \"Трябва внимателно да наблюдаваме Китай. Нуждаем се от по-добри отношения с Русия от позицията на силата и единството\", каза тя. Министърът подчерта, че действията за повече киберсигурност и по-силна Европа са стълб в трансатлантическите отношения и призова да не се подлага на съмнение солидарността в алианса. Фактът, че Германия не изпълнява задължението си към НАТО за своите разходи за отбрана я прави уязвима на нападение. Това заявява лидерът на Християндемократическия съюз (ХДС) Анегрет Крамп-Каренбауер в интервю, цитирано от ДПА. \"Един от нашите най-големите отворени политически флангове в дебатите със САЩ - например да отвърнем на наказателните мита за германските автомобили, е обвинението към нас от години, че не спазваме поетия от самите нас ангажимент, а именно да повишим разходите си за НАТО до 2 на сто\", каза тя пред в. \"Хайлбронер щиме\". Според нея, на някои държави, които са в много по-неблагоприятно състояния от Германия, им е било казано да повишат разходите си за отбрана до 2 на сто от своя БВП още преди да бъдат поканени за членство в НАТО. Минималният праг от 2 на сто от БВП за военни разходи бе одобрен от страните в алианса на тяхна среща на върха през 2014 г., припомня ДПА. Агенцията отбелязва, че Германия често е обект на критики от президента на САЩ Доналд Тръмп и неговата администрация, че не изпълнява този своя ангажимент. \"Просто е неприемливо най-голямата икономика в Европа да продължава да пренебрегва заплахата от руска агресия и да не обръща внимание на собствената си отбрана и общата отбрана\", каза вчера американският вицепрезидент Майк Пенс.", "date": "2019.04.04", "title": "До 2024 г. Германия ще повиши разходите си\nза отбрана до 1,5% от БВП"}
{"url": "https://www.24chasa.bg/novini/article/7383247", "text": "Франция постави началото на ротационното председателство на Г-7 днес със среща на министрите на вътрешните работи на страните от групата, които ще обсъждат терористичната заплаха, трафика на мигранти и други въпроси. Срещата на вътрешните министри ще продължи и утре във френската столица, предаде Франс прес, цитирана от БТА.  Министрите на външните работи от Г-7 ще се срещнат утре и в събота в Динар, в Бретан, Западна Франция, и ще се фокусират върху големите международни предизвикателства. Кулминация на френското председателство на Г-7 ще бъде срещата на върха в Биариц през август, припомня Франс прес.", "date": "2019.04.04", "title": "Франция постави началото на ротационното председателство на Г-7"}
{"url": "https://www.24chasa.bg/novini/article/7383263", "text": "Зам.-председателят на ГЕРБ Цветан Цветанов проведе работна среща с директора на Фондация \"Асоциация Анимус\" Мария Чомарова и Миглена Атанасова - координатор програми и проекти към Фондацията. По време на срещата бе обсъдено предстоящото участие на Цветанов в конференцията \"Бащите говорят!\" на 20 април тази година, която се организира от Фондация \"Асоциация Анимус\" като част от националната кампания \"Да бъдеш баща\". Това съобщиха от пресцентъра на ПП ГЕРБ. Като баща на три дъщери Цветанов подчерта, че за него е удоволствие и дълг като участник в конференцията да даде гласност на това какво му е дало бащинството. \"Бащинството и семейството са най-ценното, което може да има човек в живота си. Именно това позволява на един мъж да бъде силен, мотивиран и успешен, включително и в професията си. Аз мога да бъда успешен и да премина през всички предизвикателства, когато знам, че вечерта ще се прибера в моето женско царство и че тяхната любов и подкрепа винаги ще са до мен,\" заяви Цветанов. Той и Мария Чомарова се обединиха около идеята, че подобни събития са ключови, за да се припомни и покаже още веднъж ценността на семейството и ключовата роля на активното бащинство, което дава много както на децата, така и на самите родители. „Равнопоставеността, сплотеността и взаимното уважение са основните елементи, които помагат да родителите не само да създадат една любяща среда за децата си, но и да изградят себе си като успешни и силни личности“, каза Цветанов. Конференцията \"Бащите говорят\" е част от кампанията \"Да бъдеш баща\", която обединява усилията на девет неправителствени организации. Конференцията ще се проведе на 20 април 2019 г., събота, от 10.00 ч. в Сити Марк Арт Център.", "date": "2019.04.04", "title": "Цветанов: Бащинството и семейството са най-ценното, което може да има човек"}
{"url": "https://www.24chasa.bg/novini/article/7383242", "text": "Утре - 5 април, се отварят офертите на участниците в обществената поръчка за избор на изпълнители на строителния надзор при рехабилитацията на 17 км пътища в Северна България, съобщиха от АПИ. Със средства от програма Интеррег V-A Румъния-България 2014-2020 г. и държавния бюджет основно ще се ремонтират 7,7 км от второкласния път II-81 Берковица - Монтана (от км 86+289 до км 94+000) и 9,3 км от третокласния път III-118 Гулянци - Долна Митрополия (от км 14+786 до км 24+150). На път III-118 Гулянци - Долна Митрополия, в отсечката Долна Митрополия - Победа - Подем, ще бъде изцяло подменена пътната настилка, хоризонталната маркировка, пътните знаци и ограничителните системи. Ще бъде ремонтиран и мостът над р. Барата в град Долна Митрополия, който е с дължина 10 м. Индикативната стойност на строителния надзор при ремонта на отсечката е 173 936 лв. без ДДС. Основният ремонт на път II-81 Берковица – Монтана, в участъка Боровци - Благово, включва подмяна на пътната настилка, хоризонталната маркировка, ограничителните системи и пътните знаци. Габаритът на тесен участък от пътя, с дължина 35 м, ще бъде разширен и ще се ремонтира мостът над р. Бързия, който е 102 м. Индикативната стойност на строителния надзор е 146 539 лв. без ДДС. Второкласният път II-81 София - Петрохан - Лом е основна комуникация на Северозападна и Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II и пристанище Лом. Подобряването на състоянието на път II-81 е сред приоритетите на Агенция „Пътна инфраструктура“ и в момента по Оперативна програма „Региони в растеж“ се рехабилитират още 43 км от пътя на територията на област София. С успешното завършване на обекта ще бъде обновен целият проход „Петрохан“, тъй като отсечката на територията на област Монтана беше ремонтирана през 2015 г. по програма „Транзитни пътища V“.", "date": "2019.04.04", "title": "Утре отварят офертите за надзор при ремонта на 17 км пътища в Северна България"}
{"url": "https://www.24chasa.bg/novini/article/7383270", "text": "Американската сонда \"Паркър\" днес се спуска към короната на Слънцето, съобщи в. \"Дейли мейл\". Това е втората близка среща на сондата, която е с размери на автомобил, със звездата ни. Тя е на около 24 милиона километра от повърхността. Максималното доближаване е предвидено за 22,40 ч. по Гринуич (1,40 ч. българско време утре). Скоростта, с която се движи сондата, е 343 000 км/ч. - достатъчна, за да прелети между Ню Йорк и Лондон 39 пъти за един час. \"Паркър\" трябва да се справи с екстремната космическа радиация - 500 пъти по-силна, отколкото е на Земята, и с температури от 1300 градуса Целзий, предаде БТА. Срещата на човечеството със Слънцето ще продължи до 10 април. През този период НАСА ще загуби контакт със сондата. Тя ще насочи ресурсите си за поддържане на топлинния щит в посока на Слънцето. До 2024 г. са предвидени още 22 доближавания на \"Паркър\" до Слънцето. При последното сондата ще е само на 6,1 милиона км от него. За първи път сондата се доближи на 24 милиона километра от Слънцето през ноември. Космическият апарат \"Паркър\" беше изстрелян от НАСА през август миналата година, за да изследва слънчевата корона - външната атмосфера. Този район е по-горещ от фотосферата - \"повърхността\" на звездата. Механизмите, на които се дължи това презатопляне, не са добре изучени. Надеждите на специалистите са \"Паркър\" да премине през външната атмосфера и да изследва пряко частиците, магнитното и електрическо поле. През ноември миналата година, освен че подобри рекорда за доближаване до Слънцето, сондата Паркър\" постави и рекорд за скорост, като разви 343 112 км/ч. Тези рекорди преди това принадлежаха на американо-германската сонда \"Хелиос 2\" от 1979 година.", "date": "2019.04.04", "title": "Сондата \"Паркър\" днес се спуска към Слънцето"}
{"url": "https://www.24chasa.bg/novini/article/7383282", "text": "Руските депутати одобриха днес закон за забрана на къщи за гости и хостели в жилищни сгради, предаде АФП. Думата подкрепи забраната за „използване на жилищно пространство в сгради с апартаменти за хотелски услуги“. Законът, разискван от години, влиза в сола от 1 октомври – след летния сезон, предава  . Хостелите и къщите за гости често са разположени в жилищни сгради в центъра на градовете. Според депутатите това нарушава правата на останалите обитатели. Подобни обекти ще трябва да положат значителни усилия, за да бъдат легализирани със създаването на отделни входове, противопожарни аларми и съответна канализация. Забраната е удар за туризма, особено във втория по големина град Санкт Петербург, където 80% от хостелите са в жилищни сгради.", "date": "2019.04.04", "title": "Русия забрани със закон хостелите в жилищни сгради"}
{"url": "https://www.24chasa.bg/novini/article/7383281", "text": "Ограничаването на корупцията в световен план може да генерира около 1 трилион долара годишно допълнителни данъчни приходи, показват резултати от проучване на Международния валутен фонд, представени в четвъртък, предаде  В допълнение към увеличаването на държавните приходи, борбата с корупцията също може да намали прахосването на средства, съобщи МВФ. Борбата с корупцията също така подобрява цялостното обществено доверие в правителството. \"По-малката корупция означава по-слабо изтичане на приходи и по-малко загуби на разходите, както и по-високо качество на общественото образование и инфраструктура\", се казва в доклада на фонда, цитиран от Ройтерс. Данните показват, че моделът на по-ниско корупционно усещане и на по-високи приходи се запазва в индустриално развитите, развиващите се и страните с ниски доходи. \"Сред развитите икономики, една държава, която е сред най-предно класираните по отношение на контрола на корупцията, събира средно 4,5% от БВП повече приходи, отколкото страна с по-нисък корупционен рейтинг. Разликата в събирането на приходите е 2,75% от БВП сред развиващите се пазарни икономики и 4,0% от БВП сред страните с ниски доходи\", се казва в доклада на МВФ. Предишни проучвания показаха, че индустрии като минно-добивната и петролно-добивната са истински разсадници за корупция, както и обществените поръчки и администрацията на държавните предприятия. МВФ се фокусира върху прозрачността и надзора като ключови елементи в борбата с корупцията в тези области, както и на силен, свободен печат, който да служи като катализатор. Сред другите препоръки за ограничаване на корупцията, фондът призовава за професионализация на обществените услуги, включително наемане на персонал въз основа на качества, а не по политически причини, както и необходимостта от опростени данъчни правила и бизнес кодове, за да се избегне изкушението от взимане на подкупи.", "date": "2019.04.04", "title": "МВФ: Корупцията в световен план \"изяжда\" годишно около 1 трлн. долара от данъчните приходи"}
{"url": "https://www.24chasa.bg/novini/article/7383280", "text": "До 2 месеца в ИА „Автомобилна администрация“ ще бъдат направени структурни и организационни промени. Това заяви изпълнителният директор на ИААА Бойко Рановски на брифинг днес във връзка със задържаните служители на агенцията в Перник, предаде  Той съобщи, че е направен анализ на цялостната дейност на агенцията, който е идентифицирал слабите и рискови места, както и мерките, които трябва да бъдат предприети за тяхното преодоляване. „След промените, ИААА ще заработи по нов начин, различен от досегашния“ отбеляза още Рановски. Като най-рисков, той посочи контрола на пътя, затова и се работи по нов модел, който да бъде централизиран. По думите на Рановски, по този начин ще се гарантира работата на агенцията и няма да се допускат несвойствени действия от служители. По отношение на провелата се спецакция на ГДБОП в ДАИ – Перник, Бойко Рановски посочи, че действията на компетентните органи, се извършват с пълното съдействие и подкрепа от страна Министерството на транспорта, информационните технологии и съобщенията, както и от ръководството на ИААА.", "date": "2019.04.04", "title": "До 2 месеца преструктурират ИА „Автомобилна администрация” заради арестите в Перник"}
{"url": "https://www.24chasa.bg/novini/article/7383311", "text": "Повечето канабис, продаван по мадридските улици, съдържа опасни нива на фекалии, става ясно от направено проучване, предаде БГНЕС. Следи от ешерихия коли и спори на аспергилус са били намерени от учени, които са изследвали 90 проби, купени от и около испанската столица, съобщава Би Би Си. Пробите са били обвити в найлонови пакетчета които са доста лоши опаковки предвид начина, по който се внасят в страната - в стомаха на контрабандисти, които после вземат разхлабително, за да изкарат „стоката“. 40% от пробите са имали и аромат на фекалии, казва ръководителят на проучването. Хосе Мануел Морено Перес, фармаколог от Мадридския университет Компултенсел, е събирал пробите директно от улични дилъри, за да определи дали това, което се продава, е годно за консумация от хора. Екипът му е разделил пробите и подвете типични форми, в които се продава канабисът. Те са открили, че 93% от пробите с форма на жълъд са имали опасно високи нива на бактерията ешерихия коли, докато при другите с форма на плочки при 23% от тях е имало високи нива на бактериите. 10% от пробите са съдържали и спори на гъбата аспергилус, които могат да доведат до сериозни здравословни проблеми. В крайна сметка се оказва, че 88,3% от пробите са били негодни за консумация. Купуването, продажбата и вноса на канабис са противозаконни в Испания, както и употребата му на публични места, въпреки че технически е легално да отглеждаш за лична употреба, стига това да не е публично видимо.", "date": "2019.04.04", "title": "Канабисът, който се продава по улиците в Мадрид, бил пълен с фекалии"}
{"url": "https://www.24chasa.bg/novini/article/7383277", "text": "Окръжният съд в Благоевград освободи под домашен арест дознателката Розалина Кьосева, обвинена от прокуратурата в 4 престъпления. Разследващата полицайка бе арестувана на 25 март, а баща й Георги Кьосев, който бе шеф на \"Охранителнна полиция\", подаде молба за напускане. Според тричленния състав няма достатъчно доказателства и липсва обосновано предположение, че е извършила три от тях - укриване на издирвания си от Гърция приятел Владимир Бойчев, изнасяне на служебна тайна и престъпление срещу правосъдието. Имало само за четвъртото - съставяне на документи с невярно съдържание. През януари т. г. тя е ходила 5 пъти на свиждане при приятеля си Бойчев в Централния софийски затвор. За целта пишела писма до ръководството, че трябва да се види с него в качеството си на разследващ полицай и да го разпита. Всъщност тя се срещала с него като лична приятелка. Поведението й е укоримо и от морално-етична гледна точка, каза съдия Диана Узунова. \"Няма доказателства, че тя е съобщила на Бойчев, че го издирват гръцките власти, нито пък, че го е укривала и му е носела храна\", допълни съдия Узунова. Тя обясни още, че за другото обвинение, свързано с разследване, което Кьосева е водила, също няма доказателства дознателката да го е бавила. То било не срещу Бойчев, а срещу неизвестен извършител. Здравословното състояние на 28-годишната жена било влошено, няма опасност да се укрие, бяха другите мотиви на магистратите, за да я пуснат под домашен арест. \"Казах ли ви, че има независим съд и че истината ще излезе наяве. На гърба на дъщеря ми някой иска да гради кариера\", бяха първите думи на бащата Георги Кьосев, който се разплака в съдебната зала, а докато слушаше мотивите на съда, пиеше лекарства.", "date": "2019.04.04", "title": "Трима съдии не откриха достатъчно доказателства срещу арестуваната дознателка (Обзор)"}
{"url": "https://www.24chasa.bg/novini/article/7382952", "text": "Министърът на околната среда и водите Нено Димов и кметът на Столичната община Йорданка Фандъкова подписаха договор за подобряване качеството на атмосферния въздух в София, съобщиха от пресцентъра на Министерството на околната среда и водите /МОСВ/. Това е вторият проект по Оперативна програма \"Околна среда\" /ОПОС/ 2014-2020 г. за същински инвестиционни мерки, адресиращи основния източник на замърсяване на въздуха - битовото отопление. Мерките по проекта са ориентирани към опазване на околната среда и здравето на гражданите чрез намаляване замърсяването на атмосферния въздух. С изпълнението на проекта ще се понижи количеството емисии на фини прахови частици /ФПЧ/ на територията на Столична община, които са с източник битовото отопление. Дейностите предвиждат подмяна на отоплителните устройства на домакинствата, които използват уреди с твърди горива, с екологични алтернативни форми за отопление. Проектът е в изпълнение на Програмата за качество на атмосферния въздух 2015-2020 г. на Столичната община. Програмата предвижда намаляване на нивата на замърсителите на въздуха и достигане на нормите за ФПЧ, намаляване вредните емисии от битови и обществени източници при използването на конвенционални твърди и течни горива за отопление. Размерът на инвестицията е 44,3 млн. лв., осигурени изцяло от ОПОС 2014-2020 г. Срокът за изпълнение на дейностите е 54 месеца.", "date": "2019.04.04", "title": "Столичната община с мерки за по-чист въздух"}
{"url": "https://www.24chasa.bg/novini/article/7382968", "text": "„Опитваме се да олекотим визовия режим. Издаваме 10-годишни визи, на хората, които са имали визи, се стремим подновяването да се случва автоматично, без явяване на интервю. За да се присъедини България към програмата за отпадане на визите, има две възможности. Първата е да се намали процентът на откази за визи, като максималният е 3 %. Сега България е на 13 процента откази. Искам за подчертая, че има определен тип визи, на които одобряването на издаването им е 100 процента гарантирано – студентски, работни, както и визи, свързани с програми за обмен. Другата възможност е нашият Конгрес да промени закона и честно казано не виждам това да се случи в скоро време” – каза в Добрич посланикът на САЩ у нас Ерик Рубин. „Ние продължаваме да работим по този въпрос, защото разбираме, че това е един от основните приоритети за България. Разбираме, че визите са скъпи, че не е лесно да се пътува от страната до София да кандидатстваш за виза” – добави той. Посланикът заяви, че САЩ подкрепят кандидатурата на България да се присъедини към Организацията за икономическо сътрудничество и развитие, но за това няма конкретна времева рамка. „Все още има доста работа, която трябва да се свърши, както и доста цели, които трябва да бъдат постигнати, но ние сме на разположение на българските колеги това да се случи най-скоро” – добави дипломатът. Според посланика, няма студена война. „Ако има някакви държави и хора, които искат да има студена война, ние всички трябва да се обединим, за да се противопоставим на това желание. Наистина времената са трудни, що се отнася до взаимоотношенията ни с Русия. Трудни са за НАТО, за Европейския съюз – нашите съюзници. Но ние сме готови да работим с Русия да подобрим нашите взаимоотношения и връзки в момента, в който и те са готови за това. Нито НАТО, нито САЩ са тези, които са нарушили Договора зя ядрените оръжия, нито пък са окупирали територии на държави, които са членки на ООН” – заяви посланикът. „С община Добрич обсъждахме намирането на сфери, в които да поставим приоритети за нашето партньорство. Ние имаме солидна основа, но искаме постигнем развитие и разширяване на това сътрудничество” – съобщи дипломатът. Кметът на Добрич Йордан Йорданов допълни, че са обсъждани основно възможности за съвместни проекти за подобряването инфраструктурата, на качеството на атмосферния въздух, проекти свързани с чиста енергия, както и програми за обмен. ", "date": "2019.04.04", "title": "Посланик Рубин: Опитваме се да олекотяваме издаването на визи за САЩ (Обновена)"}
{"url": "https://www.24chasa.bg/novini/article/7382972", "text": "Европейският съд за правата на човека (ЕСПЧ) днес поиска от България да не екстрадира арестуван грузински гражданин, издирван за кражба от Иран, където може да бъде наказан с удари с камшик, предадоха Франс прес и ДПА. Съдът беше сезиран от грузинеца, заподозрян в Иран, че е откраднал 56 200 долара (50 000 евро) от обменно бюро в Техеран. Иран се обърна към Интерпол за съдействие при задържането на грузинеца и организацията издаде червена бюлетина. Грузинецът беше арестуван на летището в София през 2016 г. и сега е в български арест. България прие да изпълни искането за екстрадиция, представено от Иран. В него се казваше, че мъжът ще бъде осъден на затвор, ако съдът признае вината му. Иран освен това уверява, че грузинецът няма да бъде измъчван или подложен на нехуманно отношение, предава БТА. В решението на съдиите от Европейския съд за правата на човека, прието единодушно, се подчертава, че иранският наказателен кодекс предвижда телесни наказания в случай на кражба. Така че има риск грузинецът да получи като наказание до 74 удара с камшик. Иран е пропуснал да спомене за риск от такова наказание в искането си за екстрадиция на грузинеца, но \"трябва да се гледа с предпазливост на уверенията, че няма да има мъчения, дадени от страна, в която подобно отношение е широко разпространено или постоянно, отбелязва съдът. Той припомня, че иранските власти неотдавна са заявили открито в отговор на доклад на ООН, че смятат удрянето с камшик за законна форма на наказание, която, според тях, е била \"зле интерпретирана от Запада като деградираща\". Иран не е подписал конвенцията на ООН срещу мъченията, затова има реален риск за грузинския гражданин да бъде наказан с удари с камшик, посочват съдиите от Европейския съд за правата на човека.", "date": "2019.04.04", "title": "Европейски съд иска България да не екстрадира грузинец, издирван от Иран"}
{"url": "https://www.24chasa.bg/novini/article/7382975", "text": "В рамките на Цифровата среща на върха в Белград, българският еврокомисар по цифровата икономика и общество Мария Габриел присъства заедно с премиера на Сърбия Ана Бърнабич на подписването на регионалното споразумение за намаляване на тарифите за роуминг между шестте партньори от Западните Балкани. Това е резултат от усилията на Мария Габриел от началото на нейния мандат. Постигнатото споразумение е част от Цифровата програма за Западните Балкани, инициирана от българския еврокомисар по време на Българското председателство на Съвета на ЕС. Според текста на споразумението, от 1 юли т.г. цените на минута разговор в региона няма да надвишават 19 евроцента. Текстовите съобщения ще струват максимално 6 евроцента, а един мегабайт няма да бъде по-скъп от 18 евроцента. Това съобщиха от Представителството на ЕК в България „Това е исторически момент за всички нас, който показва, че обединени можем да постигаме резултати. Споразумението е ярък символ на силната политическа воля на всички, ангажирани с него. То е споразумение на шестте балкански държави и ние го подкрепяме напълно. Следващата стъпка е да договорим същото, но този път между Западните Балкани и Европейския съюз“, заяви комисар Мария Габриел. Тя благодари на премиера на Сърбия Ана Бърнабич, на отговорните министри от балканските партньори и на генералния секретар на Регионалния съвет за сътрудничество Майлинда Брегу за политическата смелост и постигнатия успех. Преди подписването на споразумението, българският еврокомисар откри втората Цифрова среща на високо равнище с участието на министрите по цифровите въпроси на шестте страни от Западните Балкани, представители на бизнеса, гражданското общество и академичната общност. Пред участниците във форума тя очерта постигнатото за последната година по Цифровата програма за Западните Балкани. „Миналата година показахме силна воля за цифрова промяна на региона. Ангажирахме се да инвестираме в широколентова свързаност, киберсигурност, цифровизация на индустрията, цифровите умения на гражданите, засилване на изследванията и иновациите“, допълни българският еврокомисар. На първо място тя открои факта, че партньорите от региона изготвиха свои стратегии за широколентовия интернет и бяха подкрепени с 30 милиона евро през Фонда за инвестиции за Западните Балкани. Налице е политическа ангажираност от тяхна страна за подготвянето на стратегии в областта на информационните и комуникационни технологии, както и за приемането на законодателство в сферата на киберсигурността, което включва сътрудничество с европейската агенция за киберсигурност ЕНИСА. Важна стъпка бе и създаването на 5G коридор между Солун, София и Белград, договорът за който бе подписан договор през 2018 г. В изданието на Европейската седмица на програмирането през 2018 г. бяха организирани над 1000 събития в шестте западнобалкански страни, което е три пъти повече от предходната година и представлява важна стъпка в подкрепа развитието на цифровите умения. В тази връзка, основните европейски програми и мрежи бяха отворени за участие за региона. Такива са центровете за широколентова компетентност, трансгранични инициативи като стажовете за студенти „Цифрова възможност“, мрежата Start-up Europe за Западните Балкани, включването на западнобалканските национални регулаторни власти в Органа на европейските регулатори в областта на електронните съобщения (BEREC). Мария Габриел призова партньорите от региона да участват също в Европейския алианс за изкуствен интелект и в Европейската блокчейн обсерватория и форум. Тя обърна специално внимание на значимостта на цифровите иновационни хъбове -до момента в страните от Западните Балкани има изградени 6 хъба, а още 16 са в процес на подготовка. „Мога да продължа дълго да изброявам значимите достижения и резултати на Цифровата програма за Западните Балкани. Много от тях видях с очите си по време на посещенията ми в тези страни. Те са отлична основа за изграждането на един свързан и силен икономически регион, който върви стабилно по пътя на европейската интеграция“, заключи Мария Габриел. Тя оповести началото на първия диалог ЕС - Западни Балкани в сферата на информационните и комуникационни технологии, който ще се проведе през юли в Брюксел.", "date": "2019.04.04", "title": "Страните от Западните Балкани премахват роуминга помежду си (Обновена)"}
{"url": "https://www.24chasa.bg/novini/article/7382971", "text": "Състав на Окръжния съд в Добрич потвърди първоначално наложената от Районния съд мярка за неотклонение „задържане под стража“ на разследван за участие в телефонна измама. 37-годишният Н.Н. от Варна е привлечен като обвиняем за това, че на 18 февруари т.г., в Добрич, с цел да набави за себе си имотна облага, поддържал заблуждение във възрастна жена и с това й причинил имотна вреда в размер на 7500 евро. Според обвинението престъплението е извършено след предварителен сговор с още един обвиняем за случая и с други неустановени по разследването лица. От данните по делото става ясно, че задържаният е осъждан няколко пъти и има недобри характеристични данни. Окръжният съд прецени, че и към момента е налице обосновано предположение за съпричастност на обвиняемия към разследваното престъпление, за което законът предвижда наказание „лишаване от свобода“ от една до осем години. С оглед посоченото, както и с цел да се предотврати възможността обвиняемият да се укрие или да извърши друго престъпление, съдът счете, че той трябва да остане в ареста. Съдебният състав постанови акта си, като взе предвид и високата степен на обществена опасност на конкретното деяние, предвид броя на участниците, механизма на осъществяване и размера на имотната вреда.", "date": "2019.04.04", "title": "Ало измамник остава в ареста в Добрич"}
{"url": "https://www.24chasa.bg/novini/article/7382973", "text": "Двама души откраднаха бижута и дрехи за повече от 350 000 евро от хотел близо до Триумфалната арка в Париж, съобщи АФП, цитирана от БТА. Обирът е извършен през нощта. Маскираните крадци са проникнали към 5 ч. в х-л \"Пененсюла\". Единият от тях е заплашил служителите с оръжие. Крадците са счупили четири витрини с луксозни бижута и дрехи. Стрелба не е имало. Няма и ранени. Крадците са избягали с автомобил, в който ги е чакал съучастник. Колата е намерена десетина минути по-късно в парижко предградие. Полицията е започнала разследване за въоръжен грабеж. По предварителни оценки откраднатото е на стойност от 350 000 до 400 000 евро.", "date": "2019.04.04", "title": "Откраднаха бижута и дрехи за над 350 хил. евро в парижки хотел"}
{"url": "https://www.24chasa.bg/novini/article/7383000", "text": "Последните месеци британската полиция е изпробвала на практика планове за мобилизиране в рамките на 24 часа до 10 000 полицейски служители в случай на каквито и да било безредици или увеличаване на престъпленията от омраза, ако Великобритания напусне ЕС без споразумение, предаде Ройтерс. В съобщението на полицията за тази подготовка се призовава за сдържаност в политическите и обществените дебати, които често пъти са много разпалени. \"Всички ние носим отговорността да обмисляме внимателно и да бъдем сдържани в общуването си, за да не разпалваме напрежение\", заяви Матю Хюит, ръководител на британския Национален съвет на полицейските началници. Началникът на британската полиция Чарли Хол добави: \"Национални и международни събития имат потенциала да предизвикват краткотрайно увеличаване на престъпленията от омраза, станахме свидетели на това след референдума за членството в ЕС през 2016 г., когато те значително нараснаха\", предаде БТА. Три години, след като британците гласуваха да напуснат ЕС и само седмица преди датата, на която изтича удълженият срок за Брекзит, правителство и парламент все още са сериозно разединени по въпроса кога и дори дали да се излиза, отбелязва Ройтерс. Възможността на 12 април да се излезе без споразумение за преход, което да тушира шока за търговията, бизнеса и потребителите, остава реална. В същото време имаше много предупреждения от редица привърженици на Брекзит, че ако Великобритания не излезе от ЕС, може да се стигне до граждански размирици. Много депутати получиха заплахи от екстремисти или са под полицейска закрила. \"Засега не разполагаме с разузнавателни данни, които да говорят, че ще има нарастване на престъпността или безредици\", каза Хол. \"Но сме добре подготвени да реагираме на всякакви проблеми\", добави той. Част от тези приготовления е националният план, позволяващ в рамките на 24 часа 10 000 полицейски служители да бъдат мобилизирани, за да реагират на всякакви извънредни ситуации. Хол заяви, че равнището на престъпленията от омраза е намаляло след 2016 г., но все още е по-високо, отколкото преди референдума.", "date": "2019.04.04", "title": "Британската полиция се подготвя за евентуални безредици след Брекзит"}
{"url": "https://www.24chasa.bg/novini/article/7382992", "text": "Международната конференция \"Чиста енергия и инвестиции в енергетиката\", която се провежда днес и утре в Стара Загора, започна с протест на стотици енергетици и миньори пред залата, работниците поискаха гаранции за бъдещето на мините и топлоцентралите в комплекса \"Марица изток\" и за работните си места. Те са притеснени, тъй като без намесата на собственика си държавните мини и държавната ТЕЦ \"Марица изток 2\" могат да фалират заради затегнатите мерки в рамките на ЕС при работата на въглищните топлоцентрали. Според КНСБ в ТЕЦ \"Марица изток 2\", централата на практика вече е във фалит и той може да стане официално факт, ако не бъдат взети спешни мерки. На първо време това е промяна в законодателството, която да позволи ДКЕВР да калкулира в цената на тока, произвеждан в централата, на всички разходи, включително и цената на вредните емисии. В същото време трябва бъде увеличен капиталът на дружеството, както и до края на годината да бъде разработен и защитен пред ЕК в Брюксел обоснован механизъм за капацитет, което ще позволи на централата да работи поне до 2035-2040 г. без проблеми. В момента в ТЕЦ-2 работят само два от осемте му енергоблока - капацитет 360 мегавата при монтирани 1800, ограничението е за да не се трупат нови загуби. Една трета от персонала са в платен, но непоискан от хората отпуск. Зам.-министърът на енергетиката Жечо Станков, който участва в конференцията, увери, че държавата няма да допусне фалити на държавните дружества в комплекса \"Марица изток\". Очаква се до юни ЕК да позволи капиталът на дружеството да бъде вдигнат с поисканите вече 600 милиона лева, като признае, че те не са нерегламентирана държавна помощ, което ще предотврати фалита на централата. В момента се обсъжда проект за интегриран национален план за енергетиката и климата, чийто приемане ще позволи на България да се включи в срока и до края на годината да обяви и защити пред Брюксел своя защитен капацитет на енергийните си мощности. Зам.-министър Станков съобщи още, че в понеделник Европа е отпуснала около 29 милиона евро за строителство на нова енергийна връзка с Гърция. \"В момента България изнася между 600 и 700 мегавата ток в чужбина. Спасението на централите като ТЕЦ-2 е и в участие на международния пазар, където цената на електричеството е по-висока, отколкото у нас\", каза зам.-министърът на енергетиката. Представителят на ЕК у нас Огнян Златев подчерта, че България трябва да се възползва от предвидените за разпределение в 10 страни от ЕС до 2030 г. 310 милиона разрешителни за търговия с въглеродни емисии, за да укрепи енергийната си сигурност.", "date": "2019.04.04", "title": "Енергетици и миньори притеснени за бъдещето на комплекса \"Марица изток\""}
{"url": "https://www.24chasa.bg/novini/article/7383018", "text": "Градският съвет на Киев постанови улицата, носеща името на разузнавача и герой на Съветския съюз Иван Кудря, да бъде наречена на името на починалия миналата година американски сенатор Джон Маккейн, предаде ТАСС, цитирана от БТА. Секретарят на градския съвет Володимир Прокопив обяви на заседание, че решението за преименуването на улицата в центъра на украинската столица е одобрено със 71 гласа \"за\". Досега в Киев нямаше улица, която да носи името на американски политик. През септември украинският президент Петро Порошенко предложи преименуването на улицата в чест на Маккейн, когото нарече \"герой на Украйна\". Тази седмица Порошенко се срещна в Киев с вдовицата на Маккейн и отново обеща на името на покойния сенатор да бъде наречена улица в украинската столица.", "date": "2019.04.04", "title": "Киев преименува улица в чест на Джон Маккейн"}
{"url": "https://www.24chasa.bg/novini/article/7383037", "text": "При пътнотранспортни произшествия в Европейския съюз през 2018 г. са загинали 25 100 души, с 1 процент по-малко от предходната година, съобщи днес Европейската комисия, която въпреки това настоя за \"конкретни и бързи мерки\", предаде Франс прес. \"По-малко хора са загубили живота си по европейските пътища през последната година, но са необходими допълнителни усилия, за да постигнем бърз прогрес\". Ако се сравни с 2010 г., смъртността при ПТП в ЕС отбелязва спад с 21 процента. Това прави днешните европейски пътища \"най-сигурните в света\" със средно 49 загинали на 1 милион души, предаде БТА. Великобритания (28 загинали на 1 милион) е на първо място по пътна безопасност, следвана от Дания (30 на 1 милион), Ирландия (31 на 1 милион) и Швеция (32 на 1 милион). Румъния заема последното място (96 загинали на 1 милион) след България (88 на 1 милион), Латвия (78 на 1 милион) и Хърватия (77 на 1 милион). Франция е по средата с 48 загинали на 1 милион души. Освен регистрираните 25 100 загинали през 2018 г. при ПТП в ЕС, Европейската комисия подчертава, че още 135 000 души са били тежко ранени миналата година при инциденти на пътя. \"Ще продължим усилията за достигане на \"Визия 0\" - нулев брой жертви на пътя до 2050 г., обеща на пресконференция еврокомисарят по транспорта Виолета Булц.", "date": "2019.04.04", "title": "С 1% по-малко загинали при катастрофи в ЕС през 2018 г., отчете Еврокомисията"}
{"url": "https://www.24chasa.bg/novini/article/7383076", "text": "Европейският съюз не може да продължава да отлага излизането на Великобритания от общността с по няколко седмици, заяви днес първият заместник-председател на Европейската комисия Франс Тимерманс, цитиран от Ройтерс. Тимерманс каза пред германския в. \"Велт\", че ЕС е достигнал предела на това, което може да предложи на Великобритания като отстъпки за излизане от безизходицата. \"Не можем вечно да продължаваме по този начин в преговорите за Брекзит и все да удължаваме с няколко седмици\", заяви той. По думите му \"сега британският парламент трябва да вземе решение и най-накрая да каже какво иска Лондон\". \"Ключът сега е в Лондон. Ние имаме ангажимент към гражданите на ЕС, да защитаваме единния пазар на ЕС, да защитаваме Ирландия и да защитаваме принципите на Европейския съюз\", заяви Тимерманс. \"Ще продължим да правим това с цялата решимост. ЕС също има своите предели. И ние достигнахме тези предели\", каза той. Според него е важно британската министър-председателка Тереза Мей и опозиционният лидер Джереми Корбин да постигнат споразумение за преодоляване на безизходицата, създадена от отхвърлянето от парламента на договорената от Мей сделка с ЕС. Тимерманс заяви, че в случай на Брекзит без сделка британските граждани едва ли ще имат нужда от виза, ако желаят да посетят ЕС за кратък период.", "date": "2019.04.04", "title": "Тимерманс: ЕС не може да продължава да дава отсрочки за Брекзит"}
{"url": "https://www.24chasa.bg/novini/article/7383088", "text": "50-годишната Милена Ц., която е била предадена на съд с обвинителен акт на Районната прокуратура във Варна за измама в големи размери, извършена повторно и като продължавано деяние, ще търпи наказание 5 години лишаване от свобода при общ затворнически режим. Присъдата бе произнесена днес, 4 април 2019 г., от състав на Варненския районен съд, който измени мярката за неотклонение на подсъдимата, която бе задържана още в съдебната зала, информираха от пресцентъра на прокуратурата. Милена Ц. обещавала консултантска помощ за кандидатстване за безвъзмездна помощ по Програмата за развитие на селските райони 2007 – 2013 г. На двама свидетели по делото тя заявила, че ще изготви бизнеспланове за кандидатстване, ще депозира окомплектовани документи в Министерството на земеделието и храните и ще им съдейства при управление на проектите срещу хонорар от 1 процент от размера на субсидиите. Като поддържала в заблуждение двамата свидетели по делото, тя им причинила имотна вреда за сумата от близо 200 000 лева. Присъдата на Варненския районен съд подлежи на обжалване пред Окръжния съд в града.", "date": "2019.04.04", "title": "5 години затвор за консултантка, мамила фермери с европомощи, прибрала 200 хил. лв. във Варна"}
{"url": "https://www.24chasa.bg/novini/article/7383089", "text": "Всички те са предпочели България пред Германия: в най-новия епизод на много популярното си предаване \"Сбогом, Германия\" телевизионният канал VOX ни среща с шестима германци, преселили се в България, пише   Ето какво разказват: Германската пенсионерка Анете Брич напуснала родния си Бад Рапенау, подгонена от финансова принуда. „Реших да се преселя в България, след като получих съобщението, че ще взимам пенсия в размер на 550 евро. За мен това беше истински шок“, разказва тя в предаването и обяснява, че само наемът и режийните разноски възлизали на 550 евро. Пари за храна и други лични разходи изобщо не ѝ оставали. За капак на всичко от социалната служба ѝ обяснили, че жилището от 50 кв.м., което обитавала към момента, било прекалено голямо за един човек и затова поискали от нея да го напусне. „Бях обзета от истински гняв“, спомня си Анете, която е майка на четири деца и има търговско образование. Именно тогава жената започнала да проучва възможностите за изселване. Анете избрала България поради следните причини: „Страната е в ЕС, там се изповядва християнската вяра, а и не е толкова далеч, което означава, че децата ми биха могли да ме посещават“. Без да знае и дума български, 63-годишната Анете си стегнала багажа и заминала за една страна, която дотогава изобщо не познавала. Днес пенсионерката живее в Балчик и изобщо не съжалява, че е взела това решение: „Синьо небе и прекрасен климат - просто да се влюбиш“, казва жената. Дори езиковата бариера вече не я притеснява - Анете е научила по-важните думи и изрази, а и много българи владеят немски и с удоволствие ѝ помагат. По-нататък жената разказва, че в България може да си позволи обяд в ресторант или пък чаша вино - все удоволствия, които в Германия изобщо не биха били възможни с нейния доход. Но Анете вижда не само хубавите страни на живота в България - споделя например, че българите често нямат добро отношение към животните. Жената разказва, че е прибрала едно бездомно куче от приют, което извежда на разходки по няколко пъти на ден. „Така кучето на практика се грижи за моето здраве“, разказва пенсионерката пред репортерите на VOX. Техните камери улавят и някои безутешни гледки на запуснати панелни блокове в околностите на Варна, мръсотия по улиците, разбити пътища. Въпреки това Анете е категорична: „Това е моят нов дом, искам да остана тук завинаги“. Историята на Анете разказва и списание „Бунте“. По повод дискусията за бедността на старини в Германия изданието цитира изследване на фондация „Бертелсман“, в което се съдържа прогнозата, че делът на жените, които ще са принудени да живеят от социални помощи в пенсионна възраст, през 2036 година ще достигне 27,8%. Днес този дял възлиза на 16,2%. Предаването на VOX ни среща и с други германски преселници, които обаче, за разлика от Анете, са предпочели България пред Германия не заради застрашаващата ги бедност. Един от тях е Томас, който отскоро притежава бар на „Златни пясъци“. Германецът разказва, че бизнесът му се развива много добре, все повече германски туристи посещават заведението му. По неговите думи, заради новите забрани и високите цени в курортите на остров Майорка любителите на плажните партита постепенно се насочват към българското Черноморие. Натам се преориентират и някои от „звездите“ на плажните купони - например изгоненият от Майорка Ике Хюфтголд. Новата му песен „Буле Аларм - да отидем в България“ е един вид обяснение в любов към новата му родина България. „Тук е просто невероятно“, казва той с възторг след първата си изява на \"Златни пясъци\". Ике се готви да се установи трайно в България, а камерите на VOX го показват как прави огледи на нови апартаменти край „Златни пясъци“. Накрая се спира на жилище с площ 150 квадратни метра и с изглед към морето, наемът за което възлиза на 400 евро месечно. За сходен апартамент на Майорка германецът би платил пет пъти по-висока цена, обясняват репортерите на VOX. Предаването на германския тв-канал ни среща и с Бен Юнг, жена му Лена и сина ѝ Райън. В търсене на „пречистващ“ начин на живот тримата се заселили в едно българско село, далеч от всякаква цивилизация, в къща без отопление и течаща вода. Не са сигурни дали ще останат завинаги в България или ще потеглят към някое ново приключение в съвсем друга част на света. Засега обаче се чувстват отлично в България. Само Райън би предпочел да се върне в Германия - най-вече заради приятелите. Момчето вече има конкретен план: след като завърши средното си образование в България, иска да следва ветеринарна медицина.", "date": "2019.04.04", "title": "Шестима германци разказват защо са се преселили в България"}
{"url": "https://www.24chasa.bg/novini/article/7383086", "text": "Координацията между Анкара и Вашингтон за доставка на изтребителите Ф-35 продължава, както и подготовката на турски пилоти в Съединените щати, заявиха турски военни източници, цитирани от Ройтерс, съобщи БТА. Турция не е спряла подготовката във военновъздушната база Малатия, където е планирано да бъдат разположени изтребителите Ф-35, посочиха източниците, като добавиха, че Турция изпълнява всички свои задължения в рамките на програмата.", "date": "2019.04.04", "title": "Анкара и Вашингтон продължават преговорите за изтребителите Ф-35"}
{"url": "https://www.24chasa.bg/novini/article/7383103", "text": "Приключи проверката на ДНСК на строежа на сградата \"Златен век\", за което информирах премиера Бойко Борисов. Има изготвен констативен акт за спиране на строителството и възложителите са уведомени. Това потвърди министърът на регионалното развитие и благоустройството Петя Аврамова в Хасково, цитирана от БТА. Актът ще бъде връчен на възложителите днес, а те имат срок от 7 дни за възражения. След това ще им бъде издадена заповед за спиране на строителството, уточни Аврамова. Тя посочи, че констатираните нарушения са по време на строителството. Основното са подземните нива, три на брой. По проект трябва да има платформи за транспортиране на автомобили като подземен паркинг, като такива не са изпълнени. Изпълнени са стоманобетонни плочи, които са монолитни, обясни министър Аврамова. Други нарушения са свързани със съседен имот, като ДНСК ще излезе с резултатите от проверката. Това, което обявих на премиера Борисов е, че направените констатации дават достатъчно основание за спиране на строителството на \"Златен век\". Неговото нареждане да пристъпим към спиране на строежа бе в рамките на закона, добави министърът на регионалното развитие и благоустройството. На въпрос за исканите оставки на зам.-министър Валентин Йовев и началника на ДНСК Иван Несторов Аврамова припомни свои предишни изявления, че най-лесно е да се искат оставки и че първо тя иска да изчака специализираните институции да дадат своето становище. Предали сме цялата документация по строежа както на антикорупционната комисия, така и на специализираната прокуратура, потвърди Аврамова. По нейни думи има заведено и дело по жалба в Софийския административен съд. Крайно разнопосочни са мненията на експерти и юристи във връзка с валидността на разрешението за строеж към момента, подчерта Аврамова и обобщи, че ще изчака решението и на съда, и на прокуратурата преди да реши трябва ли или не да има оставки. Премиерът Борисов следи развитието на казуса \"Златен век\" и неговото нареждане бе да действаме съгласно закона. Заповедта за спиране на строежа също вече е подготвена с всички аргументи относно направената проверка, изтъкна Аврамова. Тя информира, в отговор на въпрос, че кладенците за допълнителното аварийно водоснабдяване на Хасково вече са готови и след приключване на взимането и изследването на пробите от тези кладенци ще стартира и пускането им вероятно до това лято. Аврамова уточни, че има забавяне в изпълнението на проекта, но не и нарушения по него. Проблемът с питейната вода на областния център започна преди 2 години, когато в част от ВиК - мрежата на града бяха констатирани наднормени нива по показателите \"естествен уран\" и \"алфа активност\". Това бе и една от темите, които трябва да бъдат коментирани в рамките на срещата - диалог \"Европа в нашия дом\". За дискусията пристигнаха депутати и кметове от региона, представители на бизнеса и граждани. На нея се обсъждат основните инфраструктурни проекти в областта и перспективите за развитие на региона.", "date": "2019.04.04", "title": "Аврамова: Издаден е акт за спиране на строежа на \"Златен век\", до 7 дни могат да възразят"}
{"url": "https://www.24chasa.bg/novini/article/7383080", "text": "Японската сонда \"Хаябуса 2\" се готви да изстреля снаряд към астероида Рюгу, като целта е да се образува кратер, от който да бъде взет прах, оповести Японската космическа агенция (ДЖАКСА), цитирана от ТАСС и Франс прес. Сондата, която от няколко месеца е в орбита на 20 км от астероида, започна да се приближава към него. Утре тя ще изстреля снаряд, който ще образува кратер. Веднага след изстрелването на снаряда сондата ще се отдалечи, за да се избегне рискът отломки да стигнат до нея. Образуването на кратера ще бъде заснето със специална камера. Възможно е той да е с диаметър 10 метра, ако почвата е песъчлива, или с диаметър 3 метра, в случай че е скалиста, предава БТА. Става въппрос за най-рисковата част от продължителната мисия на \"Хаябуса 2\", която вече позволи да бъде събрана ценна информация за астероида Рюгу. Планирано е по-късно сондата отново да доближи астероида и да кацне в кратера, за за вземе незасегнати проби от времето на формирането на Слънчевата система. В тях учените се надяват да открият следи от вода и органични вещества. На 22 февруари сондата \"Хаябуса-2\" осъществи кацане на повърхността на астероида Рюгу и взе първите образци от почвата му. Астероидът Рюгу се намира между Земята и Марс на разстояние от около 300 милиона километра от нашата планета. Сондата \"Хаябуса-2\" беше изстреляна през месец декември 2014 година от космодрума на японския остров Таганашима.", "date": "2019.04.04", "title": "Японската сонда \"Хаябуса 2\" се готви да създаде кратер на астероида Рюгу"}
{"url": "https://www.24chasa.bg/novini/article/7382613", "text": "Подписването на регионално споразумение за роуминга е доказателство, че в Сърбия и региона има силна политическа воля за дигитална трансформация на целите Западни Балкани, заяви днес европейският комисар за цифрова икономика и цифрово общество Мария Габриел, съобщи Танюг. На откриването на Дигитална среща на високо равнище на Западните Балкани в Белград Габриел изтъкна, че сръбското правителство е направило много за реализацията на договора от срещата на високо равнище \"ЕС - Западни Балкани\", която се състоя в София миналата година, информира БТА. Днес сме свидетели на подписване на ново регионално споразумение за роуминга между шест партньори в региона и това ще донесе значителни ползи за гражданите и бизнес субектите в региона, изтъкна Габриел. Тя честити на Сърбия за усилията за подготовка на първия проект за регионално споразумение и похвали усилията на всички участници и домакините на форума. Габриел каза, че гражданите ще се радват на по-ниски цени на роуминга, когато пътуват в региона, а следващата стъпка е постигане на същото споразумение, но този път с ЕС.", "date": "2019.04.04", "title": "Мария Габриел в Сърбия: Сделката за роуминга говори за воля за промяна на Западните Балкани"}
{"url": "https://www.24chasa.bg/novini/article/7382609", "text": "В обстановката на изострена предизборна кампания с много размени на обиди и малко думи по същество, конфликтът на Израел с палестинците многозначително отсъства като тема. Управляващата партия \"Ликуд\" на премиера Бенямин Нетаняху не предлага никакъв план за това, което мнозина смятат за най-екзистенциалния проблем на страната. Неговият главен съперник в изборите на 9 април с недомлъвки говори за \"разделяне\", а партньорите хардлайнери (от коалицията) на Нетаняху открито говорят за немислимата някога идея за анексиране на целия или на части от Западния бряг. За палестинска държава - предпочитаното за международната общност решение през последните две десетилетия, вече не се говори. Това е в пълен контраст с предишните избори, когато мирът с палестинците бе централна тема за избирателите. Тази очевидна липса на интерес е отражение на ширещото се в Израел разочарование от годините на безплодни усилия за постигане на мир. Но това свидетелства и за успеха на Нетаняху да изтласка темата от дневния ред. Възползвайки се от вътрешните палестински раздори и провеждайки понякога противоречиви политики, Нетаняху успява да управлява конфликта, без да засяга по-важния въпрос как двата взаимносвързани народа ще живеят заедно занапред. Силната подкрепа от администрацията на Тръмп му дава допълнителен импулс. \"Мирният процес в момента е в кома\", - каза Шмуел Роснер, старши изследовател от Еврейския институт за народна политика. - Няма големи надежди за намиране за жизнеспособно решение в близко бъдеще, така че хората могат просто да избутат проблема в задънена улица, докато той отново изплува някой ден и започне да ги преследва.\" Нетаняху пое премиерския пост в началото на 2009 г. и под силен натиск от тогавашния американски президент Барак Обама неохотно заяви, че подкрепя идеята за независима палестинска държава, макар и с много условия, които бяха отхвърлени. Нещата бързо тръгнаха надолу и сериозни мирни разговори така и не се състояха по време на мандата на Обама. През годините като премиер Нетаняху многократно хвърляше вината върху палестинците, обвинявайки президента Махмуд Абас - който е за споразумение чрез преговори с Израел - в подстрекателство и подкрепа за \"терора\". В същото време той поддържаше задкулисно сътрудничество в сферата на сигурността със силите на Абас на Западния бряг за съвместна борба срещу екстремистката групировка \"Хамас\". В контролираната от \"Хамас\" ивица Газа Нетаняху често участваше във въоръжени сблъсъци, но води и задкулисни преговори със заклетия си враг с надеждата да поддържа спокойна обстановка. Администрацията на Тръмп допълнително тласка палестинците в задънена улица, като оряза стотици милиони долари помощи за тях и призна Йерусалим за столица на Израел. Това подтикна палестинците да скъсат връзките със САЩ. Дългоочакваният мирен план, който Белият дом обещава да представи след изборите, няма голяма перспектива, ако изобщо някога види бял свят. Мирният процес е дълбоко замразен и затова може би не е изненада, че никоя от големите израелски партии не говори за палестинците. \"Палестинската кауза днес напълно отсъства от израелските избори, а когато се появява, то е само в негативен контекст\", каза Ахмед Мадждалани, висш палестински служител. \"Това е обезпокоително, защото показва, че нещата вървят от лошо по-лошо\". Палестинците искат Западния бряг, Източен Йерусалим и ивицата Газа (територии, завладени от Израел в близкоизточната война от 1967 г.) за своя независима държава. Така нареченото решение въз основа на принципа за две държави се ползва с широка международна подкрепа като най-добрия начин за прекратяване на конфликта. Ако Израел продължи да властва над милиони палестинци, логиката сочи, че те постепенно ще се откажат от мечтата си за държава, а вместо това ще поискат израелско гражданство и пълно равноправие. При такъв сценарий Израел няма как повече да бъде едновременно и еврейска и демократична (държава). Израелците обвиняват палестинците в отхвърляне на \"щедри мирни предложения\", последното от тях в края на 2008 г. - нещо, което палестинците отричат. Израелците се позовават също и на изтеглянето си от Газа през 2005 г., което откри пътя за \"Хамас\" да вземе властта от силите на Абас две години по-късно. Преди изборите няколко религиозни и националистически партии наред с индивидуални членове на нетаняховата \"Ликуд\", открито призоваха за анексиране на части от или на целия Западен бряг.Тези планове включват редица предложения за палестинците, включително право на жителство, но без право на глас, евентуално и гражданство или финансови стимули за емигриране. Остава неясно колко силно тези партии - потенциални коалиционни партньори на Нетаняху, ще настояват на своето, макар че неотдавнашното решение на Тръмп да признае анексията на окупираните от Израел Голански възвишения доведе до засилване на призивите за анексиране на територии на Западния бряг. Говорителят на \"Ликуд\" Ели Хазан каза, че не очаква анексията да бъде на дневен ред. Според него партията \"силно вярва\" в статуквото. \"Ние сме и срещу еднодържавното решение, и срещу двудържавното решение. И двете могат до доведат до края на Израел като еврейска и демократична страна\", посочи той. Според Йоханан Плеснер, председател на Израелския демократичен институт и бивш депутат, Нетаняху няма да се поддаде на призивите за анексия. \"В края на краищата, анексирането на Западния бряг е прерогатив на премиера\", каза той. Главният съперник на Нетаняху, бившият началник на генералния щаб Бени Ганц, дава известна надежда на \"лагера на мира\". Програмата на неговата партия \"Синьо и бяло\" отделя няколко изречения на палестинците, обещавайки \"нови хоризонти за политическо уреждане\" и ангажимент да се работи с арабските съседи за намиране на начин \"да се задълбочи разделянето\". Там обаче не се споменава за палестинска държава и се казва, че Израел ще продължи да контролира части от Западния бряг и никога няма да раздели Йерусалим. Според бившия палестински преговарящ (с Израел) Гасан Хатиб, липсата на интерес от израелска страна вреди на палестинците в краткосрочен план, но е много по-лоша за Израел в дългосрочен план. \"Това означава край на двудържавното решение, - каза той. - Алтернативата ще бъде система на апартейд а това ще причини огромни вреди на израелската демокрация и на имиджа на Израел.\" Йоси Бейлин - един от главните архитекти на историческото временно мирно споразумение на Израел с палестинците от 1993 г., каза, че политиката на Нетаняху има катастрофален ефект върху изгледите за мир. Въпреки това той е уверен, че решението за две държави един ден ще бъде възприето поради липса на алтернативи, и дори вярва, че Ганц \"със сигурност\" ще търси мирно споразумение, ако бъде избран. По ирония на съдбата мирният план на Тръмп, ако бъде представен, ще укрепи позициите на Нетаняху, смята Бейлин. Ако бъде избран, за Нетаняху ще бъде трудно да се противи на предложението на неговия близък приятел,, докато в същото време неговите хардлайнерски настроени коалиционни партньори ще се противопоставят на всякакви отстъпки към палестинците. \"Въздействието на този план може да е много интересно\", каза Бейлин. /БТА/", "date": "2019.04.04", "title": "Палестинският въпрос отсъства като тема от \nизборите в Израел"}
{"url": "https://www.24chasa.bg/novini/article/7382681", "text": "Парламентът одобри правилата относно отпуска по бащинство и неподлежащото на прехвърляне право на родителски отпуск, в окончателно гласуване в четвъртък, съобщиха от пресцентъра на Европейския парламент. Законодателството, договорено неофициално с министрите на ЕС, постановява минимални изисквания за всички държави членки, с цел да се насърчи представителството на жените на работното място и да се засили ролята на бащата или на съответния втори родител в семейството. Това ще се отрази положително върху децата и семейния живот, като същевременно по-точно се отразяват обществените промени и се насърчава равенството между половете. Правото на поне десет работни дни платен отпуск по бащинство за бащи или равностойни втори родители (където е признато от националното законодателство) е предоставено около времето на раждането и платено не по-малко от нивото на отпуск по болест. Евродепутатите също добавиха правото на два месеца неподлежащо на прехвърляне и платено право на родителски отпуск. Този отпуск следва да бъде индивидуално право, което създава подходящите условия за по-балансирано разпределение на отговорностите за полагане на грижи в семейството. Държавите членки ще осигурят адекватно заплащане или обезщетение за минималния, неподлежащ на прехвърляне период за родителски отпуск, което отчита, че използването на родителски отпуск често води до намаляване на семейния доход и по-високо платеният член на семейството (който често е мъж) трябва да може да се възползва от това право. Държавите членки трябва да могат да предлагат поне 5 дни годишно отпуск за лицата полагащи грижи, за работници, които се грижат за роднина или член на същото домакинство, който има сериозно здравословно състояние или влошено състояние, свързано с възрастта. Държавите членки, които вече гарантират заплащане или надбавка от поне 65% от нетната заплата на работника, в рамките на период от поне 6 месеца родителски отпуск за всеки родител, могат да решат да запазят тази система. Работещи родители или лица, полагащи грижи, ще могат да изискват корекция на работното време, което може да включва, когато е възможно, дистанционна работа или гъвкаво работно време. Когато се разглеждат молбите за гъвкаво работно време, работодателите може да вземат предвид не само собствените ресурси и оперативен капацитет, но и специалните нужди на родителите на деца с увреждания или продължителни заболявания и тези на самотни родители. Законодателството беше прието с 490 гласа „за“, 82 гласа „против“ и 48 гласа “въздържал се“. Директивата влиза в сила на двадесетия ден след публикуването й в Официалния вестник на ЕС. Държавите членки имат три години да приложат правилата.", "date": "2019.04.04", "title": "Евродепутатите приеха: Бащите имат право на поне 10 дни отпуск след раждането"}
{"url": "https://www.24chasa.bg/novini/article/7382708", "text": "Има много причини, поради които опозицията в Сърбия не получава подкрепата на Запада. Една от тях е, че Западът продължава все още да разчита на /президента Александър/ Вучич, че ще им даде някакъв резултат в преговорите с Косово. Тази оценка направи за Радио Свободна Европа Ерик Горди, професор в Лондонския университетски колеж и специалист за Югоизточна Европа. Когато става въпрос за Косово - не само Косово, но и Босна и Херцеговина - в някои моменти наистина се вижда, че опозицията е още по-националистическа и от актуалната власт. Защо тогава някой, който иска стабилност в региона, да подкрепя тази опозиция, казва събеседникът на Радио Свободна Европа от Лондон. Въпреки че опозиционният Съюз за Сърбия вече почти четири месеца протестира в десетки градове на страната, настоявайки за оставката на президента на Сърбия Александър Вучич и други висши представители на управляващите заради, както обясняват, насилието над политическите противници, натиска върху институциите и медиите и повечето опозиционни депутати бойкотират работата на сръбския парламент, Вучич отхвърля възможността за диалог с лидерите на опозицията, която участва в протестите, както заяви той в края на февруари пред ТВ Първа. Един от тях - Бошко Обрандович, лидер на дясното движение \"Двери\", той редовно нарича \"фашист\", а другите двама - Драган Джилас, основателя на Съюза за Сърбия, и Вук Йеремич, лидера на Народна партия - \"магнати, крадци и лъжци\". Последният път това беше по време на визитата му в Зренянин миналия уикенд. Дори това, че в списъка на Фрийдъм хаус, реномирана организация за измерване на свободата и демокрацията в света, след години неотдавна Сърбия слезе от категорията \"свободни страни\" в категорията на полусвободните, не повлия на управляващите да направят отстъпки и да отворят пространство за диалог с обществото и политическите противници. За промяна на тона на висшите управляващи по отношение на медиите и политическите противници не допринесоха дори последните доклади, които показват изоставане в напредъка на Сърбия в сферата на върховенството на закона и основните свободи, както и оценката на органа на Съвета на Европа ГРЕКО /Група държави срещу корупцията/, в която се посочва, че Сърбия не е изпълнила нито една от 13 препоръки в сферата на борбата с корупцията. За тях е по-важно да се постигне договор между Сърбия и Косово, отколкото демокрацията в която и да било от страните в региона. Ако някога е била на пръв план, демокрацията сега падна на втори план, обяснява това обстоятелство Ерик Горди. Регионът на Западните Балкани върви в посока на дестабилизация, оценява Зияд Бечирович, директор на Люблянския международен институт за близкоизточни и балкански проучвания, който обяснява с този контекст защо няма западна подкрепа за опозиционния Съюз за Сърбия. В съществуващата констелация на отношенията сръбската опозиция, която символизират Бошко Обрадович, Вук Йеремич и Драган Джилас, не може да бъде алтернатива на никого. Известно е какъв е Бошко Обрадович, лидер на движението \"Двери\" - крайнодясно движение, което в много аспекти може да се характеризира като профашистко, знаем политическия път на Вук Йеремич и неговите становища, които в много отношения са ретроградни, а и обременеността на досегашното управление на Драган Джилас и неговата бизнес империя, казва Бечирович. Лидерите на Съюза за Сърбия искат с упорити протести да делегитимират управлението на Вучич, но и да привлекат вниманието на света към протестите в Сърбия. През последния месец и половина представители на този съюз се срещаха със западни лидери от двете страни на Атлантика. По време на двудневното посещение във Вашингтон в края на март един от основателите на Съюза за Сърбия Драган Джилас и секретарят на този съюз Любан Панич имаха редица срещи с американски официални лица, на които ги информираха за ситуацията в Сърбия. На срещите с главния директор за Европа и Русия в Националния съвет за сигурност Джон Ерат, директора по европейските въпроси Уилям Бъркли, както и с Матю Палмър, заместник-помощник държавен секретар, и представители на Сената и Конгреса, като съобщи Съюзът за Сърбия, Джилас изтъкнал заплахата за демократичните процеси в Сърбия, невзможността за произвеждане на честни и свободни избори и предал становището на тази част от опозицията, че при такива условия няма да участват в избори. Но посланието, което в края на февруари бе изпратено от канцеларията на ръководителката на европейската дипломация Федерика Могерини бе, че парламентът е мястото, където трябва да се обсъждат политически и други въпроси. След това в Белград пристигна и европейският комисар по разширяването Йоханес Хан. Макар лидерите на Съюза за Сърбия да му казаха, че в Сърбия се задушават демокрацията, човешките права и свободата на медиите, както и че опозиционните депутати няма да се върнат в парламента, Хан, както разказа Александра Йерков от Демократическата партия, още веднъж изтъкна нуждата диалогът да бъде воден в институциите с цел, като каза, завръщане на опозиционните депутати в парламента. На срещата с европейския комисар не бе поканен лидерът на \"Двери\" Бошко Обрадович. Той коментира, че не би участвал в разговори с близки приятели на Вучич от ЕС, които подкрепят нарушаването от негова страна на конституцията и унищожаването на демокрацията. Обрадович посочи още, че това е посланието на Хан, че Западът не стои зад протестите \"1 от 5 милиона\". Малко преди срещата с Йоханес Хан лидерите на Съюза за Сърбия се срещнаха в Белград и с докладчика на Европейския парламент за Сърбия Дейвид Макалистър, но съдейки по всичко, не получиха от него очаквания отзив. Макалистър говори за значението на дебата в парламента и предложи да бъде посредник в диалога между властта и опозицията, но опозиционният блок не иска това. В началото на февруари лидерите на Съюза за Сърбия Драган Джилас и Вук Йеремич се срещнаха в Брюксел с представители на Европейската комисия, с които разговаряха за политическите събития в Сърбия и исканията на гражданите, които всяка седмица протестират из цялата страна. Зияд Бечирович посочва, че в заключителната фаза на даилога между Белград и Прищина Западът не може да приеме становищата на лидерите на Съюза за Сърбия за Косово и за европеизацията на Сърбия. Поради това е такова отношението на Запада към тази част от опозицията, още повече, че тя няма ясни становища нито за Русия, нито за решаването на въпроса за Косово, нито за членството на Сърбия в Европейския съюз, нито за ситуацията в региона. Следователно става дума за хетерогенен опозиционен съюз, чиято цел е единствено да дойде на власт, а всъщност не знаем какво би донесло и на Сърбия, и на целия регион нейното идване на власт, казва Бечирович. Опозицията, по мнението на Бечирович, е \"откраднала\" гражданските протести, тъй като желае по този начин да дойде на власт, вместо да бъде коректив на управляващите и институциите в парламента на Сърбия. Той казва, че Вучич би могъл от своя страна да научи нещо от гражданските протести, да приеме много легитимни искания на гражданите и да коригира своя начин на управление. Ерик Горди оценява, че една от причините, че Европейският съюз и Западът не се занимават много с демократичните дефицити в Сърбия е това, че съюзът има собствени проблеми с демокрацията и не се справя много успешно с авторитарните правителства в европейските държави като Унгария и Полша, а за САЩ е по-добре изобщо да не говорим - всички знаем каква е администрацията там. И накрая, има още една причина, а това е въпросът кой изобщо е с тази опозиция в Сърбия, защото ако някой го е грижа за демокрацията няма голяма вероятност да подкрепи Бошко Обрадович или Сергей Трифунович /лидер на Движението на свободните граждани/ по очевидни причини. Двамата споменати опозиционни лидери са известни с острите си изказвания, които управляващите често използват като оръжие за да доказват, както казват, склоността на противниците си към насилие. От другата страна са обвиненията на голяма част от опозицията срещу управдляващите. Това състояние на нещата оставя актуален въпроса за възможни промени както по линията власт - опозиция, така и в отношението на наблюдателите към политическите сили в Сърбия. (БТА)", "date": "2019.04.04", "title": "Защо Западът не подкрепя сръбската\nопозиция?"}
{"url": "https://www.24chasa.bg/novini/article/7381407", "text": "Българско мнозинство, българска следа, български указ... В италианския език няма друго име на народ, което да съпътства толкова негативни изрази като “български”, обобщава в новопубликуваната си книга Енрико Теста, професор по история на италианския език в Университета на Генуа. В “Български”, историята на една дума с лоша слава”, която се продава отскоро по книжарниците на Ботуша, изследователят анализира откога и как се стига до дискредитиращата употреба на този етноним. Използването на имена на народи по обиден за тях начин е с широк обхват. От една страна, са феномените на явна нетолерантност, формирали се на базата на расистки предразсъдъци като евреин, негър и бедуин, но също така Неапол и албанец. Авторът напомня и за някои доста разпространени начини на изразяване в италианския език, които съществуват и до днес, като “да псуваш като турчин” или обиди от сорта на “монголец” и в градския транспорт. Във всички тези употреби на етноними в италианския език обаче не се вписва повсеместното използване на “български” в политиката, медиите и разговорната реч, затова проф. Теста го определя като аномалия. “Български” е символ на нещо тъжно, сиво, вяло, както и на злоупотреба с власт и на измама. За да разбере защо това е така, авторът тръгва от раждането на един безкрайно известен в Италия израз – българско мнозинство. Неговият произход може да се търси в 1989 г. - тогава на 13 май в Милано се провежда конгресът на Италианската социалистическа партия, когато Бетино Кракси е преизбран за лидер с 92,3% от гласовете. Доволен от това, той възкликва: “Другари, въпреки че от този български процент се чувствам малко неловко, съм ви безкрайно благодарен”, както ще го цитира и в. “Аванти”. Така в крайна сметка в повечето италиански речници след първото значение “от България” за думата български открай време фигурира и другото значение за за особено твърд и диктаторски характер, какъвто е имал сталинисткият комунизъм в България през втората половина на миналия век. Енрико Теста припомня и как още от 1985 г. “български” започва да се употребява в италианския език със смисъл на недемократичен, авторитарен, репресивен, а когато става въпрос за избори – като за управлявани от горе и лишени от свободни дебати. Вярно е, че по времето на съветския блок България беше особено привързана към СССР, но и други режими по онова време бяха не по-малко авторитарни. Тогава как така се наложи именно прилагателното “български”, а не това на името на някой друг народ, пита се изследователят, който припомня и че то не съществува в други езици като английския или испанския например. На всичко отгоре въпросните авторитарни режими са отдавна заровени в миналото и въпреки това изразът “български” продължава да се употребява и днес. Енрико Теста се рови и в миналото на българския народ, в произхода на тази следа, водеща към “степи и планини”, намеквайки за дошлите от Централна Азия прабългари. Разхождайки читателя из над хилядолетния път на България, Енрико Теста прави лингвистичен, исторически и културен анализ, но същевременно и критикува “системата от стереотипи и на всичко онова, което изглежда очевидно, но всъщност не е такова”.  Изследователят изтъква и как през май 1943 г. България е била единствената балканска страна, опълчила се срещу националсоциaлистическите планове, свързaни с евреите. Въпреки влизането в сила на расистките закони както правителството, така и населението в България отхвърлиха единодушно депортирането на българските евреи, припомня той. И въпреки това арогантността на догмата и на обществото на медиите не вземат предвид тези факти. Вместо това предпочитат да се доверят на други изхабени формули, които изравят примитивни елементи и предразсъдъци. И така по подобие на Волтер. Или с други думи, мислят ги по-скоро за ориенталски трън, и то от бедния Ориент, в тялото на Запада. Авторът стига до извода, че при изработването на клишетата днес са се насложили както убеждения и вярвания от по-близкото минало като студената война и от съвременната ситуация на България, така и от много далечна дата и всички те действат върху колективното съзнание. Оттук идва и културната перспектива (на знаци, думи и мнения), в която доминира представянето на задръстващи съзнанието и досадни аспекти от сегашното време, които се изправят пред нас като фикс идеи. Въпреки че става въпрос за далечно съдържание, което вече не съществува и което Западът е споделил, той предпочита да не го помни. Подчинявайки се на принципите на конформизма, машината за митове и нейните автоматизми реализират постановката около думата “български”, която е удобна реалност във формите на комуникиране. Това е сценарий, който изглежда като нелепа и гротескна реалност пред нуждите и днешните конкретни проблеми, пред фактите от историята и нейните нереализирани надежди. Човешки драми от третото хилядолетие са облечени на сцената в сиви средновековни дрипи, а примитивни парчета са сглобени в пластмасова конструкция - инерцията на мисълта и управлението на архивите на разговора я правят опортюнистично удобна за всеки случай, анализ и новина, заключава авторът.", "date": "2019.04.04", "title": "Италиански  професор изследва как “българско” стана обидa на Ботуша"}
{"url": "https://www.24chasa.bg/novini/article/7382712", "text": "Учени от института Рикен в Япония установиха как се формират най-мощнте светлинни експлозии във Вселената, съобщава сп. \"Нейчър къмюникейшънс\". Специалистите анализирали данни, които показват какъв е спектърът на различни гама експлозии, регистрирани от космически телескопи през последните няколко години. Било констатирано, че мощността и яркостта на изригванията зависят от това в каква част на спектъра е пикът на експлозията, предава БТА. След като създали математически модел на умираща звезда, учените заключили, че голяма част от гама фотоните се образуват във вътрешните слоеве на звездата, а не във външните й слоеве. Гама фотони възникват, когато тесен сноп плазма започва да се разширява. От температурата на този сноп зависи яркостта на гама експлозията. За пръв път гама изригване бе регистрирано през 1967 г. от американския спътник \"Вела-4А\". Механизмът, в резултат на който за съвсем кратко време в малък обем се отделя толкова голяма енергия, досега е неизяснен. Предполага се, че гама изригвания възникват по време на експлозии на гигантски звезди и на първите стадии от превръщането им в черни дупки.", "date": "2019.04.04", "title": "Откриха източника на най-мощните експлозии във Вселената"}
{"url": "https://www.24chasa.bg/novini/article/7382732", "text": "Румънският президент Клаус Йоханис съобщи днес, че предстоящият референдум за правосъдието ще има две теми: забрана на амнистията и помилването на осъдени за корупционни престъпления и забрана на извънредните постановления в областта на престъпленията, наказанията и съдебната организация, съобщава сайтът Зиаре. Държавният глава заяви, че е изпратил в парламента писмото относно двете теми, които ще бъдат подложени на гласуване на референдума на 26 май. Той посочи, че гражданите на Румъния трябва да решат дали да се \"изтриват\" присъдите на лица, осъдени за корупция, и дали правителството да продължи да издава извънредни постановления в областта на правосъдието, предава БТА. \"Румънците показаха, че не приемат корупцията и кражбата на обществени пари (. . .) Това, което се случва в настоящото управление, е безпрецедентно. Свидетели сме на една атака срещу правосъдието чрез извънредни постановления\", изтъкна още Йоханис. Той отново призова правителството да не издава извънредни постановления в областта на правосъдието. \"Референдумът влезе във финалната права, всяко извънредно постановление би било нелегитимно\", подчерта президентът. \"Драги румънци, чакам ви на референдума на 26 май\", заяви в заключение държавният глава.", "date": "2019.04.04", "title": "Йоханис: Референдумът ще има 2 теми: забрана на амнистията и помилването на осъдени за корупция"}
{"url": "https://www.24chasa.bg/novini/article/7382724", "text": "Украинският президент Петро Порошенко, който на първия тур на президентските избори на 31 март, остана втори, прие предложението на опонента си, комика Володимир Зеленски, за предизборен дебат на най-големия стадион в Украйна, предаде Франс прес, цитирана от БТА. Зеленски, който се класира първи, предложи вчера чрез видеопослание в социална мрежа дебатите между тях се състоят на Олимпийския стадион в Киев. \"На стадион ли? Е, добре, да проведем дебати на стадиона. Очаквам ви, Володимир Олександрович!\", отговори Порошенко. Вторият тур на президентските избори е на 21 април. По закон дебатите трябва да са на 19 април. На първия тур Зеленски получи 30,2 процента, а Порошенко остана доста зад него с 15,95 процента. Вчера Зеленски предложи на Порошенко също така кандидатите за президент да минат медицински преглед, за да знаят избирателите, че те не са \"нито алкохолици, нито наркомани\". Засега Порошенко не е казал дали приема и това предложение.", "date": "2019.04.04", "title": "Порошенко и Зеленски излизат в дебат на най-големия стадион в Украйна"}
{"url": "https://www.24chasa.bg/novini/article/7382736", "text": "На среща при министър-председателя Бойко Борисов кметът на София Йорданка Фандъкова отново заяви, че разрешението за строеж на сградата „Златен век“ в столичния квартал „Лозенец“ е изтекло. Това съобщиха от правителствената информационна служба. Фандъкова поиска от министъра на регионалното развитие и благоустройството Петя Аврамова да бъдат предприети действия по спиране на строителството на сградата. Министър Аврамова информира премиера Борисов, че след окончателното приключване на проверката на ДНСК са констатирани съществени отклонения при строителството, които дават достатъчно основания за спиране на строежа. На базата на всички факти и обстоятелства по приключилите проверки на ДНСК и Столична община, и докладваното от министър Петя Аврамова и от кмета Йорданка Фандъкова, премиерът Бойко Борисов разпореди на ДНСК да действа съобразно своите компетенции и строежът да не продължава.", "date": "2019.04.04", "title": "Строителството на \"Златен век\" спира"}
{"url": "https://www.24chasa.bg/novini/article/7382773", "text": "„Смятам за изключително недостойно поведението и опитите да бъдат натискани медицински специалисти, да не протестират. Това е конституционно право - да изразяваш мнение и да протестираш. И никой – бил той началник на болница, министър или кмет, не може да го забрани. Вие сте в правото си, а аз като омбудсман, който защитава правата на гражданите, ще бъда във всяка една ситуация, на всяко едно място, където някой се опитва да натиска хората, да ги мачка, да им извива ръцете и да не им дава да си кажат мнението и да си отстояват правата“. Това каза омбудсманът Мая Манолова днес пред протестиращите медицински специалисти във Враца, а думите й бяха посрещнати с бурни ръкопляскания. Това съобщиха от пресцентъра на омбудсмана. Заради оказван натиск да не протестират, медицинските специалисти от Враца днес са организирали два протеста - пред сградата на МБАЛ „Христо Ботев“ и пред общината, подкрепени от техни колеги от областта и от столицата. „Бях в Казанлък, бях в Кюстендил, през следващата седмица ще съм в Стара Загора, после сме в Бургас, в Русе - навсякъде, където някой се опитва да мачка медицински работници“, заяви общественият защитник. Тя подчерта, че е имало опити от страна на ръководството на болницата да упражнява натиск, но вчера ситуацията била взривена допълнително с предложението да им бъдат увеличени заплатите с 50 лв., т.е. да станат 610 лв., което в условията на национален протест на медицинските специалисти било подигравка. В отговор на създалата се ситуация, професионалистите по здравни грижи заявиха, че ще подготвят нов национален протест, който ще се състои на 15 май 2019 г. пред сградата на Министерския съвет в столицата. Манолова заяви, че идва за четвърти път във врачанската болница, но подчерта, че ако трябва ще я посети още 44 пъти, докато проблемите в МБАЛ „Христо Ботев“ не бъдат решени. По думите й нито едно от обещанията, които са били поети за решаване на проблемите във врачанската болница, не се изпълняват, включително обещаните средства около 1,5 млн. лв. за ремонт на инвазивно отделение, за монтиране на ангиограф, за ремонт на родилното отделение, където мазилката пада върху родилки и бебета, за ремонт на отделението по хемодиализа с нова апаратура. „Нищо не се случва и съм дошла да попитам за пореден път изпълнителния директор на болницата – защо? През месец декември той пое ангажимент, че буквално до дни ще бъде обявена обществена поръчка за ремонт на родилното отделение. Отпуснати са над 600 000 лв. Не са малко пари и нямам никакво обяснение, защо този човек не си държи на думата и защо откровено говори неистини“, попита общественият защитник. Тя информира присъстващите, че преди да дойде във Враца се е свързала с Министерството на здравеопазването, откъдето са я уверили, че са осигурили парите и че нямат обяснение, защо ръководството на болницата не ги усвоява. „Всички сме наясно, че с тези 1,5 млн. лв., които са добре дошли и са важни, проблемите на болницата във Враца няма да се решат, няма да се решат и проблемите на други многопрофилни общински болници, изискват се смели и експертни действия от страна на министерството, което няма да стане със замазване на проблемите и със запълване частично и то вече не на дупки, а на ями“, каза Манолова. В отговор ръководството на болницата я увери, че до два месеца ще бъде готово отделението по инвазивна кардиология, а до седмица ще бъде обявена обществена поръчка и за ремонта на АГ отделението.", "date": "2019.04.04", "title": "Мая Манолова във Враца: Ще бъда навсякъде, където мачкат граждански права"}
{"url": "https://www.24chasa.bg/novini/article/7382756", "text": "Евродепутатите призовават държавите членки да подобрят спазването на законодателството на ЕС в областта на отпадъците и да засилят процедурите за повторно използване и рециклиране, съобщиха от пресцентъра на Европейския парламент. Незаконодателната резолюция, одобрена в четвъртък от ЕП, обобщава около 60 петиции на граждани относно проблемите върху здравето и околната среда, свързани с неподходящото управление на отпадъците в техните държави членки, което води до лошо качество на въздуха, замърсяване на подпочвените водни ресурси, прекомерни нива на шума и емисии на миризми. Евродепутатите призовават за адекватна подкрепа за нов бизнес модел, основан на предотвратяването, повторното използване и рециклирането на отпадъци, който ще подпомогне прехода към по-развита кръгова икономика, ще подобри ефективността на ресурсите и ще доведе до повече възможности за работни места в сектора. Подходящото управление и предотвратяването на отпадъците е от съществено значение за подобряване на качеството на живот в Европа и за постигане на нетоксична околна среда, подчертават евродепутатите. Текстът призовава държавите членки да предприемат мерки за почистване на отпадъците и за подобряване на тяхното управление чрез икономически стимули и кампании за повишаване на осведомеността, и по-специално чрез намаляване на битовите отпадъци. Евродепутатите призовават държавите членки изцяло да приложат Рамковата директива за отпадъците във връзка с управлението на опасни отпадъци и припомнят, че изгарянето остава най-лошият начин за преработване на отпадъци. Текстът подкрепя текущите производства на Комисията за установяване на нарушения срещу държавите членки, които не спазват законодателството в областта на отпадъците, и приветства волята на Комисията да се ангажира със заинтересованите страни и европейските организации за насърчаване на култура и политики за нулеви отпадъци. Евродепутатите припомнят, че последователна политика и създаване на подходяща инфраструктура в съответствие с йерархията на мерки за отпадъците може да се осъществи само чрез координация и сътрудничество на всички равнища в ЕС и призовава Комисията да улесни подобен обмен на най-добрите практики. Същевременно те изразяват съжаление, че според вносителите на петиции, депата за отпадъци са получили разрешение и са били разположени в близост до жилищни и селскостопански обекти, и призовават националните органи да защитават здравето на своите граждани и да въведат мерки за разрешаване на замърсяването на подпочвените води. През последните няколко години Комисията по петиции на ЕП е получила повече от 60 петиции относно управлението на отпадъците от Белгия, България, Гърция, Италия, Полша, Словакия, Испания и Обединеното кралство. Комисията също осъществи посещения за установяване на фактите, свързани с предполагаемо слабо управление на отпадъците в България, Гърция и Италия. Рамковата директива на ЕС за отпадъците от 2008 г. определя задълженията и основните дефиниции за управлението на отпадъците в ЕС.", "date": "2019.04.04", "title": "ЕС изтъква слабото прилагане на законите в областта на отпадъците"}
{"url": "https://www.24chasa.bg/novini/article/7382785", "text": " От Дирекцията за надзор на строителния контрол съобщиха, че спират строежа и обявиха нарушенията. Ето съобщението: Във връзка с извършени проверки на сградата „Златен век“ с възложител „Артекс Златен век“ ООД гр. София, проведени на 20.03. и 26.03.2019 г. по документи и на място се констатираха следните отклонения при строителството: Сградата е на етап груб строеж. Вместо предвидените с одобрения инвестиционен проект от главния архитект на Столична община две двойни асансьорни клетки в които ще бъдат монтирани по два подемника за автомобили, на място е изпълнена стоманобетона плоча, без да са реализирани отворите за монтаж на асансьорните уредби. В подземните три нива на строежа на коти – 4,53; -7,63 и -10,75, съгласно проекта по част „Конструкции“ са извършени строителни дейности, чрез които са закри конструктивни елементи– ограждащи стоманобетонови стени, колони и шайби, което възпрепятства извършването на огледа им преди съставянето на акт образец 14 за приемане на конструкцията. В нарушение разпоредбите на законна (чл.154, ал. 1, т.5 от ЗУТ) без издадено разрешение за строеж, в съседния УПИ III-411, собственост на същия възложител, е изпълнен изкоп с неукрепени откоси, с дълбочина около 15 м. Сградата не е обезопасена със строителни мрежи по цялата фасада, с което се създават предпоставки за възникване на инциденти. Съставен е констативен акт е основание за започване на административна производство по реда на чл. 224, ал. 1, т.1 и т.2 от ЗУТ за спиране на строителството на обекта. Съгласно изискванията на закона, след връчването на констативния акт и след изтичане на необходимия срок на възражение, ще бъде издадена заповед за цялостно спиране на строежа, до отстраняване на констатираните нарушения.", "date": "2019.04.04", "title": "ДНСК: Спираме строежа на сградата \"Златен век\", ето нарушенията"}
{"url": "https://www.24chasa.bg/novini/article/7382800", "text": "От една на две години се увеличава правото на престой на гръцките граждани, които пътуват в САЩ по работа или на почивка, обяви американският посланик в Атина Джефри Пайът, съобщава \"Катимерини\". Пайът направи това съобщение след подписването на споразумение между двете страни за прилагането на програмата за резервационните данни на пътниците (PNR), което предвижда при случаи, които засягат националната сигурност, авиокомпаниите да предоставят на гръцката полиция данни за пътниците си, предава БТА. Споразумението беше подписано от Пайът, представител на Държавния департамент, гръцкият министър на защитата на гражданина Олга Геровасили и директора на гръцката полиция Аристидис Андрикопулос.", "date": "2019.04.04", "title": "Увеличиха правото на престой на гърците, \nкоито пътуват в САЩ, на 2 години"}
{"url": "https://www.24chasa.bg/novini/article/7382808", "text": "Ракета-носител \"Союз-2.1а\" с товарния кораб \"Прогрес МС-11\" бе изстреляна към Международната космическа станция (МКС) от космодрума Байконур. Това бе оповестено от Центъра за управление на полетите. \"Ракета-носител \"Союз-2.1а\" с кораба \"Прогрес МС-11\" стартира от 31-ва площадка в Байконур\", поясни БТА. Корабът полетя към станцията по свръхкратка схема. Скачването му с МКС е планирано за 17:25 часа. Товарният кораб \"Прогрес МС-11\" се отдели от третата степен на ракетата-носител \"Союз-2.1а\" и започна самостоятелен полет към МКС. Корабът ще достави на станцията различни товари, включително гориво, научно оборудване, продукти, медикаменти. Свръхкратката схема означава, че товарният кораб ще направи две обиколки на Земята и ще достигне целта си за малко повече от три часа. По-рано апаратите \"Прогрес\" при полета си до МКС използваха двудневната схема с 34 обиколки, или стигаха до станцията за 6 часа с четири обиколки. За пръв път свръхкратка схема за полета до МКС бе използвана при изстрелването на товарния кораб \"Прогрес МС-09\", който успешно стигна до станцията за малко повече от три часа и половина.", "date": "2019.04.04", "title": "\"Прогрес МС-11\" се изстреля по свръхкратка схема към МКС (Видео)"}
{"url": "https://www.24chasa.bg/novini/article/7382816", "text": "Боевете в Афганистан както обикновено ескалират с наближаването на пролетта. И двете страни искат да получат възможност по-активно да влияят на преговорите за мирно уреждане на конфликта - рискован подход, който според анализаторите крие опасност от втвърдяване на позициите. През март по неофициални данни стотици служители на афганистанските сили за сигурност са били убити или ранени в тежки боеве в Южен, Западен и Северен Афганистан. Двама войници от американските специални сили бяха убити близо до Кундуз, а атаките и от едната, и от другата страна взеха цивилни жертви. Американски въздушни удари по случайност убиха афганистански войници, загинали от \"приятелски огън\". \"Тази година правителствените сили са в офанзива. Очакваме ожесточени боеве и, естествено, жертви\", каза високопоставен източник от афганистанските сили за сигурност. Сезонният фактор в боевете в последните години вече не е толкова определящ, защото повечето талибани сега се сражават близо до домовете си и няма нужда да чакат снегът да се стопи в планинските проходи, за да потеглят към бойните полета, каза Грийм Смит, консултант на Международната кризисна група. Независимо от това талибаните всяка година тържествено обявяват началото на пролетната си офанзива, като й избират название, будещо епични асоциации, като миналогодишната кампания \"Ал Хандак\", по името на Битката при изкопа, водена от пророка Мохамед за защита на град Медина в ранните дни на исляма. Тази година афганистанските сили надминаха талибаните с названието на офанзивата си, започвайки пролетна операция, наречена \"Халед\", което на арабски значи \"безкрайност\", каза източник от афганистанските сили за сигурност. \"Целта на тазгодишните операции е да се подобри събирането на разузнавателни данни и да се нанасят прецизни удари по врага\", каза той. Стратегията \"Воювай и преговаряй\" се използва за описание на войната в Афганистан още от времето на администрацията на Обама. Един дипломат каза, че ескалацията в Афганистан следва сходния модел на засилване на сраженията в Южен Судан и Колумбия, преди мирното уреждане на тези конфликти. Но за страна, която от 17 години е във война, ескалацията само засилва усещането за безизходица. Нарастващото насилие поражда също така риск от втвърдяване на позициите, което ще отдалечи намирането на решение, вместо да създаде неотложна необходимост двете страни да седнат около масата за преговорите, каза Смит. Афганистанският премиер Абдула Абдула, попитан за по-агресивната стратегия, каза, че тя просто отразява необходимостта Кабул да е готов за всякакво развитие на събитията. \"Ако правителството и талибаните се договорят за примирие, тогава силите за сигурност ще действат по съответния начин\", каза той пред журналисти в Кабул. Говорителят на Пентагона подполковник Кон Фокнър съобщи чрез имейл, че няма \"промяна\" в американската политика и в съвместните операции с афганистанските сили. ------------------------------------ Последният кръг на подновените мирни преговори завърши в началото на март, като и представителите на САЩ, и талибаните обявиха, че има напредък. Още не е обявено, кога ще започне новият кръг, но се очаква това да стане този месец. Преговорите протекоха на фона на ожесточени боеве в няколко части от Афганистан, от провинция Кундуз на север до Хелманд на юг и Бадгис на северозапад. Близо 100 служители на афганистанските сили бяха убити при две нападения в Бадгис и Хелманд. Тринайсет цивилни, включително 10 деца, загинаха при американски въздушни удари в Кундуз, а още повече цивилни бяха убити при талибанска атака срещу стадион в Хелманд. Деветдесет и четири талибани бяха убити в една-единствена битка близо до град Кундуз според мисията на НАТО \"Решителна подкрепа\", подкрепена с войници от 39 държави, които обучават, съветват и помагат на афганистанските сили. При боеве в провинцията един ден по-рано бяха убити двама американски войници. Междувременно неотдавна талибаните се събраха, за да обсъдят кога да започне и как да се казва пролетното им настъпление, съобщи техен лидер, пожелал да остане анонимен. \"Вниманието ни ще се съсредоточи по-специално към прецизно насочени операции\", каза талибанският водач и добави: \"Наш върховен приоритет ще е да сведем до минимум цивилните жертви\". Някои лидери на талибаните предложиха просто да се продължат сегашните операции и да се чака резултата от мирните преговори, каза той. Но групировката реши да не отлага повече, след като афганистанските сили започнаха своята офанзива \"Халед\", допълни той. Говорителят на талибаните Забиулла Муджахид каза, че групировката ще започне пролетната си офанзива след около месец, когато времето се затопли. Дипломат, чиято страна участва с войници в мисията \"Решителна подкрепа\", каза, че се съмнява в желанието на талибаните да спрат боевете, защото ако бойците им се пръснат, ще е трудно после бързо да си възвърнат боеспособността. \"Лостът за въздействие на талибаните са военните им действия\", каза вторият дипломат. И двамата пожелаха да останат анонимни заради деликатността на преговорите. Засилването на боевете буди и тревога от увеличаване на цивилните жертви след рекордните 3804 убити цивилни миналата година, каза Антъни Нийл от клона на Норвежкия съвет за бежанците в Афганистан. Изострянето на конфликта принуди също 4000 души да напуснат домовете си само през последните три месеца, каза той. /БТА/", "date": "2019.04.04", "title": "\"Воювай и преговаряй\": войната в Афганистан ескалира успоредно с мирните преговори"}
{"url": "https://www.24chasa.bg/novini/article/7382796", "text": " Изразявам готовност за пълно съдействие на проверяващите от НАП и КПКОНПИ по повод разпоредената от главния прокурор Сотир Цацаров проверка. Това заяви в отговор на въпрос на \"24 часа\" зам.-главният прокурор и шеф на Националната следствена служба Борислав Сарафов. \"Съдействието ми ще се изрази в своевременно представяне на цялата изисквана документация. Категорично декларирам, че всичките ми действия са в рамките на закона и не противоречат на морала. Доходите и имуществото - моите и на членове на моето семейство, са декларирани по надлежния ред\", допълни Сарафов.", "date": "2019.04.04", "title": "Сарафов: Постъпвал съм според закона и морала, ще съдействам"}
{"url": "https://www.24chasa.bg/novini/article/7382840", "text": "Събиране на такса „спокойствие“ от собствениците на транспортни фирми, за да не бъдат притеснявани, спирани или санкционирани водачи на техни превозни средства – с това се е занимавала неутрализираната престъпна група от служители в Областна дирекция на Изпълнителна агенция „Автомобилна администрация“ в град Перник. На брифинг в Специализираната прокуратура бяха даде подробности около извършената съвместна акция с ТЗ БОП-Перник, в която бяха извършени множество претърсвания, изземвания и разпити, предаде  „Към наказателна отговорност ще бъдат привлечени 6 лица, служители на „Автомобилна администрация“ – Перник и едно лице, което не е служител на тази структура, но участва в организираната престъпна група. Може да се каже, че в тази група е участвало ръководството на тази областна дирекция – началникът и неговия заместник, заедно с други редови служители“, поясни временно изпълняващият длъжността ръководител на Специализираната прокуратура Димитър Петров. Според разследващите ръководител на групата е бил заместник-началникът на структурата, който е правил подбор на участниците, контролирал е дейността и лично е взимал сумите от управителите на транспортните фирми. „В нея участва и началника на областния отдел, който е подпомагал дейността чрез туширане на сигнали и смекчаване на отговорности, когато са подавани сигнали срещу групата“, обясни Лидия Манолова, наблюдаващ прокурор. Друг участник в групата е психологът, който е правил изследвания за психологическа годност на кандидатите са получаване на шофьорска книжка. Групата се е отличава с висока степен на конспиративност. Независимо кой и за какво е взимал подкупа, той се е разпределял равномерно между всички от ръководителя на групата. Не всички служители са участвали в нея, но голяма част от тях са знаели за съществуването ѝ, както и извършваните от нея действия. При обиските е иззето голямо количество парични знаци в различни валути. Предстои мерките за неотклонение на задържаните да бъдат разгледани в събота.", "date": "2019.04.04", "title": "Зам.-шефът на ДАИ-Перник ръководил групата, взимала \"такса спокойствие\""}
{"url": "https://www.24chasa.bg/novini/article/7382826", "text": "Окръжна прокуратура – Ловеч внесе в съда обвинителен акт за извършено убийство, съобщиха от прокуратурата. Обвинението срещу К.К. е за това, че на  , умишлено умъртвил Т. И., като смъртта е настъпила на 08.05.2018 г. Обвиняемият и пострадалият се познавали отдавна. Преди около 4 години, синът на К.К. получил болки в стомаха и бил опериран по спешност. В деня преди операцията синът му и пострадалият работили заедно и обвиняемия заподозрял, че Т.И. бил сложил нещо в храната на сина му. От този момент обвиняемият се сближил нарочно с пострадалия, за да разбере „...дали има нещо общо с това...“. От контактите си с пострадалия, обвиняемият разбрал, че често ходи в гр. Троян, за да играе в местно казино. На 06.05.2018 г., около 22:00 часа обвиняемият тръгнал с лекия си автомобил от гр. Ловеч и около 23:00 часа пристигнал в гр. Троян. Спрял срещу казиното, в което знаел, че пострадалият е отишъл да играе и изчакал известно време. Същата вечер Т.И. бил в казино, където играл до около 00:05 часа, след това тръгнал с автомобила си в посока гр. Ловеч. По същото време по пътя се движил и обвиняемият, който видял, че пострадалият е спрял в дясно на пътя, като бил вдигнал капака на багажника. Спрял до него, приближил се и го попитал иска ли да му помогне. Според обвиняемия, Т.И. започнал да го псува. Ядосан от това, К.К. взел от лекия си автомобил бейзболна бухалка и ударил с нея Т.И. два-три пъти по главата и веднъж по тялото, след което си тръгнал, оставяйки пострадалия паднал на земята. Предстои насрочване на делото за разглеждане от съда.", "date": "2019.04.04", "title": "Внесоха в съда обвинението за убийството с бейзболна бухалка край Добродан"}
{"url": "https://www.24chasa.bg/novini/article/7382885", "text": "Извършителят на масовото убийство в новозеландския град Крайстчърч е направил през есента на 2017 г. четири дарения на френското крайнодясно движение \"Поколение за идентичност\", съобщи днес австрийският в. \"Щандард\", цитиран от Франс прес. Дарени са общо 2200 евро, платени на четири вноски, посочва вестникът, който се позовава на източници, близки до германската полицията. Кой е крайният получател обаче не е ясно, тъй като може да става въпрос за френската организация или за други групи от движението за идентичност в Европа, отбелязва той. Според \"Щандард\" службите на австрийското разузнаване разполагат със същата информация, която произтича от разследването на нападенията, извършени от австралиеца Брентън Тарант на 15 март. Тогава той уби 50 души в две джамии в Крайстчърч, предаде БТА. През 2018 г. Тарант направил отделно дарение за Австрийското движение за идентичност (АДИ) - факт, който накара австрийските власти миналата седмица да започнат разследване. Съоснователят и водач на АДИ Мартин Зелнер призна, че е получил вноска от 1500 евро от Тарант, но увери, че не е имал личен контакт с него. Разследването на терористичния акт в Крайстчърч разкри, че Тарант няколко пъти е пребивавал в Европа, което е задълбочило неговото радикализиране и расистката му идеология. След разкритията на Зелнер австрийското правителство, съставено от консервативната Австрийска народна партия (АНП) и крайнодясната Австрийска партия на свободата (АПС), посочи, че не изключва възможността от разпускане на Австрийското движение за идентичност. Френското правителство съобщи вчера, че проучва начините за разпускане на \"Поколение за идентичност\", особено след неотдавнашна антиимигрантска акция на нейни членове на покрива на административна сграда в парижко предградие.", "date": "2019.04.04", "title": "Убиецът от Крайстчърч правил дарения на френско крайнодясно движение"}
{"url": "https://www.24chasa.bg/novini/article/7382917", "text": "Предлагала ли е Корнелия Нинова 30 милиона лева на Михаил Миков, за да се откаже от лидерското място на БСП? Ако замълчи по този въпрос, ще приемем, че отговорът е \"да\". Това заяви депутатът от ГЕРБ Тома Биков на пресконференция в централата на партията. \"Откъде са дошли тези 30 милиона, какви ангажименти са били поети за тях и как биха били върнати? Ние имаме отговор на тези въпроси, но да отговори тя\", провокира Биков. И се учуди на тази цена, понеже БСП не струвала въобще много, с оглед на всичките изборни загуби на столетницата. Ако тя беше депутат от ГЕРБ, досега да е подала оставка 10 пъти. Търговия с политическа позиция в полза на криминални и полукриминални елементи - така обясни Биков желанието на \"Отечествен фронт\", сформиран от противниците на правителството, които искат амнистия за престъпници. Над 200 СРС-та са проявени към Корнелия Нинова, докато е зам.-министър на икономиката в кабинета \"Станишев\" - по повод сделки и икономически интереси на \"Фронтиер\". Тя е най-подслушваният действащ политик и е веднага след следовател Шарланджиева, обяви депутатът от ГЕРБ Спас Гърневски. Като бивш зам.-кмет на Пловдив той обвини соцлидерката в съучастие в \"кражбата на века\", както наричали в града продажбата на панаира, извършена в периода 15 юли 2006 - 19 април 2007 г. Когато реализирана тя, Нинова е зам.-министър на икономиката и председател на борда на панаира, напомни Гърневски. Тогава държавата губи имоти за над милиард и 200 милиона лева, изтъкна той. И напомни как, след като Нинова е уволнена от премиера Станишев заради съмнения в корупционен интерес, говорителят на ЕС подчертал, че има надежда за по-добър морал в България. \"А тя сега обикаля страната с черната си кобила и сее отрова сред обществото\", възмути се от соцлидерката Гърневски. Относно твърденията на Корнелия Нинова, че тя нейното жилище си го е купила, преди да влезе в политиката той също нанесе корекция - придобила го е през 2004 г., а е във властта от 2003 г.", "date": "2019.04.04", "title": "ГЕРБ: Предлагала ли е Нинова 30 млн. лв. на Миков, за да се откаже от лидер на БСП?"}
{"url": "https://www.24chasa.bg/novini/article/7382883", "text": "Председателят на парламента на Северна Македония Талат Джафери изказа съболезнования на българското държавно ръководство за внезапната гибел на българското семейство в самолетна катастрофа на път от Охрид за София, предаде агенция МИА. \"Уикендът на семейството в нашия прекрасен Охрид за съжаление завърши неочаквано и тъжно. Това е скръбно събитие за техните близки, приятели, познати и колеги, но и за Република България и нейните граждани. Нека почиват в мир\", написа Джафери, предава БТА.  По-късно той бе открит в планината Якупица. При катастрофата загинаха и четиримата пътници.", "date": "2019.04.04", "title": "Талат Джафери изказа съболезнования на България за загиналите в катастрофата"}
{"url": "https://www.24chasa.bg/novini/article/7382902", "text": "Убедена съм, че строителството не трябва да продължава, докато съдът не се произнесе еднозначно за валидността на строителните книжа. Това написа в профила си във фейсбук столичният кмет Йорданка Фандъкова след срещата с премиера Бойко Борисов по повод  . \"На среща, организирана от премиера Борисов, поисках от министъра на регионалното развитие и благоустройството г-жа Аврамова спиране на строителството на сградата. Министър Аврамова ме информира, че днес приключва проверката на ДНСК на обекта. Констатирани са съществени отклонения в строителството, които дават достатъчно основания за издаване на констативен акт и спиране на строителството\", пише Фандъкова и добавя, че е информирала Борисов за становището на Столична община, че разрешението за строеж на сградата „Златен век“ е изтекло.", "date": "2019.04.04", "title": "Фандъкова: Строителството на небостъргача в \"Лозенец\" трябва да спре, докато съдът не се произнесе"}
{"url": "https://www.24chasa.bg/novini/article/7382918", "text": "СДВР намери кой е собственикът на изгубените на столичен булевард пари, информират от МВР, цитирани от  Докато мъжът минавал с велосипеда си по бул. „Симеоновско шосе“, видял на пътното платно пари, вързани с ластик. Прибрал ги и незабавно ги предал в найблизкото районно управление. В Четвърто Районно управление е дошъл представител на търговска фирма, който съобщил, че в същия ден е загубил голяма сума пари. След подробен разпит  е установено, че мъжът казва истината. Човекът, изгубил въпросната сума, видял публикациите в медиите и дошъл в управлението, като съобщил данни и детайли, необходими за удостоверяване истинността на твърдението му, че именно той е собственикът на парите. Той благодари на велосипедиста за доблестната постъпка.", "date": "2019.04.04", "title": "Намериха собственика на изгубените пари на „Симеоновско шосе”"}
{"url": "https://www.24chasa.bg/novini/article/7382953", "text": "Главният преговарящ на ЕС Мишел Барние приветства междупартийния диалог, който британската премиерка Тереза Мей започна с опозицията с цел излизане от кризата с условията на раздялата с Евросъюза, предаде Франс прес. \"Приветстваме междупартийния диалог във Великобритания. Дошло е време за вземане на решения\", написа в Туитър Барние, който е в Швеция за консултации със страните членки на ЕС. \"Очакваме и се надяваме тези преговори да доведат до положителен резултат\", добави пред медиите главният преговарящ на ЕС, предава БТА. Вчера консервативната лидерка Тереза Мей започна диалог с лидера на лейбъристката опозиция Джереми Корбин, за да опита да намери компромис за условията на развода с ЕС. Британските депутати отхвърлиха вече три пъти споразумението за Брекзита, което тя договори с Брюксел, но правителството не изключва да го подложи на гласуване за четвърти път, ако смята, че може да си осигури достатъчна подкрепа. Великобритания изглежда се насочва към твърд Брекзит без споразумение, защото британският парламент не може да се споразумее за алтернатива, заяви заместник-председателят на Европейската комисия Юрки Катайнен, цитиран от Ройтерс. \"Твърдият Брекзит става все по-възможен, защото не знаем каква е алтернативата\", подчерта той на пресконференция, като добави, че ако във Великобритания няма подкрепа за споразумението за раздяла, няма да останат много варианти. \"Знае се само какво Великобритания не иска, но не и какво Великобритания иска и отчитайки ограничения брой дни, с които разполагаме, е логично да мислим, че вървим към твърд Брекзит. Но се надявам да греша\", заяви заместник-председателят на Европейската комисия на пресконференция за подготовката за Брекзита./", "date": "2019.04.04", "title": "Мишел Барние приветства междупартийния диалог във Великобритания"}
{"url": "https://www.24chasa.bg/novini/article/7382956", "text": "Търговско-икономическите отношения между България и Германия, както и въпроси от сферата на сигурността, миграцията и европейския дневен ред бяха във фокуса на разговора между министър-председателя Бойко Борисов и президента на Федерална Република Германия Франк-Валтер Щайнмайер по време на работния им обяд в резиденция „Лозенец“. Премиерът Борисов отбеляза ползотворното сътрудничество между двете страни по темите от взаимен интерес и изтъкна отличния политически диалог между България и Германия. Министър-председателят Борисов изпрати специални поздрави на германския канцлер Ангела Меркел. Това съобщават от правителствената информационна служба. По време на срещата премиерът Бойко Борисов и президентът Щайнмайер поставиха акцент върху темата сигурност. Българският министър-председател подчерта, че страната ни успешно изпълнява ангажимента по опазване на външната граница на ЕС. „Без много шум и спазвайки европейските норми и добросъседските отношения с Турция, България сведе мигрантския поток до нулев“, заяви в разговора Борисов. По думите му е необходим устойчив общоевропейски механизъм, който да дава отговор на миграционните въпроси. „България е стабилизиращ фактор за региона“, каза германският президент, коментирайки ролята на страната ни в икономически аспект. От своя страна премиерът Бойко Борисов изтъкна добрите финансови показатели на България и изключителната финансова дисциплина, благодарение на която страната ни е една от трите държави в Европа с най-нисък външен дълг. „Външният дълг за тези 2 години, когато бе последната ни среща през 2017 г., от 28% сега е 20%“, посочи още българският премиер. Борисов подчерта, че при стабилни данъци, стабилна икономическа среда и огромен фискален резерв, чуждестранните инвеститори, включително германските, имат добра икономическа основа за бизнес у нас. По време на срещата министър-председателят Бойко Борисов изтъкна положителното развитие на двустранните икономически отношения. „Няма сфера, в която икономическото сътрудничество между двете страни да не бележи постижения и да не открива нови възможности за взаимодействие. Това е ясен и важен сигнал, че Германия вижда в България надежден и стабилен икономически партньор“, заяви Борисов. Министър-председателят Бойко Борисов обърна внимание, че стокообменът между България и Германия за 2018 г. надвишава 8 млрд. евро и бележи ръст от над 8% спрямо 2017 г. Показателно е също, че Германия отново заема водещи позиции като чуждестранен инвеститор с инвестиции в размер на 3,219 млрд. евро за периода 1996 – 2018 г. Само за 2018 г. инвестициите от Германия са в размер на 153.7 млн. евро. По данни на Българска агенция за инвестиции около 30% от 100-те най-големи инвеститори в България са германски или с германско участие. Българският премиер Борисов и германският президент Щайнмайер обсъдиха и оттеглянето на Обединеното кралство от ЕС, като бяха единодушни, че при преговорите между ЕС и Великобритания правата на гражданите винаги трябва да бъдат първи приоритет.", "date": "2019.04.04", "title": "Борисов пред Щайнмайер: Без много шум, сведохме потока от мигранти до нулев"}
{"url": "https://www.24chasa.bg/novini/article/7382951", "text": "Конгресът на местните и регионални власти на Съвета на Европа обяви, че е решил да продължи наблюдението си над турските избори за местна власт, докато тече процедурата по оспорване на резултатите. Това бе съобщено в изпратено до БТА прессъобщение на тази институция. Конгресът призовава Турция да гарантира, че Висшата избирателна комисия и районните избирателни комисии могат да работят по открит и прозрачен начин. \"Очакваме тяхната работа да бъде в пълно съответствие с международните норми и стандарти, лишена от всякакво и съвсем неуместно политическо вмешателство и вярна на върховенството на закона. Тяхната работа трябва да бъде законова, открита и прозрачна, а решенията им - справедливи, отговорни и честни\", се посочва в прессъобщението. В текста се изтъква също, че във всяка държава член на Съвета на Европа суверен е народът и е от съществено значение хората да могат да гласуват при справедлив и честен политически климат, а техният политически и демократичен избор да бъде напълно уважаван.", "date": "2019.04.04", "title": "Конгрес в Съвета на Европа: Очакваме да няма политическа намеса в резултатите от изборите в Турция"}
{"url": "https://www.24chasa.bg/novini/article/7382948", "text": "30-годишен български гражданин е бил задържан днес във връзка  , съобщава в. \"Катимерини\". Полицията смята, че той е мъжът, който е застрелял Макрис. Изданието посочва, че според кадри от охранителни камери Макрис е бил убит малко след като излязъл от дома си и се качил в паркирания пред него черен автомобил. Нападателят изтичал до превозното средство и започнал да стреля през прозореца, припомня БТА. Австралийски следователи разследваха дейността на 46-годишния бизнесмен, за когото има подозрения, че е свързан с трафик на наркотици на стойност 13 милиона долара и опит за убийство на престъпен бос в Сидни. Смята се, че Макрис е притежавал фирма, предлагаща охранителни услуги в гръцкия грда Калитеа, и че е инвестирал значителни суми в нощни клубове на остров Миконос, посочва \"Катимерини\".", "date": "2019.04.04", "title": "Задържаха българин в Атина за убийство на бизнесмен"}
{"url": "https://www.24chasa.bg/novini/article/7382960", "text": "В наши дни в САЩ, поне в Демократическата партия, хомосексуалността вече не е пречка пред политическата кариера: във вторник лесбийка беше избрана за първи път за кмет на Чикаго, а изненадващо появил се кандидат за надпреварата за Белия дом е млад кмет гей. На парламентарните избори през ноември вече беше подобрен един рекорд. Рекорден брой ЛГБТ кандидати се явиха на тях и спечелиха, предава БТА. \"Никога нямаше да стигна дотук без съпругата ми Ейми\". Под аплодисментите и радостните възгласи на тълпата, скандираща името й, новоизбраната кметица на Чикаго Лори Лайтфут във вторник вечерта влезе в американската история. \"Тази вечер ни гледат много малки момичета и момчета, и те виждат началото на нещо . . . различно\", заяви тя. \"Те виждат град, който се възражда, в който цветът на кожата ви няма значение, в който не е важно кого обичате, стига да обичате\". На няколкостотин километра оттам друга демократка, Сатя Роудс-Конуей, също празнуваше изборната си победа. Тя стана първата открита лесбийка, избрана за кметица на Медисън, в щата Уисконсин.", "date": "2019.04.04", "title": "Хомосексуалните политици в САЩ вече \nняма нужда да се крият, за да успяват на избори"}
{"url": "https://www.24chasa.bg/novini/article/7383100", "text": "Български гражданин е бил глобен 60 130 турски лири (18 600 лв.) за митническо нарушение. При преминаване на ГКПП „Дерекьой“ в област Къркларели е проверен автомобил, шофиран от българския гражданин и в него са били открити 5,7 кг бели трюфели, за които той не е имал разрешение за износ,  Цената на килограм от този рядък сорт на пазара е около 7500 лв.", "date": "2019.04.04", "title": "Българин е глобен за незаконен износ на трюфели от Турция"}
{"url": "https://www.24chasa.bg/novini/article/7383115", "text": "Демократи поискаха официално от федералната данъчна служба на САЩ да им предостави данъчните декларации на президента Доналд Тръмп за последните 6 години, предадоха Франс прес и Асошиейтед прес. Тръмп е първият американски президент след Ричард Никсън, отказал да даде информация за данъците си, предава БТА. Благодарение на мнозинството си в Камарата на представителите, което си осигуриха неотдавна, демократите отново имат правомощията да изискват тези документи. Досега не е имало случай такава молба към комисията, занимаваща се с данъците, да получи отказ, подчертават те. В писмо от вчера председателят на комисията по данъчното облагане в Камарата на представителите Ричард Нийл изиска от министерството на финансите до 10 април да бъдат предоставени личните декларации на Доналд Тръмп, както и тези, засягащи няколко от компаниите му, за времето от 2013- 2018 г. Това е първото такова искане по отношение на действащ презиент от 45 години. Демократите казват, че целта на тази стъпка е да проверят \"до каква степен фискът контролира и прилага федералните данъчни закони по отношение на президента\", за да предложат евентуално законодателни промени. Във връзка с това искане Доналд Тръмп даде да се разбере, че не му се иска да представи декларациите си. \"Противно на това, което говорят хората, ние сме подложени на контрол\", заяви президентът пред журналисти в Белия дом. Може да се каже, че винаги съм бил обект на данъчен контрол, така е от много години, защото става въпрос за големи цифри, а предполагам, че когато си име, те проверяват. Но понеже ще ми бъде наложена инспекция, не съм склонен да го направя, каза Тръмп. Министърът на финансите инспектира систематично личните декларации на президента, признават демократите, но казват, че не знаят подробности от проверките, \"нито дори дали задължителният контрол действително е бил осъществен\". В средата на март министърът на финансите Стивън Мнучин каза, че \"би се съобразил със закона\", ако Конгресът изиска да му бъдат предоставени данъчните декларации на Доналд Тръмп. От януари демократите предприемат все повече парламентарни разследвания срещу президента републиканец, но техните водачи за момента изключват всякакви изгледи за процедура по импийчмънт срещу него. Ричард Нийл специално подчерта, че искането за предоставяне на декларациите \"няма нищо общо с импийчмънт\". Републиканците обаче заговориха за скандал, обвинявайки в \"злоупотреба\" демократите, \"бързащи да свалят\" Доналд Тръмп.", "date": "2019.04.04", "title": "Демократи поискаха от данъчните в САЩ декларации на Тръмп за последните 6 години"}
{"url": "https://www.24chasa.bg/novini/article/7383116", "text": "На 88-годишна възраст в Москва почина световноизвестният съветски и руски режисьор Георгий Данелия, съобщи за РИА „Новости“ семейният приятел на твореца Юрий Рот. Тъжната новина бе потвърдена и от Съюза на филмовите дейци на Русия. Съпругата на режисьора Галина съобщи, че сърцето Георгий е спряло, предаде  През февруари Георгий Данелия беше хоспитализиран с възпаление на белите дробове. Неговото състояние беше диагностицирано като стабилно тежко. Той беше поставен от лекарите в изкуствена кома. Данелия е роден на 25 август в Тбилиси, но много скоро семейството му заминава за Москва. Там завършва Московския архитектурен институт. Успоредно с работата си на архитект, той се снима в киното. През 1956 г. започва да посещава Висшите режисьорски курсове към киностудията „Мосфилм“. През 1960 г. на голям екран излиза неговият дебютен филм „Серьожа“, който печели Гран при на Международния фестивал в Карлови Вари. Световна известност му донасят лентите „Не горюй!“, „Афоня“, „Мимино“, „Кин-дза-дза!“. Те са показани и в България и го превръщат в един от любимите съветски и руски режисьори на българските зрители.", "date": "2019.04.04", "title": "Почина световноизвестният режисьор Георгий Данелия"}
{"url": "https://www.24chasa.bg/novini/article/7383114", "text": "Между Българската православна църква и Ватикана няма напрежение, заяви пред \"Хоризонт\" по  Западно- и Средноевропейският митрополит Антоний. Повод за коментара му е становището на Светия синод, в което се посочва, че нашите духовници няма да участват в общо богослужение с папа Франциск по време на посещението му в България. Папата идва у нас през май по покана на президента и премиера. Митрополит Антоний уточни, че от страна на Римокатолическата църква не е заявено желание за общо богослужение: „Ние сме се съобразили с изискванията на папата. Те са само две: среща с Българския патриарх – ще има такава, и посещение на Патриаршеската катедрала – ще има такова“.", "date": "2019.04.04", "title": "Митрополит Антоний: Ватиканът не е заявил желание за общо богослужение"}
{"url": "https://www.24chasa.bg/novini/article/7383118", "text": "Президентът Доналд Тръмп заяви в четвъртък, че икономиката на САЩ е много силна, въпреки \"ненужните и деструктивни действия\", предприети от Федералния резерв, като това е неговата последна атака срещу независимата централна банка на страната и срещу нейния шеф Джером Пауъл. \"Въпреки ненужните и деструктивни действия предприети от Федералния резерв, икономиката изглежда много силна, търговските сделки с Китай и USMCA се придвижват много добре, има малка или никаква инфлация, а оптимизмът в САЩ е много висок!”, написа Тръмп в Туитър,  Трябва да е има предвид, че USMCA е наименованието на настоявания от Тръмп тристранен търговски пакт между САЩ, Канада и Мексико, който трябва да замени досегашното Северноамериканското споразумение за свободна търговия, известно като NAFTA. Агенция Ройтерс напомня, че за разлика от практиката на последните администрации на Белия дом да не коментират лихвената политика на Фед, Доналд Тръмп многократно критикува централната банка относно предприетия от нея цикъл на постепенно увеличаване на лихвените ставки, на който цикъл обаче беше сложен доста рязък край през миналия месец. В петък Тръмп каза, че Федералният резерв е допуснал грешка, повишавайки лихвените проценти, а негов топ икономически съветник отбеляза, че президентът на САЩ смята, че централната банка трябва да обърне курса и да започне да съкращава лихвите.", "date": "2019.04.04", "title": "Тръмп: Икономиката на САЩ е силна въпреки деструктивната политика на Фед"}
{"url": "https://www.24chasa.bg/novini/article/7383147", "text": "Според министъра на външните работи на Сирия \"САЩ постоянно лъжат\", че ще изтеглят войските си от близкоизточната страна, а решението им да признаят сувернитета на Израел над Голанските възвишения е поставило Вашингтон в още по-голяма изолация даже \"сред най-близките му съюзници\", предаде Асошиейтед прес. Уалид Муалем се зарече, че Дамаск ще възстанови контрола си върху цялата територия на Сирия, включително Голан. Той подчерта, че са възможни всички варианти за постигането на тази цел, предава БТА.  \"Опитите на Тръмп да даде на Израел суверенитет върху Голан ще имат само един резултат - да увиличат изолацията на Америка даже сред най-близките й съюзници\", каза Муалем в Дамаск на съвместна пресконференция с министъра на външните работи на Венецуела Хорхе Ареаса. Венецуелският министър похвали Сирия, че е удържала победа над тероризма и подчерта, че и двете страни са жертва на американски конспирации. \"Сирийският и венецуелският народ се сражават с конспирациите на САЩ и империализма и ще излязат победители\", каза Ареаса. Той подчерта, че всички държави в Латинска Америка са против милитаризирането на кризата във Венецуела и добави, че страната му получава от Русия отбранителни, ненападателни оръжия.", "date": "2019.04.04", "title": "Сирийски министър: САЩ постоянно лъжат, че ще изтеглят войските си от Сирия"}
{"url": "https://www.24chasa.bg/novini/article/7383163", "text": "Окръжен съд Благоевград пусна под домашен арест дознателката Розалина Кьосева, която бе задържана на 5 март с 4 обвинения. Магистратите прецениха, че няма обосновано предположение да е извършила три от престъпленията, в които е обвинена, имало доказателства само за четвъртото - че е ходила на свиждане в затвора на приятеля си под предлог, че е разследващ полицай и трябва да го разпитва, което не било вярно.  Бащата на Кьосева Георги Кьосев, който бе шеф на охранителна полиция в Благоевград, но напусна, след ареста й, плачеше през цялото време в залата и пиеше лекарства. Накрая той каза вярвах, че има независим съд. ", "date": "2019.04.04", "title": "Пуснаха под домашен арест дознателката от Благоевград"}
{"url": "https://www.24chasa.bg/novini/article/7383125", "text": "Зам. главният прокурор и шеф на Националната следствена служба Борислав Сарафов излиза в отпуск от утре, докато трае проверката за двата апартамента на сина му, твърдят запознати.  Проверката бе наредена по-рано днес от главния прокурор Сотир Цацаров и ще се извършва от НАП и КПКОНПИ.  Сарафов вече декларира, че ще съдейства на проверяващите.   Същото обяви и шефът на антикорупционната комисия Пламен Георгиев, който е в отпуск от днес заради проверка на НАП.    ", "date": "2019.04.04", "title": "И Сарафов излиза в отпуск заради проверката за апартаментите"}
{"url": "https://www.24chasa.bg/novini/article/7383168", "text": "Полският парламент ратифицира днес протокола за членство на Северна Македония в НАТО с 388 гласа \"за\", 1 \"против\" и 2 \"въздържали се\", предаде агенция МИА. В закона за ратификация на протокола се казва, че приемането на Северна Македония в НАТО ще допринесе за стабилизиране на Балканите и ще помогне за продължаване на реформите в тази част на Европа. Приемането на Северна Македония е и потвърждение, че вратите на алианса остават отворени, се казва още в закона, предаде БТА. Полша е десетата страна, ратифицирала протокола. Първа направи това Гърция, а след нея Словения, Албания, България, Хърватия, Черна гора, Румъния, Литва и Дания. След като всички 29 страни членки на НАТО ратифицират протокола, който бе подписан на 6 февруари, Северна Македония официално ще стане пълноправна членка на алианса.", "date": "2019.04.04", "title": "Полша ратифицира протокола за членство на Северна Македония в НАТО"}
{"url": "https://www.24chasa.bg/novini/article/7383183", "text": "По традиция ПП ГЕРБ ще се регистрира първа за предстоящите избори за членове на Европейския парламент на 26 май тази година. Това стана възможно след като миналата неделя (31 март) младежите от ГЕРБ запазиха първото място в ЦИК, съобщиха от пресцентъра на партията. В продължение на близо седмица те даваха денонощни дежурства пред входа на ЦИК, за да гарантират, че традицията ще бъде спазена и партията ще се регистрира преди всички останали за предстоящия вот. Документите за регистрация на ГЕРБ за европейските избори ще бъдат внесени в ЦИК от председателя на Националния предизборен щаб на ГЕРБ и зам.-председател на партията Цветан Цветанов утре, 5 април 2019 г. (петък) от 9.00 часа.", "date": "2019.04.04", "title": "ПП ГЕРБ ще се регистрира първа за европейските избори"}
{"url": "https://www.24chasa.bg/novini/article/7383186", "text": "Пловдивският апелативен съд потвърди решението на Хасковския окръжен съд за екстрадиране в Турция на 36-годишния гражданин на Киргизстан Р.Ю., съобщиха от пресцентъра на Съдебната палата. От 2007 година Р.Ю. е издирван от турските власти за \"членуване във въоръжена терористична организация\" и \"нарушаване на единството и териториалната цялост на държавата\". По данни от турската прокуратура през март 2007 година спецчастите са обезвредили взривно устройство на пътека край град, намиращ се близо до границата с Ирак. Върху бомбата са намерени два отпечатъка на Р.Ю., а освен това той е посочен от задържани членове на терористичната организация, като член на групата. Престъпленията, за които се иска екстрадирането на лицето, са тежки и са наказуеми с лишаване от свобода до 30 години в Турция, а в България от 15 до 20 години лишаване свобода, доживотен затвор и доживотен затвор без замяна. Турската страна е дала гаранции, че Р.Ю., ще бъде съден в Турция само за престъпленията, за които е издирван, като в делото няма доказателства, че ще бъде преследван заради кюрдския му произход. Решението е окончателно и не подлежи на обжалване.", "date": "2019.04.04", "title": "Екстрадират в Турция киргиз заради членство в терористична група"}
{"url": "https://www.24chasa.bg/novini/article/7383213", "text": "Явно сме свидетели на поредните силни чувства на г-н Симеонов към мен. Става въпрос за имот, закупен 2008 г. От моите родители на мое име, в Овча купел, 116 кв, другото са гараж, мазе, общи части, които са описани в декларация. 75 хил. лева е цената на груб строеж по онова време, на акт 14. Така че е с редица разходи след това. В нотариалния акт пише, че има констативен протокол, че строежът е завършен от 2007 г. Това заяви министърът на туризма Николина Ангелкова, след като кацна от Испания, където беше на туристически форум. Тя показа и нотариалния акт пред журналистите. Имам и пазарна оценка, която утре ще ви предоставя. Юрист съм по образование, така че за всяка една сделка, която съм извършвала, преди нея съм възлагала пазарна оценка от лицензиран оценител. Всеки един имот е различен и има индивидуални характеристики. Пазарната оценка е 75 хил. лв., колкото съм платила. Средствата са изцяло от моите родители, обясни Ангелкова. Тя поясни, че е допусната техническа грешка в декларацията, когато е встъпила в държавна длъжност през 2011 г. - колегите са вписали данъчната оценка, а не пазарната оценка. Всички данъци са платени на цената от 75 хил. лв, обясни Ангелкова. Тя заяви, че още не е разговаряла с премиера Борисов и е готова да направи всичко, което той поиска.  Симеонов конкретизира, че говори за имот в София, \"Овча купел\", с площ от 142 кв. метра, купен за 61 хил. лв. Той не спомена името на министъра, за когото говори, но се предположи, че става въпрос за туристическия министър.", "date": "2019.04.04", "title": "Ангелкова: 75 хил. лв. струва апартаментът ми, това е и данъчната оценка"}
{"url": "https://www.24chasa.bg/novini/article/7383323", "text": "Британските политически партии трябва да работят заедно, за да намерят решение за Брекзит, заяви гръцкият премиер Алексис Ципрас и датския му колега Ларс Льоке Расмусен след среща в Атина днес, предаде Ройтерс, цитирана от БТА.  Ципрас заяви, че двамата лидери са \"изненадани\" от неспособността на британската политическа система да постигне обща позиция по въпроса и че до последния момент страните от Европейския съюз трябва да полагат усилия, за да се избегне Брекзит без споразумение.", "date": "2019.04.04", "title": "Премиерите на Гърция и Дания призоваха \nВеликобритания за решение за Брекзит"}
{"url": "https://www.24chasa.bg/novini/article/7383300", "text": "Товарният кораб \"Прогрес МС-11\" се скачи с Международната космическа станция (МКС), след като стигна до нея по свръхкратка схема, предаде ТАСС. Полетът продължи малко повече от 3 часа и 20 минути, оповестиха от Центъра за управление на полетите. Скачването на \"Прогрес МС-11\" с орбиталната станция бе извършено в автоматичен режим, поясниха от центъра. Ракета-носител \"Союз-2.1а\" с кораба \"Прогрес МС-11\" стартира днес от 31-ва площадка на космодрума Байконур. Около 9 минути след старта корабът се отдели от третата степен на ракетата-носител и започна самостоятелен полет към МКС. \"Прогрес МС-11\" достави на станцията около два тона различни товари, включително гориво, научно оборудване, продукти, медикаменти, предаде БТА. Свръхкратката схема означава, че товарният кораб направи две обиколки на Земята, преди да достигне целта си. По-рано апаратите \"Прогрес\" при полета си до МКС използваха двудневната схема с 34 обиколки, или стигаха до станцията за 6 часа с четири обиколки. За пръв път свръхкратка схема за полет до МКС бе използвана при изстрелването на товарния кораб \"Прогрес МС-09\", който успешно стигна до станцията за малко повече от три часа и половина на 10 юли 2018 г. ", "date": "2019.04.04", "title": "Товарният кораб \"Прогрес МС-11\" се скачи с Международната космическа станция (Снимки)"}
{"url": "https://www.24chasa.bg/novini/article/7383344", "text": "Германските депутати днес отхвърлиха за трети път кандидата, предложен от крайнодясната партия \"Алтернатива за Германия\" за заместник-председател на парламента, предаде Асошиейтед прес, цитирана от БТА. Обичайно е всяка партия представена в Бундестага, да има свой заместник-председател. За кандидатката на \"Алтернатива за Германия\" Мариана Хардер-Кюнел гласуваха 199 депутати, а 423-ма бяха против. Тя получи над два пъти повече гласове от броя на депутатите от нейната партия в Бундестага (94). Хардер-Кюнел има репутация на относително умерена. Нейният колега Албрехт Глазер, който пръв беше номиниран от партията през 2017 г., беше отхвърлен, след като заяви, че свободата на религията не трябва да важи за исляма.", "date": "2019.04.04", "title": "Бундестагът отхвърли кандидатката на \"Алтернатива за Германия\" за зам.-шеф"}
{"url": "https://www.24chasa.bg/novini/article/7383359", "text": "Президентът на Украйна Петро Порошенко подписа днес годишния план за сътрудничество на страната с НАТО, като заяви, че политиката на партньорство с алианса няма алтернатива, предаде ТАСС, цитирана от БТА.  \"Днес подписвам поредната годишна програма за засилване на партньорството между Украйна и НАТО\", обявява Порошенко във \"Фейсбук\". В текста той отбелязва, че Украйна вече е част от \"източния фланг на алианса\". \"Още днес сме готови да поемем дългоочакваните ангажименти и да пристъпим към изпълняването на плана за действие за членство в НАТО\", подчертава той. Порошенко изразява надежда, че на срещата на върха на НАТО в Лондон през декември съюзниците ще започнат \"практическа дискусия\" дали на Украйна да бъде представен план за действие за членство в НАТО. \"Пред Украйна няма алтернативи на НАТО и ЕС\", заключава президентът на Украйна. Подписаният днес от Порошенко план за 2019 г. бе утвърден от украинското правителство в края на януари. Първата индивидуална програма за партньорство между Украйна и НАТО бе одобрена през лятото на 1995 г., припомня ТАСС.", "date": "2019.04.04", "title": "Петро Порошенко подписа годишния план за сътрудничество между Украйна и НАТО"}
{"url": "https://www.24chasa.bg/novini/article/7383358", "text": "Главният изпълнителен директор на Фейсбук Марк Зукърбърг е уверен, че най-голямата социална мрежа в света ще се справи по-добре през 2020 г., за да попречи на \"лоши играчи\" да манипулират президентските избори в САЩ, предаде Ройтерс. \"Научихме доста от 2016 г., когато очевидно бяхме по-назад, отколкото трябваше да бъдем по отношение на защитата срещу опити за намеса от национални държави\", каза Зукърбърг в интервю в телевизионното предаване \"Добро утро, Америка\", цитиран от БТА. \"Това не са неща, които въобще могат напълно да бъдат уредени, нали? Продължава да има оръжейни надпревари, при които ние трябва да гарантираме, че нашите системи изпреварват усъвършенстваните лоши играчи, които просто винаги ще се опитват да ги надхитрят\", заяви той. По думите му Фейсбук е приложил множество различни мерки след 2016 г., за да проверява всеки източник на реклами, който пуска политически реклами, и да създаде архив, така че всеки да може да види какви източници на реклами има, към кого са насочени и колко плащат. Американските разузнавателни служби казват, че при кампанията за изборите в САЩ през 2016 г. е имало голяма руска кибероперация за оказване на влияние, целяща да помогне на републиканеца Доналд Тръмп да победи демократката Хилари Клинтън. Русия отрича обвиненията. Фейсбук заяви в показания пред Конгреса миналата година, че руски агенти са създали 129 събития в социалната мрежа по време на кампанията през 2016 г. \"В момента имаме навярно едни от най-усъвършенстваните системи от която и да е компания или правителство в света за предотвратяване на методите, изпробвани от Русия, а сега и от други страни\", каза Зукърбърг. Попитан дали може да гарантира, че няма да има намеса в изборите, той отговори: \"Това, което мога да гарантирам, е, че те определено ще се опитат.\"", "date": "2019.04.04", "title": "Зукърбърг: Фейсбук може да спре намеса в кампанията за изборите в САЩ през 2020 г."}
{"url": "https://www.24chasa.bg/novini/article/7383373", "text": "Министърът на околната среда и водите Нено Димов откри международна конференция за сътрудничество в областта на морските отпадъци днес в София, съобщиха от пресцентъра на екоминистерството. Форумът за опазването на морската околна среда от замърсявания е с фокус върху река Дунав и Черно море. „Между 150 000 и 500 000 тона пластмасови отпадъци попадат в моретата и океаните всяка година, а веднъж изхвърлени – те остават там“, каза министър Нено Димов. Той допълни, че перфектната кръгова икономика е природата, защото в нея думи като „отпадък“ и „неполезно“ не съществуват, всичко има стойност и всъщност това е фундаментът на идеята за „кръгова“ икономика. Миналата година по време на Българското председателство на Съвета на ЕС със законодателния пакет за „Кръгова икономика“ бяха положени основите за насърчаване на устойчивия икономически растеж и „затваряне на кръга“ от производството и потреблението до управлението на отпадъците. Конкретен пример в посока за решаване на проблема с отпадъците в морето е инициативата на МОСВ за нормативни промени при разделното събиране на отпадъци от опаковки (пластмаса, хартия, картон и стъкло) и въвеждането на нови задължения на ползватели на търговски обекти на морските плажове. Според министър Димов пред нас се откриват нови хоризонти, които ни дават увереност за справянето с все по-нарастващия екологичен проблем – замърсяването на реките, моретата и океаните. Балансът „човек – икономика – природа“ е предизвикателство в глобален мащаб. Пример за това е именно районът на Черно море, където въпреки различията между черноморските страни и тяхната принадлежност към различни международни организации и икономически съюзи, усилията трябва да се обединени в посока прилагане на мерки и политики за неговото опазване и устойчиво управление. Конференцията е част от календара на ротационното Българско председателство на Организацията за Черноморско икономическо сътрудничество в периода 1 януари - 30 юни 2019 г. В нея участваха още зам.-министърът на външните работи Емилия Кралева и генералният секретар по околна среда на Румъния Йон Чимпеану. Във видео обръщение към участниците във форума еврокомисарят по околна среда, морско дело и рибарство Кармену Вела припомни, че миналата година ЕС прие общоевропейска стратегия за намаляване на замърсяването с пластмаси. Той беше категоричен, че в каузата срещу пластмасовите отпадъци в моретата и океаните е необходимо всички да обединят усилията си в общи действия – и рибари, и НПО, и академични среди, и политици.", "date": "2019.04.04", "title": "Министър Димов откри конференция за опазване на морската околна среда"}
{"url": "https://www.24chasa.bg/novini/article/7383387", "text": "Словашкият парламент ратифицира днес протокола за членство на Северна Македония в НАТО, след като по-рано днес той бе ратифициран и в Полша, предаде агенция МИА. \"Крачка по крачка вървим към целта - Република Северна Македония, членка на НАТО!\", написа във Фейсбук министърът на отбраната на Северна Македония Радмила Шекеринска. Със Словакия и Полша страните, ратифицирали протокола, станаха 11. Първа направи това Гърция, а след нея Словения, Албания, България, Хърватия, Черна гора, Румъния, Литва и Дания, предаде БТА. След като всички 29 страни членки на НАТО ратифицират протокола, който бе подписан на 6 февруари, Северна Македония официално ще стане пълноправна членка на алианса.", "date": "2019.04.04", "title": "И Словакия ратифицира протокола за членство на Северна Македония в НАТО"}
{"url": "https://www.24chasa.bg/novini/article/7383426", "text": "Индонезийските власти възнамеряват временно да затворят за посещения остров Комодо, където обитават огромните месоядни гущери, комодските варани, предаде Франс прес. Мярката може да влезе в сила през 2020 година и трябва да бъде одобрена от правителството. Забраната няма да засегне съседните на Комодо острови, където също могат да се наблюдават гигантските варани, предаде БТА. Местни защитници на природата са притеснени от факта, че на остров Комодо вече се усещат последствията от масовия туризъм, който застрашава комодския дракон и неговия хабитат. Всяка година тук пристигат около 10 хиляди туристи. В местния резерват се наброяват около 2300 гигантски варана, които достигат до три метра дължина и тегло между 70 и 90 килограма. Докато островът бъде затворен за посещения, учените ще се опитат да рекултивират ендемичните растителни видове и да увеличат популациите на елените и прасетата, с които се хранят вараните.", "date": "2019.04.04", "title": "Индонезия ще затвори за посещения остров Комодо, за да опази вараните"}
