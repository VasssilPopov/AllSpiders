{"url": "https://www.24chasa.bg/novini/article/7667794", "text": "Момче от Пловдив, болно от левкемия, е здраво, благодарение на непознат от Израел, историята разказа  . Кръвни братя - Ноам живее в Израел, а Николай в България. Преди три години младежът от Израел дарява кръвта си на Ники, който се нуждае от костномозъчна трансплантация, за да живее. Двамата не се познават до преди няколко месеца, първата им среща е в Израел. „Честно казано първите 30 секунди не знаех какво да кажа, беше доста емоциално, просто се гледахме и се прегръщахме, наистина беше много вълнуващо”, разказва Николай Попов от Пловдив. „Виждах пред очите си човека, на когото съм спасил живота, беше в представите ми, но когато го видях, разбрах какво съм направил. Двамата имаме една кръв, той е мой брат”, сподели Ноам Глик. По закон тайната на донорството се пази две години. Когато срокът изтича, двамата младежи едновременно изпитват едно и също желание - да знаеш с кого делиш една кръв. Издирват се и се намират. „Имаме доста общи неща между нас, много общи интереси, музика, разгворът върви все едно се познаваме от много време”, казва Ники. Когато е 18-годишен, в казармата Ноам дарява безвъзмездно своята кръвна проба на Международната донорска банка с надеждата, че може да спаси човешки живот. И се оказва единственият шанс за непознат на хиляди километри разстояние. „Не мислех,че е голямо нещо, просто взеха кръв от вената ми и това е, но за Ники това е наистина спасяване на живот, когато дойдох в България, аз осъзнах какво съм направил”, обясни Ноам. Вече три години Николай живее нов живот, благодарение на Ноам. А Ноам е щастлив,че освен седемте си братя и сестри в Израел, вече има и кръвен брат в България.", "date": "2019.09.21", "title": "Кръвни братя се срещат 3 години след шанса за нов живот"}
{"url": "https://www.24chasa.bg/novini/article/7667585", "text": "Групата на ГЕРБ в СОС определи като заплаха за спечелените проекти изявленията на Манолова за обществените поръчки, съобщиха от пресцентъра на ГЕРБ, цитиран от БТА. В позиция по повод изявления на кандидата за кмет на София Мая Манолова за обществените поръчки на града групата на ГЕРБ в Столичен общински съвет определя действията на Манолова като проява на \"опасна некомпетентност за града\". \"С изявленията си за обществените поръчки, г-жа Манолова показва пълна липса на компетентност за европейските проекти, тяхната защита и изпълнение. Нейното поведение е заплаха за спечелени проекти и осъществяването на конкретни мерки за подобряване чистота на атмосферния въздух. До края на 2019 г. София има възможност да защити проекти за екологичен транспорт - 82 електробуса, 30 тролейбуса и 25 трамвая\", се посочва още в позицията. В нея се казва още, че никоя от размахваните от Манолова обществени поръчки няма да приключи преди изборите. \"В битката на Манолова за София и лакомията за власт жертва са гражданите\", посочват от ГЕРБ.", "date": "2019.09.21", "title": "ГЕРБ в СОС: Изявленията на Манолова за обществените поръчки са заплаха"}
{"url": "https://www.24chasa.bg/novini/article/7667588", "text": "Неандерталците са били изчезнали заради хронични ушни инфекции. Изненадващаха хипотеза е на учени от университета на щата Ню Йорк, пише сайтът Phys.org. Американските антрополози реконструираха eвстахиевите тръби на изчезналия човешки вид. Тези канали съединяват средното ухо с устната кухина. Оказало се, че при възрастните неандерталци споменатите анатомични структури напомняли евстахиевите тръби на малките деца, които са възприемчиви съм инфекции и възпаления на средното ухо. На 5-годишна възраст при Хомо сапиенса се променя ъгълът на тези канали,които не позволяват на бактериите да се задържат вътре в ухото, допълва БТА. Структурата на средното ухо на неандерталеците не се е променяла с възрастта, което ги е направило много уязвими откъм инфекции и съпътстващите ги усложнения, включително респираторни възпаления, загуба на слуха и пневмония. Инфекциите са могли да хронифицират, което е поставило под заплаха оцеляването на цялата група. Това е намалило конкурентоспособността на вида за добиването на храна и други ресурси в сравнение с хората от съвременен тип.", "date": "2019.09.21", "title": "Неандерталците изчезнали заради ушни инфекции"}
{"url": "https://www.24chasa.bg/novini/article/7667594", "text": "Хиляди парашутисти се изсипаха в синьото небе на Източна Холандия днес по повод 75-ата годишнина от дръзката, но неуспешна мисия през Втората световна война, с която съюзническите генерали се надяваха да се сложи бърз край на световния конфликт, предаде Асошиейтед прес. Операция \"Маркет Гардън\" бе несполучлив план на британския фелдмаршал Бърнард Монтгомъри, предвиждащ да бъдат пуснати 35 000 парашутисти дълбоко в тила на врага в окупираната от нацисти Холандия, които да завладеят и осигурят ключови пътища и мостове, за да могат съюзническите сили в Белгия да навлязат в индустриализираните централни части на Германия и да сложат край на Втората световна война, уточни БТА. Днес военни самолети прелетяха ниско над Източна Холандия и парашутистите скачаха. Хиляди зрители гледаха и аплодираха, преминаващите край тях войници. Първа британска въздушнодесантна дивизия води военновъздушния десант през септември 1944 година, в който участват и 82-ра американска въздушнодесантна дивизия, 101-ва американска въздушнодесантна дивизия и полска парашутна бригада. След като стъпват на земята, съюзническите сили се сблъскват с упоритата съпротива на германците край град Арнем и напредването им е спряно на мост над река Рейн. Повече съюзнически войници - около 11 500 - са загинали в деветте дни на операция \"Маркет гардън\", отколкото при десанта в Нормандия. Британският принц Чарлз и някогашната холандска кралица Беатрикс присъстваха на честванията. ", "date": "2019.09.21", "title": "С парашутни скокове в Холандия честваха 75 г. от военна операция през Втората световна война (Снимки)"}
{"url": "https://www.24chasa.bg/novini/article/7667605", "text": "Плачещото със сълзи под формата на кристали арменско момиче Сатеник Казарян озадачава медицинската общност, предаде телевизионният канал \"Мир 24\". По предварителни данни възможно е девойката да страда от цистиноза - вродено нарушение на метаболизма на аминокиселините. Всяка сутрин очите на Сатеник секретират малки кристалчета. За един ден може да се появят на лицето й до тридесетина от тях. Момичето се оплаква, че животът й се е превърнал в ад. Тя потърсила помощ от офталмолог и невропатолог, но след като й предписали капки и антибиотици, на практика състоянието й се влошило. Поради тази причина Казарян спряла лекарствата, съобщи БТА. Заместник-министърът на здравеопазването на Армения Оганес Арутюнян заяви, че в близко време ще бъде проведена лекарска консултация, за да могат медиците да открият причината за образуването на кристали в очите на момичето и да й назначат лечение. Случаят на Сатеник Казарян не е първият в света. По-рано подобно заболяване беше открито у жители на Бразилия и Ливан. ", "date": "2019.09.21", "title": "Арменско момиче плаче с кристали, озадачава лекарите (Видео)"}
{"url": "https://www.24chasa.bg/novini/article/7665994", "text": "", "date": "2019.09.21", "title": "Наръчник и карта за Местни избори 2019, информация по региони"}
{"url": "https://www.24chasa.bg/novini/article/7667612", "text": "Германският канцлер Ангела Меркел търси алтернатива на Александър Вучич, пише македонският вестник “Нова Македония“. Германският канцлер Ангела Меркел изпрати покана до сръбския президент Александър Вучич за среща в Ню Йорк по време на сесията на Общото събрание на ООН. Най-важната тема на срещата ще бъде перспективата за диалог между Белград и Прищина, който беше прекъснат поради разпускането на правителството на Косово, споменава  . Сръбският президент Александър Вучич в навечерието на последвалите събития и изборите за Косово на 6 октомври заяви, че Сърбия очаква много трудна есен за косовския въпрос. Коментирайки решението на властите в Прищина за предстоящите избори, че гражданите могат да гласуват само с косовски документи, Вучич заяви, че това е опит да се отнемат от 3 500 до 4000 гласа за „Сръбска листа“. „Намерението е да се покаже, че Белград няма да бъде питан за нищо. Те имат три листи с кандидати-сърби, с които показват, че са толерантни към тях, докато не се получи международно признание. Тогава те ще обърнат политиката в смисъл, че те застрашават интересите им, ако сърбите са над 5% - заяви Вучич на неотдавнашна изява в телевизия Pink. Deutsche Welle след последното напрежение между Белград и Прищина излезе с материал, който предполага, че чрез честите посещения на сръбския премиер Ана Бърнабич в чужбина, официален Берлин или канцлера Ангела Меркел се опитват да намерят алтернатива на Вучич, който не спази обещанието си. Бърнабич направи първото си официално посещение в Берлин тази седмица. На пресконференция след срещата Бърнабич само обясни, че германската страна не е представила ясна позиция, когато става дума за решение, основаващо се на демаркация между Косово и Сърбия. Фактът, че Бърнабич идва за първи път две години след назначаването й, е необичаен само на пръв поглед. Някои анализатори оценяват, че тайната на това „късно посещение“ се крие в отношението на канцлера към сръбския президент Александър Вучич. Дългогодишният кореспондент на германската информационна агенция DPA в Белград Томас Брей преди срещата пред Deutsche Welle заяви, че Меркел търси алтернатива на диалога с Вучич в лицето на премиера Бърнабич, „Вучич не е изпълнил своята част от негласното споразумение между Белград и Запада, а отношенията между Сърбия и Косово не са доведени до желаното ниво, докато, в замяна, Западът мълчи за катастрофалното положение на съдебната система. Според сръбските медии, тъй като Вучич не е изпълнил своята част от сделката, Меркел сега търси алтернатива чрез директен диалог с премиера Бърнабич - казва Брей. Междувременно лидерът на Партията на свободата и справедливостта Драган Джилас заяви, че неговата партия има план за решение на конфликта в Косово и Метохия, който е помирение с албанския народ. Но този план предвижда, че няма да има място за Александър Вучич в сръбското правителство, както и за Рамуш Харадинай и Хашим Тачи, които трябва да напуснат политиката в Косово.", "date": "2019.09.21", "title": "“Нова Македония“: Ангела Меркел търси алтернатива на Александър Вучич"}
{"url": "https://www.24chasa.bg/novini/article/7667622", "text": "Иран отрече да е имало кибератака срещу негови петролни инсталации, предаде Франс прес. \"Противно на твърденията на западните медии, направените днес проверки установиха, че не е имало успешно кибернападение срещу петролни инсталации или други жизненоважни инфраструктури\", заяви правителствената служба по киберсигурност, без да посочва за какви информации става въпрос. Групата за защита на дигиталните права НетБлокс (NetBlocks) вчера написа в туитър, че някои \"данни сочат периодични нарушения на интернет връзката в Иран\", пише БТА. Групата обаче уточни, че причината за тези нарушения е неизвестна и че отражението им е било ограничено, като са били засегнати само някои правителствени или промишлени интернет платформи. Иранският министър на информационните и комуникационните технологии Мохамад Джавад Азари Джахруми призна, че Иран е бил \"изправен пред кибертероризъм - както със Стъкснет (Stuxnet)\" - прочутият американо-израелски вирус, проникнал през 2010 година в компютър на иранския ядрен комплекс, довел до големи смущения във функционирането на парка от центрофуги, използвани за обогатяване на уран.", "date": "2019.09.21", "title": "Иран отрече да е имало кибератака срещу петролните му инсталации"}
{"url": "https://www.24chasa.bg/novini/article/7667641", "text": "Гръцката полиция арестува 65-годишен мъж, заподозрян за отвличане на самолет и хора - престъпления, които са били извършени през 1985 и 1987 г., съобщи полицията, цитирана от Ройтерс. Според гръцки медии мъжът вероятно е замесен в отвличането през 1985 г. на самолет на Транс уърлд еърлайнс (TWA), при което е бил убит американски пасажер. Представител на гръцката полиция заяви, че заподозреният ливанец е слязъл на гръцкия остров Миконос от круизен кораб на 19 септември. Според източника името на заподозрения фигурирало като издирван от германските власти, предаде БТА. Престъплението от 1987 г. вероятно е свързано с пускането му на свобода в замяна на освобождаването на двама германски граждани, държани за заложници от негови съучастници в Ливан, посочи източникът. В момента мъжът се намира в строго охраняван затвор, докато германските власти потвърдят, че той е издирваното лице. Самолетът на TWA, изпълняващ полет от Кайро до Сан Диего с няколко междинни кацания, беше отвлечен за кратко след излитането си от Атина през 1985 г. Похитителите настояваха за освобождаване на шиитски затворници, държани от Израел. Пътниците и персоналът на полета понесоха тридневни междуконтинентални изпитания. Някои пасажери бяха бити, а водолаз на американския флот на борда на самолета беше убит. Десетки пътници бяха държани като заложници през последвалите две седмици. ", "date": "2019.09.21", "title": "Гърция арестува заподозрян за отвличане на самолет и хора през 1985 година"}
{"url": "https://www.24chasa.bg/novini/article/7667648", "text": "Албанското министерство на отбраната съобщи, че един от корабите му е спасил в Егейско море 111 мигранти, опитващи се да стигнат до Гърция, и ги е предал на турските власти, съобщи Асошиейтед прес. На страницата си във фейсбук министърката на отбраната Олта Джачка написа днес, че сирийски, иракски и палестински мигранти са били \"спасени при три различни операции в рамките на няколко часа във водите между Турция и Гърция\". Джачка добави, че мигрантите са били засечени снощи от кораба \"Орику\", част от европейската гранична агенция \"Фронтекс\", в две моторници и малка лодка. Те са предадени на турската брегова охрана.", "date": "2019.09.21", "title": "Албания спаси 111 мигранти в Егейско море"}
{"url": "https://www.24chasa.bg/novini/article/7667651", "text": "Земетресение с магнитуд 5,6 по Рихтер е регистрирано в западната част на Албания, съобщи Геологическият институт на САЩ. Трусът е усетен в 17.04 ч. българско време. Епицентърът му бил на 6 км северно от град Дурас, на дълбочина 10 км. До момента няма информация за жертви и пострадали, допълва    Най-малко двама души са били ранени при земетресението, съобщи Асошиейтед прес, позовавайки се на местни медии. Албанското министерство на отбраната съобщи, позовавайки се на Института по геонауки, енергетика, води и околна среда, че трусът е станал в 14.40 ч. местно време на 30 километра северно от Дуръс. Той е бил усетен по цялото западно крайбрежие, както и по-навътре в страната. Според новинарския сайт \"Болкануеб двама души са пострадали в село Хелмес, предаде БТА.  Дузина къщи се срутени в село Хелмес на около 10 километра от Тирана, съобщи Асошейтед прес. Местни жители споделиха, че земетресението е било усетено силно в столицата и хората се втурнали навън. Очевидци в Дуръс и Тирана съобщиха, че има нанесени щети върху някои жилища. Според сведения тежко увреден е и жилищен блок в Дуръс. Има информации и за временно прекъсване на електричеството и телефонните линии.                                                                                                                                                                                                                                  ", "date": "2019.09.21", "title": "5,6 по Рихтер разлюля Албания, има ранени (Видео, Обновена)"}
{"url": "https://www.24chasa.bg/novini/article/7667654", "text": "В Ню Йорк специалният координатор на ООН за близкоизточния мирен процес Николай Младенов представи снощи пред Съвета за сигурност редовния си тримесечен доклад. През последните години усилията на целия му екип са били фокусирани върху предотвратяването на поредната война в Близкия изток, „която изглеждала неизбежна“, предаде  . „Слава богу, благодарение на много сериозни усилия, които положихме съвместно с екипа, положението засега е овладяно. Казвам винаги „засега“, защото много бързо може да се промени. Но стратегията, на която заложихме последната една година, беше да се намали напрежението по границата между Израел и Газа и, второ, да се увеличи хуманитарната подкрепа за населението в Газа, където положението наистина е тежко“, отбеляза Младенов. Фокусът на помощта за палестинците е осигуряването на електричество в Газа, чиито жители само допреди година живеели с по няколко часа ток дневно, посочи той и допълни, че предстоят много други програми в сферата на здравеопазването, заетостта и т.н. „Ако всичко това е успешно в най-скоро време може да започнат да се очертават контурите на едно по-дългосрочно положение, което да осигури стабилността на Газа“, каза координаторът на ООН. И подчерта, че в рамките на една година положението е успокоено, но то винаги може се промени и усилията ни продължават. За съжаление участниците (освен ООН) в целия процес не демонстрират воля за съживяване на мирния процес, каза още Николай Младенов: „Не виждам такава перспектива, има мълчаливо съгласие между всички, както и легитимните палестински власти, така и Израел, ООН, региона, да не се допусне допълнително влошаване на ситуацията от гледна точка на заплахите за сигурността на региона. Да не се стига до откри военен конфликт или радикализация и увеличаване на терористичните атаки“. „Не можеш да градиш мир без справедливост и без признаване на легитимните националани желания на всеки един народ. Както израелският, така и палестинският народ имат право да имат свои държави в една наистина много малка територия“, каза още Младенов", "date": "2019.09.21", "title": "Николай Младенов: Работим усилено в посока осигуряване на стабилност в Газа"}
{"url": "https://www.24chasa.bg/novini/article/7667663", "text": "Полицията в Казахстан задържа десетки участници в най-новата вълна от протести срещу китайското влияние в страната, състояли се в двата най-големи казахстански града днес, предаде Ройтерс. Съседен Китай е един от най-големите казахстански инвеститори и търговски партньори, а план за преместването на няколко китайски завода в бившата съветска република се сблъсква с общественото недоволство. Властите задържаха 57 души и може да повдигнат обвинение срещу тях, съобщи вътрешното министерство, цитирано от БТА. Арестите са станали в Алмати и столицата Нур Султан, съобщават репортери на Ройтерс. От видеоматериали, публикувани в социалните мрежи, се вижда, че участниците не са много, около неколкостотин, а полицията значително ги надвишава по брой, допълва Асошиейтед прес. Арестите изглеждат безразборни. Полицията задържа и майка с три деца, докато си пробива път към магазин. Най-малко 50 души са арестувани преди днешния протест, тъй като правителството се стреми да потуши недоволството. Протестите са организирани от партията \"Демократичен избор на Казахстан\", която е забранена като екстремистка. Лидерът й, избягалият олигарх Мухтар Аблязов, живее във Франция и е издирван от Казахстан, Русия и Украйна заради предполагаемо присвояване на 5 милиарда долара. Аблязов е критик на първия казахстански президент Нурсултан Назарбаев, който подаде оставка през март, след като управлява богатата на петрол страна близо 30 години. Назарбаев обаче има все още значителни правомощия като шеф на съвета за сигурност и ръководител на управляващата партия \"Нур Отан\" . В казахстанската столица е арестуван човек с плакати \"Да не допускаме китайското нашествие\" и \"Старецът е врагът\", насочен срещу Назарбаев. Няколко души скандираха \"Свобода за политическите затворници\". Протестиращи се опитаха да избягат, като счупят прозорци на полицейски автобусите. Китай е голям инвеститор в казахстанския енергиен сектор и купува петрол и газ от предимно мюсюлманската страна с население 18 милиона души. Критици обаче обвиняват китайските компании, както и западните, че не наемат много местни хора и им плащат по-малко, отколкото на чужденците.", "date": "2019.09.21", "title": "Десетки протестиращи срещу китайското влияние задържани в Казахстан (Снимки)"}
{"url": "https://www.24chasa.bg/novini/article/7667685", "text": "Около 1000 демонстранти, привърженици на радикалната фракция на крайната левица и \"жълтите жилетки\" във Франция са се присъединили днес към Похода за климата в Париж, съобщи полицията, цитирана от Франс прес. Шествието започна в ранния следобед от центъра на френската столица и в началото бе съпътствано от инциденти между тези радикалисти и силите на реда. Повредени бяха градски мебели и кофи за боклук, нанесени бяха щети на два банкови офиса, а два скутера бяха подпалени, предаде БТА. Крайнодесните активисти, някои от които с маски на лицата, замервали полицаите с различни предмети. Жандармерията отвърнала със сълзотворен газ, принуждавайки част от участниците в похода да отстъпят назад. Няколко хиляди се включиха в днешния Поход за климата в Париж по призив на много неправителствени организации след вчерашната историческа \"световна стачка за климата\", в която участваха 10 000 души във френската столица. Обстановката в Париж е напрегната, тъй като днес там се провеждат едновременно няколко демонстрации - освен Похода за климата, има протести на \"жълтите жилетки\" против социалната и данъчната политика на правителството, както и шествие срещу проекта за пенсионна реформа. В ранния следобед бяха арестувани 123-ма души, а 174 глобени в райони, където демонстрациите са забранени. По-късно стана ясно, че 15 200 души са участвали днес в Похода за климата в Париж, съобщи Бе Еф Ем Те Ве (BFMTV), позовавайки се на независим преброител. Според организаторите демонстрантите са били 38 000. Шествието беше прекъснато за повече от час след сблъсъци между полицията и радикални демонстранти, проникнали в колоната. Според полицията те са били около 1000, както съобщихме по-горе. В климатичната акция в Лион са участвали 15 000 души, 10 000 в Гренобъл и 5000 в Страсбург, уточнява в. \"Фигаро\". Сред участниците се чуваха все повече гласове за обединение на борбите на активистите за борба с климатичните промени и \"жълтите жилетки\". Към 16 часа френско време в полицията бяха докарани 137 души, а 86 изпратени в ареста, предаде БТА. Шествието в Париж започна в ранния следобед от центъра на френската столица и в началото бе съпътствано от инциденти между радикалисти и силите на реда. Повредени бяха градски мебели и кофи за боклук, нанесени бяха щети на два банкови офиса, а два скутера бяха подпалени, съобщи Франс прес. Крайнодесните активисти, някои от които с маски на лицата, замервали полицаите с различни предмети. Жандармерията отвърнала със сълзотворен газ, принуждавайки част от участниците в похода да отстъпят назад. Няколко хиляди се включиха в днешния Поход за климата в Париж по призив на много неправителствени организации след вчерашната историческа \"световна стачка за климата\", в която участваха 10 000 души във френската столица. Също днес във Франция започнаха Дните на културно-историческото наследство, през които е предвидено да бъдат отворени вратите за обществеността на различни публични институции, включително Елисейския дворец.", "date": "2019.09.21", "title": "1000 радикални демонстранти в Похода за климата\nв Париж, над 120 са арестуваните (Снимки)"}
{"url": "https://www.24chasa.bg/novini/article/7667690", "text": "Български шофьор на камион е починал при тежка катастрофа в Южна Каролина. Инцидентът е станал близо до Holly Hill малко след 4,30 часа сутринта, съобщава  . Тогава джипът се е врязал в камиона, а при удара е започнало да изтича дизелово гориво, което се е възпламенило. Българинът Слави Иванов загива на място. Другият шофьор е откаран в болница. Слави е родом от Димитровград. През последните години обаче е живял в Charleston Mоunt Prospect в Южна Каролина. След себе си оставя съпруга, дъщеря и син. „Изключителен герой и обичан баща. Опустошителен инцидент, всеки вид помощ е необходима в трагичен момент като този“, написа в социалните мрежи синът му Давид Иванов. “Баща ми Слави беше човек, който винаги помагаше и никога не искаше нищо в замяна. Той беше нашият герой, който пожертва всичко, опитвайки се да обедини семейството си, след като се раздели за 10 години с нас за 10 години. Той беше професионален шофьор на камиони с над 15-годишен опит. На 09.09.2019 г. той е убит при брутална катастрофа на магистралата заради небрежност от друг шофьор. В резултат на инцидента камионът му избухна в пламъци и се взриви. От тялото му не остана почти нищо. Заради липсата на какъвто и да е материал за ДНК изследване, идентифицирането ще отнеме повече време. Разследването е в ход и семейството ми няма информация относно нашия любим баща. Тъй като той беше единственият човек, който носеше пари вкъщи, в момента търсим финансова подкрепа, за да покрием най-основните си нужди. Татко беше горд и никога не приемаше помощ. Вашата подкрепа за нас в момента обаче е от жизнена необходимост” - пише пък дъщеря му Юлия.", "date": "2019.09.21", "title": "БГ шофьор загина при тежка катастрофа в Южна Каролина"}
{"url": "https://www.24chasa.bg/novini/article/7667710", "text": "Българската академия на науките отбеляза 150-годишнината от създаването на своята Библиотека с изложба на картографски карти, предаде  . Най-ценната карта, която можем да видим е тази на Дунавска България от прочутия пътешественик Феликс Каниц. Неговата богата колекция е завещана на академията. Библиотеката разполага с 450 карти и картографски издания, като една малка част е изложена за посетителите. Те датират от 1815 г. до наши дни. Посетителите могат да видят карти с готически шрифт, изработени в Германия, а също така исторически карти, посветени на важни събития, като например Косовската битка от 1389 г. Стопанската география е представена с карти на мина Перник и водите на България.", "date": "2019.09.21", "title": "БАН изложи картата на Дунавска България от Феликс Каниц"}
{"url": "https://www.24chasa.bg/novini/article/7666777", "text": "Терминално болен българин, лекуван в Италия, реши да пропътува въпреки състоянието си 1400 км до родината си, за да умре в нея и до майка си. Това стана с помощта на Червения кръст от Милано, който му предостави линейка. Покъртителната история за последното пътуване на българина е разказана на сайта на медицинската организация от Милано. 34-годишният Николай, както е наречен фиктивно, бил баща на двегодишно момченце. Заедно с него и жена си живеел в Италия. Но всичко се преобърнало, след като Николай бил поразен от тежка болест, която го парализирала. Лекарите от болницата, в която се лекувал, не могли да направят нищо друго, освен да констатират, че не подлежи на операция и е безнадеждно болен. На българина останала една-единствена надежда – да види родината и майка си за последен път, преди да умре. В неговото състояние обаче полет със санитарен самолет бил изключен, още повече че семейството не можело да поеме разходите за него. Затова Николай се решил на друг вариант – напуснал болницата по свое желание и заедно с жена си и детето им решил да поеме към София с автобус от Милано. Лекарите били против, защото пътуването можело да се окаже фатално за изтощения му организъм. Николай обаче искал на всяка цена да види майка си за последно. Тук настъпил обратът. На 7 септември в 13,30 ч миланският Червен кръст получил обаждане от клона в Болоня, на който пък се обадило българското консулство от Милано, за да сигнализира за ситуацията с Николай. Българинът бил решен да тръгне само 90 минути по-късно с автобус за родината си.  Само няколко минути преди тръгването на международния автобус съпругата получила обаждане, че италианският Червен кръст ще му осигури безплатно линейка, за да го откара до София. Разходите поело седалището на организацията в Милано. На 9 септември сутринта линейка с италиански санитари взела Николай и семейството му и през нощта пристигнала до дома на майката в околностите на София. Болният син я прегърнал и целунал, всички били щастливи въпреки предизвестената трагедия. Няколко дни по-късно Николай издъхнал, но заобиколен от най-близките си хора в България.", "date": "2019.09.21", "title": "Тежко болен българин пътува от Милано, за  да умре в родината си"}
{"url": "https://www.24chasa.bg/novini/article/7667714", "text": "Бившият тунизийски президент Зин ал Абидин Бен Али, който почина в четвъртък, беше погребан днес в саудитския свещен за мюсюлманите град Медина, съобщи Франс прес. Сваленият след улични протести през януари 2011 година авторитарен президент почина в саудитския град Джеда, южно от Медина, където живееше в изгнание. Тялото му бе положено в гробището Ал Баки близо до мавзолея на пророка Мохамед, информира БТА. Кончината на Бен Али беше посрещната с мълчание от саудитските медии. Новината не беше по първите страници на вестниците и в Тунис, където на 6 октомври тунизийците ще избират депутати, а след това ще гласуват на втори тур и за избор на нов държавен глава между двама политически аутсайдери.", "date": "2019.09.21", "title": "Бившият тунизийски президент бе погребан днес в Медина"}
{"url": "https://www.24chasa.bg/novini/article/7667719", "text": "Американският конгресмен Джо Кенеди се включи днес в предизборната надпревара за Сената, предадоха Асошиейтед прес и БТА. Демократът от Масачузетс официално обяви кандидатурата си в имейл преди проява в Бостън. Джо Кенеди е внук на Робърт Кенеди и праплеменник на някогашния президент на САЩ Джон Кенеди. Той е първият член на най-известната политическа династия в Америка, който се кандидатира за Сената, откакто неговият прачичо Едуард Кенеди направи това през 1962 г. Джо Кенеди ще се изправи срещу настоящия сенатор Едуард Марки на първичните избори догодина.", "date": "2019.09.21", "title": "Джо Кенеди обяви кандидатурата си за Сената"}
{"url": "https://www.24chasa.bg/novini/article/7667733", "text": "Военнослужещи от сухопътните войски унищожиха открит невзривен боеприпас в Кюстендилско, съобщиха от пресцентъра на военното министерство. Модулното формирование от Трети механизиран батальон в Благоевград, от състава на бригадното командване, с ръководител капитан Борислав Войнов, е действало след отправено искане от МВР и по заповед на командира на сухопътните войски. Сигналът е бил за намерена корозирала граната тип \"Лимонка\" край язовирната стена на язовир Дренов дол, област Кюстендил. На място военнослужещите са извършили разузнаване и унищожаване на открития невзривен боеприпас.", "date": "2019.09.21", "title": "Военни унищожиха този невзривен боеприпас в Кюстендилско (Снимка)"}
{"url": "https://www.24chasa.bg/novini/article/7667736", "text": "Временно се ограничава движението при км 338 на АМ \"Хемус\" в посока Варна в района на Белокопитово поради ПТП. Движението се осъществява по обходен маршрут: по път I-2 п.в. „Белокопитово“ – Шумен - до етапна връзка с АМ „Хемус“. Шофьорите да се движат с повишено внимание и съобразена скорост, съветват от АПИ.", "date": "2019.09.21", "title": "Катастрофа ограничи движението при км 338 на магистрала \"Хемус\""}
{"url": "https://www.24chasa.bg/novini/article/7664923", "text": "Изоставянето на около 3000 деца са предотвратили социалните от началото на миналата година до юли 2019 г. 769 пък за същия период са върнати в семействата им, след като са показали, че могат да бъдат добри родители. Това показва справка на социалното министерство за “24 часа”. Социалните предприемат най-различни мерки, за да помогнат на родителите да не изоставят децата си. При такава опасност се осигурява педагогическа, психологическа и правна помощ на семейството. Освен това се преценява от какви услуги имат нужда. Социалните помагат на детето да се запише в подходящо училище или детска градина, както и в кръжоци по интереси. През тази година се вдигна и еднократна Тя се отпуска, за да може семейството да посрещне свои извънредни нужди. Едновременно с това майките получават кураж и подкрепа, че могат да отгледат добре децата си, да се справят и сами в трудни житейски моменти. Такъв е случаят на Мария  , която сигнализира, че е бременна в петия месец, но мъжът, с когото живее на семейни начала без брак, я изоставил. Тя останала съвсем сама - без подслон, без работа и пари, без подкрепата на роднини. Мария спешно е настанена в жилище към звеното “Майка и бебе” в Стара Загора. Това е дом, в който общинска сметка при много добри условия. През това време при тях са новородените им бебета, но и другите им деца. Там им се осигурява медицинска, юридическа и психологическа помощ. Учат се да бъдат родители, и то така, че след половин година да са толкова привързани към децата си, че дори и да не искат да чуят за вариант да ги изоставят, обясняват социалните работници. Мария остава в този дом с три месеца повече. В началото бащата признал детето и обещал да се грижи за него и майката, после се отказал. Тогава чрез съда му е наложено да плаща издръжка за детето си. Този отказ на бащата наложил по-дългия престой на Мария в дома, а през това време с помощта на социалните работници тя получава общинско жилище, намират ѝ подходяща работа, а детето е записано в ясла. Пред вратите на дом в Стара Загора пък е изоставено дете на видима възраст 3-4 г. На човек от персонала го предала жена, която го открила само и беззащитно да тича по улицата край оживено кръстовище до болницата. При опита си да установят самоличността му социалните работници разбират, че детето не може да говори, а произнася само отделни звуци. То не знае къде живее и не може да стигне до дома си. Със съдействието на полицейски служители е направен и неуспешен опит малкото да бъде разпознато от жители на района, където е намерено. И тъй като то е без надзор, а на първо време не можела да се установи и самоличността му, в началото на детето е предоставена полицейска закрила. Още същия ден полицията намира родителите на детето. Оказало се, че е изгубено. Родителите не подозирали, че е изчезнало, защото били оставили по-голямата му сестра - едва на 14 г., да се грижи за него. Тя обаче го изгубила по време на разходката им в града. Малчуганът се оказал на 8 г., но с умствена изостаналост, за което имало и експертно решение от ТЕЛК. В семейството водещ в отглеждането и възпитанието на децата е бащата. Битовите условия в дома им в циганската махала “Лозенец” се оказали твърде лоши за децата. Хората дори нямали ток и течаща вода. Затова детето е изведено първо в Център за настаняване на деца с увреждания, а след това - и в Център за настаняване от семеен тип. По закон при живи родители то може да остане там до 18 месеца, при това - само с решение на съда. През това време семейството получава указания как да подобри условията за живот в дома си. Хората се оказват сериозни - и полагат необходимите грижи, за да променят нещата. Правят ремонт на къщата си. Социалните работници им съдействат да се регистрират в Бюрото по труда и да си намерят работа. Така за около една година реинтеграцията на детето завършва успешно и то се завръща у дома. “А и самото семейство никога не изостави детето си. През цялото време родителите се интересуваха от него, посещаваха го в центъра за настаняване”, обяснява социалният работник Грета Панайотова. Статистиката показва, че от началото на годината до 10 юни в отдела за закрила на детето към дирекция “Социално подпомагане” в Стара Загора са подадени общо 295 сигнала за деца в риск или с нарушени права. Само за месец май те са 49. Това означава, че Статистиката представи пред “24 часа” директорът на дирекция “Социално подпомагане” Павлина Делчева. 1837 сигнала за насилие над деца са били подадени от началото на 2018-а до юли 2019 г. По 685 случая е започнала работа. Във всеки един от тях се прави координационен екип от различни експерти от “Закрила на детето”, полицията и общината. Социалните могат да предоставят закрила в семейна среда и осигуряват педагогическа, психологическа и правна помощ на близките. “Ако за децата е установен непосредствен риск за живота и здравето, те се извеждат от рисковата среда и се настаняват в приемни семейства, в детски кризисни центрове или в други социални услуги от резидентен тип в зависимост от конкретния случай”, обясняват експертите. Децата, които са под риск от трафик или проституция, се пращат в кризисен център. С подобен случай се сблъскват отдел “Закрила на детето” и полицията в Оряхово - непълнолетната К. е можело да бъде въвлечена в трафик с цел проституция. Прокуратурата проверява майката по два члена от НК - за изоставяне, развратни действия, за принудителен труд или просия. През октомври 2018 г. момичето дори бяга от вкъщи. Обявена е за общодържавно издирване и е приета в Габрово. Близките и роднините не са искали да отглеждат момичето, обясняват социалните. Това е причината тя да бъде настанена в Кризисен център в Монтана за 6 месеца. През това време социалните работят с родителите на момичето и се установява, че в неин интерес е да бъде реинтегрирана в биологична среда. През юни девойчето е върнато на родителите си. Социалните и експертите обаче продължават да следят дали те полагат достатъчно добри грижи за дъщеря си. В края на април пък е получен сигнал от инспектор от Детска педагогическа стая при Първо РУ в Стара Загора за три деца, които сега са на 9, 7 и 3 г., останали без надзор. Има съмнения, че 9-годишното момиче е било обект на физическо насилие и блудствени действия от партньор на майката. Сигналът е подаден на тел. 112 от съседка, на която детето е споделило за тормоза. На децата е предоставена полицейска закрила. След това двете по-големи са настанени в център от семеен тип, а най-малкото - в приемно семейство. Проверките показват, че децата често остават без родител у дома, а майката периодично ги изоставя. Няколко пъти дори излизала и в чужбина и ги оставяла на познати. “С момичето, което при настоящия сигнал е пряка жертва на насилие, отделът работи от 2010 г., когато то е било бебе и е използвано от майката за просия”, разказват експертите. Социалните работници споделят, че за пръв път виждат случай на деца, които се радват, че ще бъдат изведени от семейството и по собствените им думи вече “ще бъдат настанени в дом”.  1900 деца се отглеждат в приемни семейства през първите седем месеца на годината. Това показва статистиката на Агенцията за социално подпомагане. Децата се настаняват в приемни семейства в четири случая. Първият е за срок до година, като целта е през това време да се помогне на родителите или близките да си намерят работа и да си стъпят на краката, за да може детето да се върне обратно при тях. Вторият е дългосрочно настаняване, когато детето не може да бъде реинтегрирано при родителите, нито да бъде осиновено. В този случай социалните работници обаче не спират да опитват да реинтегрират детето, ако има близки, а ако не - остава в регистъра за осиновяване. Третият е спешно настаняване до 24 часа. Той се предприема само когато има заплаха за живота и здравето на детето, изпаднало в бедствена ситуация, под “полицейска закрила”, или е жертва на трафик. Заместваща приемна грижа е за кратък период от време, като целта е подкрепа на близки и роднини или ако те се разболеят и няма как да отглеждат дет е. В момента има около 2086 приемни семейства. Най-много са във Варна, Монтана, Велико Търново, Плевен и Шумен. Приемните семейства, в които в момента няма настанени деца, са 500. От юли за 124 деца е отпаднала нуждата да се грижат приемни родитиели. Над 52 от тях са били осиновени. 22 пък са върнати при биологичните си родители. Дете от Враца е изведено от приемното семейство, защото е прието за студент в Софийския университет. Вече няколко месеца стратегията за детето и промените в Закона за закрила на детето са оттеглени, но определени групи не спират да организират локални протести срещу документите. Според тези родители се застрашавало българското семейство, а промените целят отнемането на деца от дома им по Норвежкия модел. Децата щели да бъдат вземани от родителите им по анонимни сигнали. Поредният такъв бунт е планиран за 28 септември. “Приетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи”, обясняват обаче от социалното министерство.  Промените отразяват затварянето на всички домове за деца - процес, който започна от печално известния казус “Могилино”. От закона се заличава възможността за настаняване в специализирани институции, защото до 2021 г. всички домове за деца, лишени от родителска грижа, и домове за медико-социални грижи ще бъдат окончателно закрити. Подобрява се координацията при новите условия. Повечето от измененията в Закона за закрила на детето всъщност са само в термините и се налагат от промяната в дефинирането на социалните услуги. “С тях не се въвеждат чужди модели и идеология”, категорични са от социалното министерство. “Хората, които помагат на децата в риск или сигнализират за дете, нуждаещо се от закрила, не са доносници. От 2003 г. в Закона за закрила на детето е регламентирано, че човек, на когото стане известно, че дете се нуждае от закрила, е длъжен незабавно да уведоми компетентните органи”, казват експертите.  ", "date": "2019.09.21", "title": "3000 деца са спасени от изоставяне, 769 пък са върнати на родителите им"}
{"url": "https://www.24chasa.bg/novini/article/7667739", "text": "Кола пламна по обяд днес на магистрала \"Тракия\" в района на Карнобат. По данни на МВР става въпрос за самозапалване на лекия автомобил, предаде  . В него е пътувал един човек, който обяснил на дошлите на място служители на \"Пътна полиция\", че най-вероятно техническа повреда е причина за изпепеленото возило. Опитите му да потуши огъня сам останали без успех. Други шофьори също се опитали да помогнат, но пламъците за минути унищожили колата. Водачът на автомобила не е пострадал.", "date": "2019.09.21", "title": "Кола пламна на магистрала \"Тракия\" край Карнобат"}
{"url": "https://www.24chasa.bg/novini/article/7667750", "text": "Производителят на хендсфри устройства Пин (Pinn) внесе иск срещу Епъл (Apple) за нарушаване на патенти при производството на безжичните слушалки ЕърПодс (AirPods), съобщава ТАСС, позовавайки се на сайта \"Епъл инсайдър\", специализиран в новини за Епъл. По данни на сайта искът е внесен в съд в Калифорния. Пин настоява за компенсиране на материални щети, нанесени вследствие на неправомерни действия на Епъл, предаде БТА. Сумата на компенсацията не се уточнява. Ищецът твърди, че Епъл е патентовал ЕърПодс, нарушавайки авторските права за безжичното устройство на Пин. Пин твърди, че през октомври 2016 година представител на компанията е изпратил на Епъл по електронната поща информация за компанията и нейната технология. Епъл не е отговорил публично на внесения иск, но предишни патенти разкриват, че компанията е работила по ЕърПодс поне от 2015 година, отбелязва сайтът.", "date": "2019.09.21", "title": "Пин иска компенсация от Епъл за нарушаване на патент при производството на AirPods"}
{"url": "https://www.24chasa.bg/novini/article/7667755", "text": "Турция може да закупи американските ракети „Пейтриът“, ако бъдат удовлетворени условията ѝ по отношение на съвместното производство и заплащането, коментира турският президент Реджеп Ердоган пред журналисти, преди да отпътува за Ню Йорк за заседанието на Общото събрание на ООН. Турският президент повтори, че Анкара е завършила подготовката си за действие по протежение на цялата турско-сирийска граница. Реджеп Ердоган отново разкритикува „очевидната“ американската подкрепа за различни кюрдски сили заради борбата им с организацията „Ислямска държава“. Той заяви, че по време на срещата си с американския президент Доналд Тръмп ще обсъждат въпроса за „неканеното“ американско присъствие в Сирия, както и за изтегляне на частите на Вашингтон оттам, предаде БТА. По-рано Доналд Тръмп обеща да изтегли американските военни от арабската страна, но в нея все още се намират между 1000 и 2000 командоси и военни специалисти. Турският лидер за пореден път предупреди, че със създаването на зоната за сигурност в Сирия Турция ще прочисти района от всички терористи. Визитата на турския президент в Съединените щати за участие в работата на 74-тата сесия на Общото събрание на световната организация ще продължи до 25 септември. Реджеп Ердоган оповести, че Анкара ще издигне опитния дипломат Волкан Бозкър за председател на 75-ата сесия на Общото събрание (2020-2021) на ООН. Волкан Бозкър е бил кариерен дипломат, министър по европейските въпроси и главен преговарящ на Турция с Евросъюза и понастоящем председател на комисията по външна политика в Меджлиса в качеството му на депутат от управляващата Партия на справедливостта и развитието, посочи  . В Ню Йорк Ердоган ще участва в Срещата на върха за действие за климата, на която домакин ще бъде генералният секретар на ООН Антониу Гутериш и ще проведе срещи с различни чуждестранни лидери, включително и тристранна среща с лидерите на Пакистан и Малайзия.", "date": "2019.09.21", "title": "Турция може да закупи ракети „Пейтриът“, ако има съвместно производство и заплащане"}
{"url": "https://www.24chasa.bg/novini/article/7667769", "text": "Дете е загинало при тежка катастрофа на магистрала \"Хемус\" край Шумен, съобщиха от полицията в Шумен. Детето е на 6 години. Катастрофата е станала между два автомобила. Тежкият пътен инцидент е възникнал на АМ “Хемус“ в посока от Варна към София близо до Шумен. Сигнал за произшествието е получен малко след 18:15 часа. Произшествието е между два автомобила - фолксваген \"Голф\" с варненска регистрация и форд „Фиеста“ с русенска. По първоначални данни водачът на фолксвагена - 35-годишна жена от Варна, поради движение с несъобразена скорост и липса на достатъчно дистанция ударила движещия се пред нея форд. В резултат на удара автомобилът се преобърнал на пътното платно. Загинало е 6-годишно дете, което пътувало в автомобила. В МБАЛ – Шумен са откарани останалите трима пътници от форда и водачът. За преглед в болничното заведение са 35-годишната шофьорка  на фолксвагена и дете на 8 години. Към момента няма данни са състоянието им, посочи  . На място се извършва оглед и се изясняват причините за възникване на инцидента. Във връзка с инцидента временно се ограничава движението при 338-и километър на автомагистрала \"Хемус\", в посока Варна, в района на Белокопитово. Движението се осъществява по обходен маршрут - по път I-2 пътен възел \"Белокопитово\" - Шумен, до етапна връзка с автомагистрала \"Хемус\". Шофьорите да се движат с повишено внимание и съобразена скорост, апелират от агенцията \"Пътна инфраструктура\".", "date": "2019.09.21", "title": "Дете загина при тежък удар между две коли на \"Хемус\" (Обновена)"}
{"url": "https://www.24chasa.bg/novini/article/7667776", "text": "Държавата остави Маргарита Хранова без пожизнена парична награда за заслуги към нацията, съобщи  . Идеята на отличието е да осигури старините на десетките изпълнители, актьори, творци и спортисти, които получават малки пенсии или изобщо нямат такива. Маргарита Хранова е изпяла едни от най-обичаните български песни. Преди три години се пенсионира с 352 лева на месец. Тогава Съюзът на музикалните и танцови дейци издига кандидатурата й за пожизнена парична награда за особени заслуги към държавата. Певицата все още чака отговор от Министерството на културата. „Трябва ли човек да грохне, за да му дадат такъв вид пенсия, пожизнена. Чувствам се безкрайно досадна. Така ми се струва, че е много обидно, да звъниш и да питаш: Абе, какво става? Тия мойте документи, като че ли просиш някаква награда”, заяви Маргарита Хранова, певица. Наградите се определят от 15-членна комисия към Министерството, в която има представители на всички артистични среди. „Маргарита Хранова не попада сред тези наградени творци. Реално работата на тази комисия е в този момент да отдели в този момент онези имена, които действително са направили така, че секторът, в който са представени, да имат реална заслуга за неговата промяна”, каза Елинка Михайлова, директор на дирекция \"Сценични изкуства и художествено образование\" към Министерство на културата. Днес, три години по-късно, Маргарита Хранова разбра от медията, че не е одобрена. От министерството казват, че законът не ги задължава да информират неодобрените. „В крайна сметка аз представих една папка с какви ли не документи за моите заслуги и в един момент аз разбирам, че не съм одобрена от комисията. Ок. Много ми е обидно”, заяви Маргарита Хранова. Наградите бяха създадени след серия репортажи за Борис Гуджунов, който беше тежко болен и без пенсия. Той, както и всички естрадни изпълнители, се оказаха без платени осигуровки за повече от десет години, тъй като документите, пазени от някогашната Концертна дирекция, са изчезнали. “Хора, които са дали страхотно много на българската култура, духовност и нация, защото това, което са давали, е толкова много, че е обидно да получават мизерни пенсии, и да карат недостойни старини”, коментира Вежди Рашидов, председател на комисията по култура в НС. За пожизнена награда до 700 лева са кандидатствали 133 души, от тях одобрени са 47.", "date": "2019.09.21", "title": "Оставиха Маргарита Хранова без пожизнена парична награда"}
{"url": "https://www.24chasa.bg/novini/article/7667772", "text": ". Кметът на германския град Карлскрон Стефан Кумф описа сцената на местопрестъплението като „по време на война“, пише изданието donaukurier.de. Около 20:45 ч. в четвъртък жител в близост до църквата, до която се разиграла трагедията, е намерил младеж с животозастрашаващи наранявания, силно е кървял в стомаха и е трябвало да бъде реанимиран. Въпреки всичките си усилия, той почина малко по-късно в болницата. Затворена е била почти цялата главна улица близо до църквата. Хеликоптери са кръжали отгорe. Доброволческа пожарна служба също се е включила в разследването. И кметът, и съпругата му са дошли на местопрестъплението. \"Останахме с впечатлението, че хората искаха да си останат у дома при тази гледка\", каза Кумф. Светлината на насочените към тревата прожектори отри кухненски нож - обект на престъплението, който ще помогне на разследването.  На сутринта вчера са открити и следи от кръв по злополучната улица.  Градоначалникът каза пред медията колко много са се изплашили жителите на Карлскрон. Никой не е смеел да излезе на улицата след новината за убийството. Разследването на смъртта на 18-годишния българин е отредено на следователите от Инглощад, за целта се наемат спешно и преводачи. Те трябва да съдействат за получаване на повече информация от роднините на загиналия. Цяла нощ властите събирали доказателства и разпитвали очевидци. По думите на полицията събраната дотук информация не води до никаква конкретна следа или мотив за жестокото престъпление. „Хората са изплашени. Убиецът все още е на свобода и не е ясна самоличността му“, заяви кметът Кумпф. По думите му родителите са притеснени да пуснат децата си на училище и детска градина следващата седмица. Сред кървавото деяние местните хора, които са 4700, се предупреждават едни други да внимават като излизат от домовете си. Пред местната детска градина дори е имало събиране на загрижени за реда и спокойствието майки. ", "date": "2019.09.21", "title": "Кметът в Карлскрон за убития БГ ученик: Като по време на война беше (Обновена)"}
{"url": "https://www.24chasa.bg/novini/article/7667558", "text": "Шофьор на джип влетя в един от най-посещаваните от българи молове в Чикаго – Woodfield, в предградието Шамбург, пише  Водачът влязъл в търговския център и започнал да гази наред около 14 часа чикагско време. Не се съобщава за жертви. Знае се само, че шофьорът на черния джип е започнал атаката си от магазина на Sears. Под гумите му е попаднал човек, който е с травма на крака, но без опасност за живота. Видео, публикувано в Twitter показва лудото шофиране на SUV-то, което помита всичко по пътя си. Шофьорът е арестуван от пристигналите екипи на полицията, които са блокирали пътя на джипа и са успели да изкарат водача. Първоначално те са получили сигнал за активен стрелец. Оказало се обаче, че такъв няма.", "date": "2019.09.21", "title": "Джип гази наред в любимия мол на българите в Чикаго (Видео)"}
{"url": "https://www.24chasa.bg/novini/article/7667534", "text": "Силно интензивен е трафикът по главен път Е-79 в района на Кресна в двете посоки, съобщи  . В Кресна е разположен полицейски патрул с номер 01-82 в платното посока Кулата.                                                                                                                                                                                                                                                                                                                                ", "date": "2019.09.21", "title": "Голям трафик по Е-79 при Кресна"}
{"url": "https://www.24chasa.bg/novini/article/7667326", "text": "Двама души са загинали, а 40 са пострадали при катастрофи в страната през изминалото денонощие. Това съобщиха от пресцентъра на МВР. Общо в страната са станали 27 тежки пътнотранспортни произшествия. В София са регистрирани 39 леки и 6 тежки катастрофи, при които са ранени 9 души, загинали няма.                                                                                                                                                                                                                                                                                                                       ", "date": "2019.09.21", "title": "Двама загинали и 40 ранени при инциденти на пътя за денонощие"}
{"url": "https://www.24chasa.bg/novini/article/7667359", "text": "Бившият президент на Съюзна репбулика Югославия и премиер на Сърбия Воислав Кощуница заяви в интервю за в. \"Курир\", че през 2007 г. е имал предложение за решаване на косовския въпрос по модела на Хонконг, което би представлявало компромис и би изключило всички крайни решения. \"Наблюдаваната автономия, за разлика от наблюдаваната независимост, е в съгласие с Устава на ООН и сръбската конституция. Така може да се даде възможност на косовските албанци сами да управляват собственото си бъдеще и да защитят интересите си, а от друга страна, Сърбия, съгласно Устава на ООН, ще запази своя суверенитет и териториална цялост\", каза Кощуница за \"Курир\", предава БТА. Той обаче не отговори определено на въпроса дали неговото предложение и днес би било трайно решение за Косово. След оставката от държавните и партийните си постове Кощуница се оттегли от политическия живот през 2014 г. Това е първото му интервю от години.", "date": "2019.09.21", "title": "Воислав Кощуница: Имах решение за Косово - по модела на Хонконг"}
{"url": "https://www.24chasa.bg/novini/article/7667361", "text": "Голям пожар обхвана планинските масиви в района на град Сарно в италианската област Кампания, пишат местните издания. Наредена е превантивна евакуация на всички, които живеят в подножието на планината. Временно са затворени училищата, предава  . Огънят се е разпространил през нощта. Властите са ангажирали противопожарните служби в района. В борбата с пламъците участват и доброволци.", "date": "2019.09.21", "title": "Голям пожар в Южна Италия, затвориха училища"}
{"url": "https://www.24chasa.bg/novini/article/7666582", "text": "Велико Търново отново е национален център на честването на Независимостта на България. С пъстра програма, продължаваща няколко дни от сутрин до вечер, градът ще отбележи 111 г. от събитието, смятано за едно от най-вдъхновяващите в родната история. Празничният дух ще се усеща както в църквата “Свети четиридесет мъченици” и крепостта Царевец, така на Самоводската чаршия, на всяка улица и алея в Стария град. За кмета Даниел Панов и за всички жители на Велико Търново тази година празникът ще е по-специален. Градът ще посрещне Независимостта като историческа и духовна столица на България, каквото официално признание получи от 44-ото народно събрание в навечерието на 140-годишнината от Търновската конституция. “Още от времето на предците ни, а и по мнението на свои и чужди векове наред Търново е считан за най-българския по дух град. Честването на Независимостта доказва, че това е валидно и днес - в XXI век. 22 септември е празник на националната гордост, празник на българщината, защото ни припомня колко силен е нашият народ. Независимостта успява, защото предците ни са постигнали най-важното - свобода в мислите и делата. Те смело следват своите идеали, а България е над личните интереси, над партийните страсти, над всичко. Виждаме едно уникално единство между държавния глава - цар Фердинанд, правителството и народа Затова преди 111 г. камбаните в Търновград бият празнично, хората са щастливи по улиците. Заповядайте във Велико Търново, за да усетите този силен дух и днес”, коментира кметът Даниел Панов. Празничната програма започва още този следобед с откриването на международния фест на военните духови оркестри. В днешната вечер от 20,30 ч започва ефектният триизмерен спектакъл “Царевград Търнов”. Шоуто ще бъде прожектирано върху фасадата на Художествената галерия “Борис Денев” и в пространството около Паметника на Асеневци. Честванията на 22 септември са с начало в 7,30 ч с празнична литургия в храма “Свети четиридесет мъченици”. Историческа възстановка в двора на църквата ще пресъздаде прочитането на царския манифест за Независимостта. С военен ритуал в 10,30 ч на крепостите Царевец и Трапезица ще бъде издигнато националното знаме. Венци и цветя ще бъдат положени пред Пирамидата на Независимостта. Следва шествие до паметника “Майка България”, а пред сградата на общината ще има спектакъл на военните оркестри и концерт на любителски формации. В 17 ч на същото място ще пее Николина Чакърдъкова, а час по-късно певицата и кметът Панов ще поведат голямото търновско хоро. В 19 ч на пл. “Цар Асен I” пред Царевец ротите на военния университет “Васил Левски” ще демонстрират строеви хватки с оръжие, а вечерното небе над Царевец ще бъде обагрено в различни цветове по време на тържествената заря проверка. В 20,15 ч е излъчването на аудио-визуалния спектакъл “Царевград Търнов - звук и светлина”. Градският музей е подготвил обиколката “По стъпките на българската държавност”. През целия ден входът за крепостта Царевец и храма “Св. четиридесет мъченици” ще бъде свободен.", "date": "2019.09.21", "title": "Кметът на В. Търново Даниел Панов: 22.09  е празник на националната гордост и българщината"}
{"url": "https://www.24chasa.bg/novini/article/7667363", "text": "Бързият влак № 1611 от София за Свиленград престоя 47 минути в гара „Искър“ по възникнала повреда в скоростомера на локомотива. Това съобщиха от пресцентъра на БДЖ. От София е изпратен друг локомотив, с който влакът е продължил своето пътуване и в момента се движи със закъснение от 87 минути. Композицията е заминала с 40 минути закъснение още от Централна гара София, поради изчакване на локомотив от друг влак за обслужване на влака. Повредата в скоростомера на локомотива не е сериозна техническа неизправност, но по нормативни изисквания локомотивът не може да се движи без възможност за отчитане на неговата скорост. Локомотивът е преминал през подемен ремонт в локомотивно депо на БДЖ и е в редовна експлоатация от месец юни. В конкретния случай скоростомера не е обект на извършения подемен ремонт. Екипът на БДЖ поднася извинения на своите клиенти за причиненото им неудобство.", "date": "2019.09.21", "title": "Повреда спря бързия влак от София за Свиленград на гара \"Искър\""}
{"url": "https://www.24chasa.bg/novini/article/7667365", "text": "Не се осъществи планираният щурм на \"Зона 51\" в Съединените щати. Опасенията, че хиляди ще се включат в щурма се оказаха неоснователни. Едва няколко десетки пристигнаха край обгърнатата с тайнственост военна база, предава  . Милиони отговориха на призив във \"Фейсбук\" през юни за нахлуване в обекта в американския щат Невада, където се смята, че се пазят доказателства за извънземни. Никой обаче не посмя да влезе в зоната и цялата акция завърши с петима арестувани.", "date": "2019.09.21", "title": "Планираният щурм на \"Зона 51\" не се осъществи"}
{"url": "https://www.24chasa.bg/novini/article/7667367", "text": "Паника в германското градче Карлскрон след убийството на 18-годишен български студент. За това съобщават медиите там, като цитират местната полиция. Страхът сред хората е видим, заявяват органите на реда, като посочват, че разследването върви, но извършителят още е на свобода, предава  .", "date": "2019.09.21", "title": "Паника в Карлскрон след убийството на българския студент, убиецът още на свобода"}
{"url": "https://www.24chasa.bg/novini/article/7667372", "text": "Евродепутатът от ДПС/ Обнови Европа Илхан Кючюк дари нова детска площадка в Плевен, съобщиха от неговия офис. Заедно с народния представител от ДПС Велислава Кръстева прерязаха лентата на новото съоръжение пред блок 72 в града. \"Радваме се, че виждаме усмивки по лицата на малки и големи, за нас е чест да помогнем на любимия ни град\", коментираха г-н Кючюк и г-жа Кръстева при откриването. С тях на детската площадка бяха Енгин Кючюков, областен председател на ДПС Плевен, заместникът му Тамер Куртанов, Первис Мутлу, областен председател на младежите в града, общинският съветник Шансес Яшров, както и Невин Джевдетова, председател на читалище \"Бирлик\" и Мелек Салиева, областен координатор на конкурс \"Букет\".", "date": "2019.09.21", "title": "Илхан Кючюк дари нова детска площадка в Плевен (Снимки)"}
{"url": "https://www.24chasa.bg/novini/article/7667369", "text": "Земетресение с магнитуд 3,2 е било регистрирано тази нощ в района на Херцеговина, предаде Танюг. По данни на Европейско-средиземноморския сеизмологичен център трусът е регистриран около 1.30 часа местно време. Епицентърът е бил на 8 километра югоизточно от Чаплина на дълбочина 3 километра, предава БТА. Това е шестото по ред земетресение в страната от 30 август до сега.", "date": "2019.09.21", "title": "6-ти трус в Босна и Херцеговина от 30 август насам"}
{"url": "https://www.24chasa.bg/novini/article/7667376", "text": "Китайски учени извършиха измерване на лунния прах на мястото, където кацна сондата „Чанъ-3\", предаде  . При контролирана температура с помощта на лепкав кварцов кристален микробаланс на борда на сондата учените от Института по физика на Ланджоу установиха, че общата маса на утаяване на височина 190 см над лунната повърхност по време на 12 лунни дни в северното Море на дъждовете е била около 0,0065 мг/кв.см. Тъй като лунният прах се определя като най-важния екологичен проблем на Луната, резултатите от изследването са „стратегически важни за бъдещите човешки и роботизирани лунни експедиции\", твърдят учените. Те могат да дадат ценна справка за защитата на полезния товар от излагането на лунните прахови частици в бъдещите изследователски мисии на Луната. Резултатите от изследването бяха публикувани в сп. „Journal of Geophysical Research: Planets\".", "date": "2019.09.21", "title": "Китайски учени проведоха измерване на лунния прах на мястото на кацане на „Чанъ-3\""}
{"url": "https://www.24chasa.bg/novini/article/7667389", "text": "Най-малко 90 души бяха задържани в Париж в хода на поредните протести на движението на жълтите жилетки, съобщава телевизия Бе Еф Ем Те Ве. Полицаите са спрели за проверка още над 1200 души и са глобили 104 души за опит за организиране на протести на неразрешени за това места, предава БТА. Още преди началото на протестните акции полицията обяви, че е арестувала 39 души. В 8 ч. по Гринуич силите на реда са използвали еднократно сълзотворен газ, за да разпръснат демонстранти, опитващи се да организират протест на булеварда Шан-з-Елизе. Там протестите са забранени.", "date": "2019.09.21", "title": "Най-малко 90 задържани в Париж на протестите на жълтите жилетки (Снимки)"}
{"url": "https://www.24chasa.bg/novini/article/7667394", "text": "Десетки хора излязоха на една от редките демонстрации в Кайро с призив към египетския президент Абдел Фатах ас Сиси да подаде оставка, съобщи Асошиейтед прес. Протестиращите се събраха вчера вечерта край площад \"Тахрир\", епицентър на бунтовете, свалили през 2011 г. от власт дългогодишния авторитарен лидер Хосни Мубарак. Силите за сигурност разпръснаха демонстрантите, продължили протеста си до малките часове на днешния ден. Няма данни за пострадали, предава БТА. Правозащитната организация \"Хюман райтс уоч\" разкритикува използването на сила срещу мирните протести в Кайро. \"Властите трябва да разберат, че светът наблюдава ставащото и да вземат всички необходими мерки да избегнат повтаряне на жестокостите от миналото\", добави организацията. Демонстрацията бе организирана по призив на активисти в социалните мрежи, включително на живеещия в изгнание в Испания египетски бизнесмен и актьор Мохамед Али. Четиридесет и пет годишният Али обвини в няколко видеа Сиси и армията в корупция. Миналата седмица Сиси, който сега е в Ню Йорк за Общото събрание на ООН, отхвърли твърденията за корупция. \"Да, построих дворци и ще продължавам да го правя. Те не са за мен, те са за Египет. Изграждам нова страна\", каза Сиси.", "date": "2019.09.21", "title": "Протестиращи в Египет настояват за оставката на президента Абдел Фатах ас Сиси"}
{"url": "https://www.24chasa.bg/novini/article/7667396", "text": "Малина Крумова ще е гост на организираното в столицата масово нощно каране, което тази година е под надслов: \"Толерантност на пътя\", съобщиха от Държавна агенция \"Безопасност на движението\". От там уточняват, че организатор на инициативата са \"Софийски мотористи\". Шествието, което тази година е в памет на загиналите мотористи, ще започне 21.00 часа, тази вечер при резиденция \"Бояна\". Маршрутът преминава през централната част на града и завършва при магазин \"Метро\" в столичния квартал \"Люлин\". Инициативата се осъществява в партньорство с Пътна полиция и Столична община.", "date": "2019.09.21", "title": "Масово нощно каране под надслов\n\"Толерантност на пътя\" тази вечер в София"}
{"url": "https://www.24chasa.bg/novini/article/7667403", "text": "Един човек е загинал, а други трима са ранени при катастрофа на малък, едномоторен самолет в Италия. Машината \"Piper\" е собственост на авиоклуб и се е разбила близо до летище \"Орио ал Серио\" в провинция Бергамо, предава  . На борда е имало четирима души, съобщиха спасителните служби.                                                                                                                                                                                                                                                                                                                       ", "date": "2019.09.21", "title": "Един загина, а трима са ранени при самолетна катастрофа в Италия"}
{"url": "https://www.24chasa.bg/novini/article/7667440", "text": "Какво е общото между одитор, боксьор, актьор и лекар? Отговор на този въпрос дадоха днес финансистът и народен представител Мария Илиева, шампионът на ринга Тервел Пулев, докторът Кирил Пеев и артистът Румен Григоров. Те представиха богатствата на своите професии пред повече от 100 ученици в район „Младост“ и разказаха за своя път от училището през университета до професионалното утвърждаване. “Разликата днес от социализма е, че по-талантливите са и по-добре платени и това е едно мерило за успеха на всеки” – коментира Тервел Пулев и допълни, че едно от най-важните неща за успеха е да работиш с желание и страст. Резултатите от добрата работа и постигнатото обаче се изразяват не само чрез медали и титли, но и по много други начини, в зависимост от професията. „Най-хубавата част от работата е удовлетворението в очите на хората“, казва д-р Кирил Пеев, за когото доверието и оздравяването на пациентите е най-голямата награда за труда му. „Беше страшно интересно и полезно. Оказва се, че всяка професия е съвсем различен свят. Вече съм решила какво ще следвам и със сигурност ще уча здраво, за да успея и да съм добра в работата си“, коментира Вики от 11-ти клас. Тя, заедно със съученици, зададе много въпроси на специалистите, които с радост споделиха подробности от своята най-голяма страст - работата. Инициативата е по идея на Мария Илиева – народен представител от ГЕРБ. „За младите хора е ценно да знаят, че всяка специалност има своето очарование. Но за да си добър – в каквото и да е, трябва да положиш много усилия. Вярвам, че сме ги провокирали да бъдат по-любопитни, да се стремят към повече знания, да искат да се развиват и да бъдат ярки и успешни в сферата си. Усилената работа винаги дава резултат и се оценява от всички“, обясни Мария Илиева. И допълни, че като родител знае, че едно от най-трудните решения за младежите е това с какво да се занимават, „а то е изключително важно, защото е свързано с тяхното бъдеще и постигането на целите им“.", "date": "2019.09.21", "title": "Мария Илиева и Тервел Пулев с обща страст"}
{"url": "https://www.24chasa.bg/novini/article/7667446", "text": "„Две са основните системи, които правят държавата – образователната и правосъдната“. Така председателят на СНЦ “Бизнесът за Пловдив“ инж. Атанас Рогачев откри срещата на Сдружението с просветния Министър Красимир Вълчев днес в Пловдив. На нея присъстваха Здравко Димитров Областен Управител на област Пловдив, Стефан Стоянов – зам. кмет по образованието, Димитър Лазаров – депутат от ПП ГЕРБ. Новите технологични линии и най-съвременните машини, които бизнесът внедрява да станат и учебно поле, предлагат от Сдружението. Пловдив е пионер в дуалното образование, а „КЦМ“, „ТЕД“ , „Атаро Клима“ са част от компаниите, членове на „Бизнесът за Пловдив“ с добър опит, който може да бъде следван. „До момента над 200 деца са добили практически умения по дуалната система. В пловдивска област има 27 професионални гимназии и ако зад тях застане сериозен бизнес с добри програми, с опитни експерти и се отворят производствата за адекватно и приложимо обучение – след години ще имаме друга картина“ – подчерта Стефан Стоянов. На срещата „Бизнесът за Пловдив“ представи идеята си за развитие на клъстър в областта на иновациите в партньорство с университети, средни училища, общински и държавни организации. Структурата и целите на клъстъра са в синхрон с националната концепция за пространствено развитие, която цели и преодоляване на регионалните диспропорции. Поставен бе и въпросът за комерсиализирането на науката и по-тясното й взаимодействие с реалното производство. Висшите училища да започнат да работят по проекти, които са важни за икономиката, за обществото, като държавата ще стимулира в максимална степен политиките на свързаност. Образователната система трябва да бъде отворена за повече специалисти от бизнеса – това са част от мерките, споделени на срещата от министър Вълчев. „IT бизнеса преподава в училище“ е една от новите идеи на МОН, при която се предвижда утвърдени имена от бранша да влизат периодично в класните стаи и да запознават децата с актуални за тях теми от IT сферата. Друг важен въпрос, който трябва да търси решение на местно ниво е интеграцията на деца в затруднено положение. „Най-добрите образователни системи са тези, в които най-добрите ученици стават предимно учители. Респективно най-технологично развитите държави са тези, в които най-добрите ученици стават инженери.“ Това е целта и на преструктурирането на системата на висшето и професионалното образование.“ – подчерта министър Вълчев. Увеличен е приема, отпуска се допълнително финансиране и стипендии за инженерните специалности и в професионалните училища. Министър Вълчев изрази подкрепа за развитието на клъстъра, представен от „Бизнеса за Пловдив“ и готовност за следващи срещи с всички участници в проекта. „Всеки нов инвеститор, който идва е направил проучвания за работна ръка, за образователни центрове за подготовка за кадри и първите му въпроси са свързани с това“, сподели Здравко Димитров и допълни: „Пловдивска област, която е една от най-бързоразвиващите се, изпитва остра нужда от квалифицирана работна ръка. И пътят е само един – общи действия и програми с бизнеса, научните центрове и училищата. Всички сме убедени, че само образованието и квалификацията, въплътени в човешката личност движат развитието. Пловдив е най-стария жив град в света и неговото бъдеще е в икономика, основана на знанието.“", "date": "2019.09.21", "title": "Министър Вълчев подкрепи „Бизнесът за Пловдив“ за клъстър в областта на иновациите"}
{"url": "https://www.24chasa.bg/novini/article/7655830", "text": "41,5% от българите не биха подали сигнал към контролните органи, ако станат лично свидетели или имат информация за корупционно действие, а ще предпочетат медиите. Всеки четвърти българин би потърсил помощ от журналисти, ако изпадне в подобна ситуация. Това са данни от социологическо проучване на “Алфа рисърч”, направено през юни 2018 г. по поръчка на асоциацията “Прозрачност без граници”. Те обаче продължават да са актуални и днес, казва Иван Такев, омбудсман на БНТ. Може да му се вярва не само защото думите му са подкрепени от проучванията на общественото мнение. А и защото неговата работа всекидневно потвърждава нуждата на гражданите от достоверни и честни медии, както и доверието им към тях и към БНТ като обществена телевизия. Какво означава омбудсман? Според тълковния речник това е съветник по гражданските права, независимо лице или институция, които проучват жалби на граждани по отношение на държавната или местната администрация и др. Такава е дейността на националния омбудсман, а и на обществените посредници, които сравнително отскоро присъстват в част от общините и дори в големи корпоративни компании. Какво означава обаче омбудсман на БНТ? Той не е подчинен на националния омбудсман (в момента временно е Диана Ковачева, заместила Мая Манолова, която напусна, за да се кандидатира за кмет на София), а е самостоятелна и независима институция. С поста си трябва да гарантира прозрачността и обратната връзка в обществените медии - поне така е записано в Декларацията на Европейския съвет за радио и телевизия. Това обаче изобщо не означава, че зрителите търсят омбудсмана само за да се оплачат или похвалят телевизията. Точно обратното - той е човекът за всичко. Една сутрин например в 6,30 ч Такев получава писмо от разтревожен родител за проблем с бившия фонд за лечение на деца. Към 22-23 ч обикновено му звънят с въпроси за предавания. Преди време пристига писмо от затвора във Варна, където подателят излежава доживотна присъда за убийство. Води обаче дела срещу България в Европейския съд по правата на човека, за да докаже, че е бил осъден несправедливо и показанията са му били взети насила от разследващите и монтирани в процеса. Случаят е известен като “Д. М. срещу България”. Европейският съд признава в делото за нарушени човешки права и му присъжда парично обезщетение. На това основание затворникът иска изтърпяването на присъдата му да бъде спряно от главния прокурор. И пише до омбудсмана на БНТ! Друг човек - животновъд от Свети Влас, му се оплаква от системен тормоз и опит да унищожат стадото му и да го изгонят от фермата. Иван Такев - като омбудсман, сезира прокуратурата в Несебър. “Сблъсках се обаче с формалното отношение на органите на реда при такива случаи на тормоз и самоуправство”, обяснява Такев. Преди три години омбудсманът на БНТ почти прави свое разследване по казуса на човек, роден в България от брака между рускиня и българин, който се бори да си върне българското гражданство. Става въпрос за двама братя близнаци, родени от смесен брак у нас. Единият е признат за български гражданин, но на другия това право му се оспорва. В този случай се стига до своеобразно сътрудничество на БНТ и “24 часа”, след като вестникът разказва историята. “Тогава ви потърсих за помощ и коопериране на усилията, защото БНТ не успя само със собствен ресурс да разреши казуса”, обяснява Такев. Резултатът е, че човекът получава гражданството си, което има по право. Толкова е благодарен, че пуска в профила си във фейсбук ръчно направен колаж - върху снимка на омбудсмана изписва думите: “Иван Такев - много добър човек. Той помага на хората, правата на които нарушават администрацията и длъжностни лица. Помага на хората да защитят техните права пред бюрократическим режим.” А едно от най-милите писма, получени от омбудсмана на обществената телевизия през 2016 г., е от наш сънародник - Тодор Габровски, който живеел в САЩ. Човекът поискал за 100-ия си рожден ден БНТ да излъчи негово стихотворение. Такев седнал и на свой ред му написал дълго писмо, в което го помолил да разкаже за себе си, за семейството си, за живота си зад Океана. Всъщност омбудсманът, който дълги години бе журналист в БНТ, си представил историята, разказана в тв репортаж. Така и не получил обаче отговор. Няма никаква изненада във всички тези сигнали и писма, които омбудсманът на БНТ получава. Медиите винаги са били “последната надежда на обикновения човек за справедливост”, казва Такев. Преди години в телевизията съществуваше отдел “Писма на зрителите”, така както и до днес в качествените вестници има “Писма на читателите”. Впрочем в БНТ продължава да работи и телефон на зрителя. Най-важната функция на тези отдели (сред тях и на омбудсмана) е обратната връзка с хората, които знаят, че именно медиите могат и ще упражнят вместо тях граждански контрол. А в повечето случаи и ще решат конкретния проблем. В БНТ институцията омбудсман е създадена преди пет години в началото на втория мандат на Вяра Анкова. Първият омбудсман на БНТ е Бойко Станкушев. Преди три години на неговото място идва Иван Такев. - Омбудсманът и медиите са последната надежда на обикновения човек за справедливост. Това е резултат от ниската степен на доверие на гражданите в институциите, които имат основни правомощия при разследване и наказване на корупцията, лошите административни практики и нарушаване на основни граждански права. Гражданите продължават да вярват, че даването на публичност чрез медиите ще им помогне да разрешат проблемите си. Въпреки негативните класации за свободата на словото и медиите в България гражданите продължават да припознават медиите (и в частност БНТ) за истински омбудсмани и реални защитници на гражданските им права. Затова и новият генерален директор на БНТ Емил Кошлуков е решен да разшири и подобри дейността на омбудсмана като част от структурата за обратна връзка със зрителите. - Сигналите са различни и разнопосочни, като най-често са свързани с лоши административни практики на местно и общинско равнище, проблеми на потребителите с монополни структури, колекторски фирми, нерешени трудово-правни спорове, измами, нарушени човешки и граждански права. Всички сигнали се проверяват и отговарям писмено на жалбоподателите в едноседмичен до едномесечен срок според трудността на проверката. Повечето сигнали стават сюжети на журналистически проверки и репортажи в информационните и публицистични предавания на БНТ. Често сигналите са свързани с качеството на някои предавания и програмни дефицити. - На официалната страница на БНТ в интернет има директория “Омбудсман”, на която са обявени електронната ми поща и телефонът, които са достъпни 24 часа в денонощието за подаване на сигнали. Има и активно поле, в което зрителите могат да напишат мнението си. - В телевизията в Словения има звено омбудсман от 2008 г., създадено да защитава интереса на зрителите и да изпълнява ролята на посредник от тяхно име. Също и да съблюдава за нарушения на нормативната рамка и професионалноетичните кодекси, като от него се очаква да защитава интегритета и независимостта на журналистите и програмните работници срещу несъстоятелни обвинения. Във Франция ролята на омбудсмана (mediateurs) е институирана през 1998 г. След юни 2002 г., когато е създаден кабинет на омбудсманите, тяхната мисия и предоставените им средства се увеличават. France Televisions има петима омбудсмани, чиито становища се публикуват главно в интернет, ако това е уместно. Освен това предаването LHebdo du mediateur (всяка събота по France 2), както и програмата Votre Tele (излъчвана веднъж месечно в неделя) дават възможност да се общува със зрителите.  Тя влиза в отчетите на БНТ пред Съвета за електронни медии, като те се публикуват в интернет страниците на телевизията и на СЕМ.", "date": "2019.09.21", "title": "Омбудсманът на БНТ - денонощната връзка на телевизията със зрителите"}
{"url": "https://www.24chasa.bg/novini/article/7667187", "text": "На 20 септември Република Кирибати стана втората държава през изминалата седмица след Соломоновите острови, обявили прекъсване на т.н. дипломатически отношения с Тайван. До този момент остават 15 държави, поддържащи „официални връзки\" с китайския остров. Като суверенни държави, Кирибати и Соломоновите острови взеха това важно решение, което отговаря на волята на народите им и показва, че „Единен Китай\" е общопризнат принцип от международната общност, пише в днешния коментар на   за чужбина. На всички е известно, че има само един Китай. Правителството на КНР е единственото законно правителство представляващо цялата страна, а Тайван е неделима част от нейната територия. Китай отстоява принципа за равенство между държавите, били те големи или малки, зачита избрания от тях път на развитие и подкрепя усилията им за икономическо развитие, подобряване живота на народите и засилването на способностите им за самостоятелно развитие. Китай също отстоява принципите за равенството, отварянето и устойчивия растеж в търговско-икономическото сътрудничество с островните държави в Тихия Океан и доброволно отваря своя пазар към тях, коментира Радио Китай за чужбина. На базата на принципа за „Единен Китай\", Пекин е установил дипломатически отношения със 178 държави. Коментарът апелира тайванските власти да осъзнаят фактите и да вземат правилния избор, в противен случай, ще продължи домино ефектът за „прекъсване на дипломатическите отношения\".", "date": "2019.09.21", "title": "„Единен Китай\" е общопризнат принцип от международната общност"}
{"url": "https://www.24chasa.bg/novini/article/7667191", "text": "Президентът на САЩ Доналд Тръмп е поискал от украинския си колега Володимир Зеленски да започне разследване срещу сина на бившия вицепрезидент Джо Байдън, съобщи Асошиейтед прес, като се позовава на неназован източник. Джо Байдън е един от вероятните съперници на Тръмп на следващите президентски избори. Демократите в Конгреса осъдиха това, което според тях е явен опит да бъде уязвен политически съперник, предава БТА. Според източника случаят е започнал с телефонен разговор между Тръмп и Зеленски на 25 юли, в който американският президент е поискал да бъде разследвана дейността на сина на Байдън Хънтър, който работи за украинска газова компания. За разговора американското разузнаване е било уведомено от информатор, самоличността на когото остава неизвестна. На 9 септември три комисии в Камарата на представителите на американския Конгрес заявиха, че ще разследват твърдения за натиск от страна на президента Тръмп, неговия адвокат Руди Джулиани и други върху правителството на Украйна да съдейства на кампанията за преизбиране на Тръмп. Комисиите в Конгреса проучват дали Джулиани е пътувал до Украйна, за да окаже натиск за разследване на дейността на сина на Байдън. В интервю за СиЕнЕн в четвъртък Джулиани призна, че е поискал от Украйна да се поинтересува от Байдън-младши, но заяви, че го е направил по своя инициатива и е уведомил президента впоследствие. Информацията за предполагаемия натиск на Тръмп към Зеленски по отношение на Байдън се появи първоначално в \"Уолстрийт джърнъл\". Американското правителство отказва да представи на Конгреса сигнала, получен от разузнаването, или да го информира за неговото съдържание. Председателката на Камарата на представителите Нанси Пелоси каза вчера, че правителството на Тръмп е изправено пред \"сериозни последствия\", ако информацията в сигнала за разговорите му с чуждестранен лидер е вярна. Тя каза, че сигналът поражда \"тежко, спешно безпокойство за националната ни сигурност\" и предупреди, че ако президентът е направил това, което се твърди, той \"стъпва в опасно минно поле\". Според публикация на \"Вашингтон пост\" конгресмени от Демократическата партия са казали неофициално, че проучват дали американска военна помощ за Украйна не е използвана като инструмент за натиск върху украинския президент. Помощта от САЩ е била замразена към момента на разговора между Тръмп и Зеленски и е била освободена едва миналата седмица. Самият Тръмп определи атаката срещу него като \"партизанска\", а разговорите си с чуждестранни лидери - като \"напълно уместни\". Бившият вицепрезидент Джо Байдън заяви в петък, че Тръмп трябва да публикува стенограмата от разговора си със Зеленски. Байдън каза, че ако информацията е вярна, тогава \"наистина няма дъно в готовността на президента Тръмп да злоупотребява с властта си и да унижава нашата страна\", съобщава Асошиейтед прес. От своя страна външният министър на Украйна Вадим Пристайко отрече в интервю за \"Общественное ТВ\" президентът Тръмп да е оказвал натиск върху украинския президент Зеленски. \"Аз знам за какво беше разговорът и мисля, че нямаше никакъв натиск. Имаше разговор, разговорите могат да са различни, лидерите могат да обсъдят всички проблеми, които съществуват\", каза Пристайко и заяви, че Украйна цени подкрепата от страна на САЩ, но това не означава, че украинските власти искат да помогнат на която и да било партия. Американският президент Тръмп ще се срещне с украинския държавен глава Володимир Зеленски в сряда в рамките на сесията на Общото събрание на ООН в Ню Йорк, съобщи Ройтерс, като се позовава на високопоставен представител на американското правителство.", "date": "2019.09.21", "title": "Тръмп поискал от Зеленски да разследва сина на бившия вицепрезидент Джо Байдън"}
{"url": "https://www.24chasa.bg/novini/article/7667193", "text": "Индонезия се отказва за момента от внасяне на промени в наказателния кодекс, които предвиждаха присъди от 6 месеца до една година затвор и глоби за извънбрачни сексуални отношения или за хомосексуален секс, предадоха световните агенции. Следващата седмица депутатите трябваше да обсъждат и гласуват серия от драстични промени на наказателния кодекс, които породиха протести и демонстрации на студенти. В крайна сметка държавният глава Джоко Видодо поиска в петък разглеждането на промените да бъде отложено за следващата парламентарна сесия. Той каза, че се е вслушал във възраженията на редица групи и е решил да организира по-широки дискусии по някои точки от планираните промени, преди те да бъдат дискутирани и гласувани в парламента, предава БТА. Промените в наказателния кодекс предвиждаха също да се обяви за незаконно предлагането на контрацептивни средства на непълнолетни. Промените предвиждаха и по-широко приложение на спорния закон за богохулството и забрана на обидите срещу президента и вицепрезидента. Наказателният кодекс в Индонезия датира от холандската колониална епоха. Промените му се обсъждат от десетилетия. Миналата година вотът по тях беше отложен за настоящата година. Правозащитници и граждани разкритикуваха остро усилията на консервативните мюсюлмански групи за затягане на наказателния кодекс по въпроса за сексуалните отношения. Петиция срещу промените в тази насока събра половин милион подписа.", "date": "2019.09.21", "title": "Индонезия засега няма да наказва със затвор извънбрачния и хомосексуалния секс"}
{"url": "https://www.24chasa.bg/novini/article/7667195", "text": "Японските авиокомпании отмениха днес най-малко 204 вътрешни полета заради приближаването на тайфуна Тапа към южните райони на страната, съобщи ТАСС, като се позовава на телевизия Ен Ейч Кей. Промените в разписанията засягат предимно маршрутите, свързващи островите в южната префектура Окинава с основната част на Япония, предава БТА. В момента тропическата буря се намира западно от Окинава. Очаква се в неделя тя да премине край остров Кюшу и да навлезе в Японско море. В тези региони синоптиците прогнозират бурни ветрове и проливни валежи, които в някои райони на Кюшу може да достигнат до 400 мм за денонощие.", "date": "2019.09.21", "title": "Отмениха над 200 полета в Япония заради тайфуна Тапа"}
{"url": "https://www.24chasa.bg/novini/article/7667201", "text": "Автомобил самокатастрофира тази сутрин на автомагистрала \"Тракия\". Инцидентът е станал на 139 километър в посока Бургас, предаде  . Екипи на пътна полиция са на място и регулират движението. Има екип на пожарната и кола на пътна помощ, която ще извози от пътя смачкания лек автомобил.                                                                                                                                                                                                                                                                                                                       ", "date": "2019.09.21", "title": "Кола самокатастрофира на АМ \"Тракия\" след Пловдив в посока Бургас"}
{"url": "https://www.24chasa.bg/novini/article/7667203", "text": "Пентагонът обяви в петък, че Съединените щати ще изпратят допълнителни военни сили и оборудване в Саудитска Арабия и Обединените арабски емирства (ОАЕ), за да подсилят сигурността им, като поне засега президентът Доналд Тръмп е взел решение да не нанася незабавен военен удар срещу Иран в отговор на атаката срещу саудитската петролна индустрия, съобщи Асошиейтед прес. Американският министър на отбраната Марк Еспър каза, че това е само първата стъпка и не изключи допълнителни действия в хода на събитията. Той заяви, че решението за допълнителни военни сили е в отговор на молби от Саудитска Арабия и ОАЕ за помощ за усилване на противовъздушната и ракетната им отбрана, предава БТА. Според американски официални представители броят на военните, които ще изпрати Вашингтон, ще бъде няколкостотин. Сред въоръжението, което ще бъде разгърнато в Близкия изток, най-вероятно ще има зенитно-ракетни системи Пейтриът и евентуално усъвършенствани радари. Съобщението на Пентагона отговаря на по-ранните коментари на президента Тръмп днес, който заяви по време на среща с австралийския премиер Скот Морисън във Вашингтон, че сдържаността \"показва далеч по-голяма сила\", отколкото започването на военни удари, и че той би желал да избегне всеобхватна война с Иран. С решението си срещу незабавен американски удар Тръмп за втори път през последните месеци се отдръпва от мащабна военна операция срещу Иран, която мнозина в Пентагона и други съветници се опасяват, че ще постави началото на нова близкоизточна война. През юни, след като Иран свали американски разузнавателен дрон, Тръмп първоначално одобри ответен военен удар, а след това внезапно го отмени, защото, както каза той, при него биха загинали десетки иранци. Вашингтон държи Техеран отговорен за атаките срещу саудитски петролни съоръжения с дронове на 14 септември. Отговорност за нападенията поеха йеменските бунтовници хуси, докато Иран отрича да има участие. По-рано в петък президентът Тръмп обяви санкции срещу иранската централна банка и суверенния фонд на страната.", "date": "2019.09.21", "title": "САЩ изпращат допълнителни военни сили в Саудитска Арабия и ОАЕ"}
{"url": "https://www.24chasa.bg/novini/article/7667209", "text": "Четирима души са загинали в наводненията, които предизвикаха останките от тропическата буря Имелда, които удариха американския щат Тексас в четвъртък и петък, съобщи Асошиейтед прес. Бурята предизвика наводнения и в части от югозападна Луизиана, припомня БТА. Основен мост над река Сан Хасинто беше затворен, след като девет баржи се откъснаха от кейовете и поне две от тях се удариха в моста рано сутринта в петък. Мостът, по който преминават почти 123 хиляди автомобила дневно, ще остане затворен, докато бъде установено дали не е претърпял щети по носещата конструкция.", "date": "2019.09.21", "title": "Четирима загинаха в Тексас при наводнения, предизвикани от бурята Имелда"}
{"url": "https://www.24chasa.bg/novini/article/7667224", "text": "\"Човек може да направи по-задълбочен анализ и да продължи напред. Аз продължих напред. Подобни периоди винаги ме мотивират. Смятам, че целите, които си поставям, ще дадат резултати\". Това заяви по bTV Цветан Цветанов. Сред първите членове на Центъра са журналистът Христо Христов, проф. Румен Кънчев, проф. Евелина Келбечева, психологът Росен Йорданов, адв. Борис Велев, Борислав Велков, анализаторът Кристиян Шкварек, д-р Виктор Серафимов, Евгения Стоянова, Екатерина Борисова, Стоян Георгиев, Драгомир Младенов, Петър Матов и София Цветкова. \"Нямам никакво отношение към предизборния щат, вече съм доста по-дистанциран от партия ГЕРБ. Мога да кажа, че някой път се чуваме чисто делово, но ще е лицемерно, ако кажа, че е приятелски\", отговори Цветанов на въпроса дали се чува с премиера Бойко Борисов. На въпроса дали премиерът и лидер на ГЕРБ се страхува от евентуален политически проект на бившия втори в партията Цветанов отговори: „Може би тези, които му говорят по тази тема, се притесняват, не той. Познавам хората от неговото обкръжение, познавам манталитета, който притежават – казват му това, което иска да чуе, не реалното състояние на държавата и структурите на партията”. Той е категоричен, че винаги е бил откровен с Бойко Борисов – казвал му е истината, а лидерът на ГЕРБ е взимал решенията. \"Решетников участваше активно в президентските избори през 2016 година. Никой не казваше тогава, че е заплаха за националната сигурност\", коментира шпионския скандал той. \"Комплексни са слабостите, които са допуснати в случая с НАП. Чух някакви интерпретации, че създаването на Евро-атлантическия център е имало нещо общо с пробива в НАП, чух че купувам ЧЕЗ, че купувам медии. Това просто е несериозно. Ние ще работим активно за противодействие на хибридните атаки\", заяви Цветанов. \"Не трябва да сме толкова либерални към хора, когато става дума за такова тежко престъпление - убийство\", коментира предсрочното освобождаване на Джок Полфрийман той. Относно кризата в БНР след опита журналистката Силвия Великова да бъда свалена от ефир Цветанов призова директора на БНР Светослав Костов да каже откого са дошли четирите обаждания с опит за натиск. На въпроса вижда ли вмешателство на ГЕРБ в този случай Цветанов каза: Не смятам, но все пак ГЕРБ носи съответната отговорност, защото има мнозинство в парламента\".", "date": "2019.09.21", "title": "Цветанов: С Борисов се чуваме чисто делово, ще е лицемерно, ако кажа, че е приятелски"}
{"url": "https://www.24chasa.bg/novini/article/7667222", "text": "Когато престъпленията са умишлено лишаване от живот - умишлено убийство, не трябва да има съкратено съдебно следствие. Това заяви в   адвокат Марин Марковски. Това е необходимо и не е несправедливо, категоричен е правозащитникът. Разумното е да се запази съкратеното съдебно следствие за всички останали престъпления, с изключение на които е имало противозаконно лишаване от живот, смята адвокат Марковски. \"Аз съм защитавал престъпници, които са непоносими като хора. Виждал съм очите на майката на жертвата, знам болката от престъплението, виждал съм я. Ако се остави правосъдието в ръцете на пострадалите, те ще кажат \"искаме да го одерат жив\". Правосъдие, от хора, които изживяват мъката, не може да се получи\", категоричен е адвокат Марковски. \"Когато някой убие дете, изнасили го, тогава той не трябва да излиза навън, защото може да го направи пак. Същността му е на дявол\", каза още адвокатът. Адвокат Марковски коментира и предсрочното освобождаване на австралиеца Джок Полфрийман, осъден за убийството на студента Андрей Монов. \"Съдийската институция винаги трябва да бъде със запазен авторитет, на всяка цена. Истината е над всичко. Съдебната палата не е място за удоволствие, там няма доволни хора\".", "date": "2019.09.21", "title": "Марин Марковски: Съдебната палата не е място за удоволствие, там няма доволни хора"}
{"url": "https://www.24chasa.bg/novini/article/7667246", "text": "Правителството на Малта е започнало публично разследване на убийството на журналистката Дафне Каруана Галиция, извършено през октомври 2017 г., предаде ДПА. Разследването ще бъде водено от бившия съдия Михаел Малия и ще трябва да установи дали убийството е можело да бъде предотвратено. В доклад на Съвета на Европа, публикуван по-рано тази година, се отправяше призив към властите до три месеца да започнат подобно разследване. Премиерът на Малта Джоузеф Мускат е настоял разследването да приключи до девет месеца, предава БТА. Разследващите ще трябва да установят дали държавата е изпълнила и изпълнява задълженията си за взимане на превантивни мерки за защита на физически лица, чийто живот е изложен на риск от криминални деяния, по-специално журналисти. Каруана Галиция, която критикуваше Мускат и неговото правителство, беше убита при взрив на бомба, поставена в колата й. Трима мъже бяха обвинени за убийството, но поръчителят все още се издирва.", "date": "2019.09.21", "title": "Малта започна публично разследване на убийството на журналистката Дафне Галиция"}
{"url": "https://www.24chasa.bg/novini/article/7667248", "text": "Вчера Джок Полфрийман напусна предсрочно софийския затвор. Там австралиецът излежаваше 20-годишна присъда за убийството на студента Андрей Монов през 2007 г. Това стана възможно благодарение на решението на Софийския апелативен съд. Последва остра политическа реакция, а бащата на убитото момче – Христо Монов, каза, че съдът се е опозорил. Джок Полфрийман не отрича това, което се е случило. Въпросът е, че иска да каже, че не го е направил умишлено и не е искал да извърши убийство. Това каза в \"  пастор Иводор Ковачев, капелан на Централния софийски затвор, който през цялото време е общувал с него. „Определено не очакваше да бъде пуснат на свобода. Беше отчаян. Дори той самият каза, че има чувството, че е в депресия”, каза пасторът. „Според мен той има право на втори шанс, защото ясно осъзнава какво се е случило. Тежи му на съвестта, защото не е искал да го направи. Подсъзнателно се стреми да прави повече добро, за да може по някакъв начин да заличи злото, което се е случило. Това е човек, който гледа напред в бъдещето и иска да започне живота си отначало”, каза още пастор Иводор Ковачев. „Аз не съм в ролята на негов защитник тук, а човек, който работи с хора. Написах това, което виждам. Аз виждах постоянство – всяка седмица се явяваше на групите, с които работя. Интерес относно етика, ценности и вяра. С това свидетелстваше, че иска нещо по-добро да се случи с него”, допълни пасторът.", "date": "2019.09.21", "title": "Пасторът на Джок Полфрийман: Има право на втори шанс, защото осъзнава какво е направил"}
{"url": "https://www.24chasa.bg/novini/article/7667253", "text": "Оставам в БНР, няма да се откажа сама от работата си. След такава криза обаче все по-малко хора ще рискуват да задават въпроси, защото знаят какво може да им се случи. Това каза в ефира на   журналистката Силвия Великова, която беше свалена от ефира на програма \"Хоризонт\", а след това отново върната като водещ. През последните няколко седмици БНР премина през силна турболенция. Журналисти свидетелстваха пред СЕМ за вмешателство в работата им, за открита цензура и за разговори, изпълнени със заплахи. За няколко часа \"Хоризонт\" замлъкна по неясни засега причини. Вчера Комисията за регулиране на съобщенията глоби БНР за тишината в ефира. \"Усещането \"да си задраскан\" е ужасно, много е обидно. В рамките на няколко часа ту плаках, ту се смях истерично. Започнаха да пишат колеги и разбрах, че е имало смисъл това, което правя. Получих голяма подкрепа”, разказа Силвия Великова. \"Очевидно СЕМ ще направят това, срещу което като съдебен репортер многократно реагирам, а именно всичко в тази държава да се решава от прокуратурата”, допълни тя. Великова заяви, че остава актуален въпросът защо е била върната на работа след обаждане на премиера Бойко Борисов, ако нейният генерален директор не е под натиск. \"Политиците имат нужда не от държачи на микрофони, а от хора, които да ги поставят в некомфортна среда и да им задават въпроси. Иначе няма нужда от нас. Казусът ни дава шанс да се опитаме да се измъкнем всички заедно от ситуацията, която ни е поставила там, където сме”, каза още Силвия Великова.", "date": "2019.09.21", "title": "Силвия Великова: Ще остана в БНР, няма да се откажа сама"}
{"url": "https://www.24chasa.bg/novini/article/7667273", "text": "Българин е осъден на девет години затвор във Великобритания заради интернет измами, от които може да са пострадали половин милион души и които са нанесли щети за 41,6 милиона британски лири, съобщава сайтът cps.gov.uk. Българинът, на 37 години, с инициали С.Д., беше екстрадиран във Обединеното кралство, за да му бъдат повдигнати обвинения и пледира виновен пред съда в Саутуорк в Лондон, предава БТА. Обвиняемият е създал уебсайт скриптове, които наподобявали на истински уейбсайтове на 53 компании. Целта е била да се помогне на престъпници да измамят хората, които си мислели, че имат работа с истинските сайтове на компаниите. Благодарение на измамата били откраднати и личните банкови данни на жертвите. Самият българин обаче не е крал тези данни, а просто е предоставил средства на други да извършват подобна кражба, каза прокурорката по случая Сара Дженингс.", "date": "2019.09.21", "title": "9 години затвор за българин заради интернет измами във Великобритания"}
{"url": "https://www.24chasa.bg/novini/article/7667278", "text": "Вицепремиерът и министър на външните работи Екатерина Захариева заминава за Ню Йорк, където от 23 до 26 септември 2019 г. ще участва в 74-тата редовна сесия на Общото събрание на ООН. Това съобщи пресцентърът на МВнР. Основните въпроси в дневния ред на тазгодишната сесия на ОС на ООН включват мир и сигурност, изкореняване на бедността, качественото образование, борба с климатичните промени и приобщаване. Екатерина Захариева ще участва на 23 септември в Среща на върха по климата, чиято цел е да се засили изпълняването на ангажиментите, поети по силата на Парижкото споразумение по климата. На 24 септември външният ни министър ще бъде на откриването на Общия дебат на 74-тата сесия на ОС на ООН, ще представлява България в Среща на високо равнище по ситуацията в Сирия, организирана от ЕС. На 25 септември Екатерина Захариева ще участва в Конференция по чл. 14 за ускоряване на влизането в сила на Договора за всеобхватна забрана на ядрените опити (ДВЗЯО). Вицепремиерът ще проведе и редица двустранни и многостранни срещи, сред които четиристранна среща между външните министри на България, Гърция, Румъния и Хърватия (т.нар. формат Б4), неформална среща на министрите на външните работи от страните участнички в Процеса за сътрудничество в Югоизточна Европа (ПСЮИЕ), неформална среща на Съвета на министрите на външните работи на държавите-членки на Организацията за черноморско икономическо сътрудничество (ЧИС). На 25 септември Екатерина Захариева е поканена на Трансатлантическа вечеря на министрите на външните работи, чийто домакин е държавният секретар на САЩ Майк Помпео. В същия ден външният ни министър ще открие и съпътстващо сесията на ОС на ООН събитие, посветено на деинституционализацията и под надслов \"Преобразуване на грижите за деца: Изпълнение на ангажимента на Дневния ред на развитието 2030 никой да не бъде изоставян\". На 26 септември външният ни министър ще се срещне с изпълнителния директор на УНИЦЕФ Хенриета Фор, ще участва и в събитие, посветено на \"Алианс на мултилатерализма\". Тази инициативата, подкрепена от министър Захариева, е лансирана от министрите на външните работи на Германия и Франция Хайко Маас и Жан-Ив Льо Дриан.", "date": "2019.09.21", "title": "Захариева заминава за Ню Йорк за участие в 74-тата сесия на Общото събрание на ООН"}
{"url": "https://www.24chasa.bg/novini/article/7667280", "text": "Държавният глава Румен Радев проведе среща на „Дондуков“ 2 с изпълняващия длъжността посланик на САЩ в България Джъстин Фридман. Това съобщиха от прессекретариата на президентството. По време на срещата бяха обсъдени теми от общ интерес, както и предстоящото посещение на българския президент в САЩ за участие в 74-ата сесия на Общото събрание на ООН, борбата с корупцията и върховенството на закона в България, модернизацията на Българската армия.", "date": "2019.09.21", "title": "Румен Радев се срещна с и.д. посланик на САЩ в България Джъстин Фридман"}
{"url": "https://www.24chasa.bg/novini/article/7667282", "text": "Средновековни църкви с уникална архитектура и стенописи, панорамна гледка от един от най-високите водопади в България и най-големият въжен парк в страната. Това са само част от туристическите проекти на около час път от София, реализирани по управляваните от Министерството на регионалното развитие и благоустройството програми за трансгранично сътрудничество с Република Северна Македония и със Сърбия, съобщиха от пресцентъра на министерството. С над 240 хил. евро бе разкрит потенциалът за туристическо посещение на водопада Полска Скакавица. Той се намира само на 98 км от българската столица. Феноменът е обявен за природна забележителност през 1968 г. заради изключителната природна и културна значимост. Висок е 3 метра, а денивелацията от най-високата му точка до нивото на река Струма е 70 метра. Със средствата е рехабилитиран участък от общински път, изградени са еко пътеки, обособено е място за паркиране и зони за отдих и наблюдение. Така туристите могат да видят изключително живописната гледка към долината на река Струма, скалния масив на водопада и околностите му. Посетителите имат и по-голям избор от пешеходни маршрути, по които да се запознаят с природните ресурси на района, с възможност за наблюдения на водопада от различни точки. В района има запазени уникални местообитания, в които има много редки и застрашени видове животни и растения, част от които ендемични – намират се единствено в тази част на България. Тук се срещат и много защитени от закона видове, като пепрудите Поликсена, Голямата огневка, Едрата синевка, Четириточковата еуплагия, бръмбара рогач и много други. За любителите на поклонническия туризъм, българската култура и ранна архитектура, е препоръчително да посетят Средновековната църква „Свети Архангел Михаил“ в гр. Рила, област Кюстендил. С близо 223 хил. евро в древния храм бяха направени консервация, реставрация, частична реконструкция на средновековната сграда и стенописи. Според специалистите църквата е построена преди Рилския манастир. Храмът е включен в Регистъра на Министерство на културата за недвижимите културни ценности от национално значение. „Свети Архангел Михаил” е една от малкото добре запазени църкви на Балканите, датирани от 12 век. Изключително живописна е и възрожденската стенописна декорация, традиционно подчинена на патрона на храма – Свети Архангел Михаил. Проектът се изпълнява от общините Рила и Старо Нагоричане. Само на час от София, край Правец, туристите могат да се насладят на археологическия паметник - църквата „Света Богородица” от ХІV в. Тя се намира в с. Осиково, местност „Манастира“ и е част от Осиковския манастир. Близо 310 хил. евро са вложени в реставрирането и консервирането на храма. Дейностите по проекта включват реставрация, консервация и експониране като музей на открито на църквата и по-ранни руини около нея. Православният храм представлява малка еднокорабна, едноапсидна сграда, изградена от големи и по-малки каменни блокове със спойка от бял хоросан. В североизточния ъгъл в основата на апсидата е оформена малка полукръгла ниша, символ на витлеемската пещера - протезис или жертвеник с важно обредно предназначение за светите дарове и богослужебната утвар. На западната стена има изградена втора полукръгла ниша – диаконикон. Оформянето на такава ниша в западната стена се среща рядко в църковното строителство в България. Църквата отвътре е била богато украсена с полихромна стенописна украса в техника „яйчена темпера” и класическо „фреско”, издаваща почерка на изключително школувани зографи. На запад от църквата е разкрит притвор и останки от баптистерий - кръщелна. Пред и около църквата са открити по-ранни останки от сгради и съоръжения. По проекта е извършено укрепване на археологическата ценност и руините около нея. За търсачите на силни усещания във Вършец бе изграден най-големият въжен парк в България. Въжената площадка разполага с 45 елемента с различна трудност. По проекта са реализирани също и спортни обекти - две детски и една фитнес площадка в \"Слънчевата градина\", фитнес площадка в парка до Специализирана болница за рехабилитация \"Свети Мина\" и скейтборд площадка до минералната чешма. Общата стойност на безвъзмездната финансова помощ за община Вършец възлиза на близо 290 хил. евро.", "date": "2019.09.21", "title": "Древни църкви, скален водопад и най-големият въжен мост привличат туристи в Западна България"}
{"url": "https://www.24chasa.bg/novini/article/7667303", "text": "Ангел Джамбазки е кандидатът за кмет на София на ВМРО. Това обяви в централата на партията лидерът Красимир Каракачанов. Преди представянето Каракачанов заяви, че местните избори са много по-важни от всякакви други избори, защото от хората, които се избират за кметове, зависи решаването на непосредствените проблеми на всеки гражданин. За Джамбазки Каракачанов каза, че това е силна кандидатура, наложила се като лидер с не малък опит като общински съветник, предава БТА. \"София има нужда от сериозно и отговорно отношение\", заяви Джамбазки. Той бе категоричен, че политическата цел на ВМРО е кмет на София и районни кметове. Той информира, че детайлна подробна четиригодишна управленска програма ще бъде представена следващата събота, заедно с листата от кандидати за общински съветници на ВМРО. \"Първата заповед, която смятам да подпиша е за събаряне на незаконните цигански гета\", каза Джамбазки. Той определи гетата в София като \"миазми\" и се обяви за премахването им. По отношение на проблемите с \"Топлофикация\" и \"Софийска вода\" Джамбазки посочи, че от ВМРО са последователни и настояват за преструктуриране на топлинното дружество и прекратяване на концесията за \"Софийска вода\". Джамбазки обеща и решаването на проблема с достъпността на Витоша за софиянци. Освен това според него числеността на общинска полиция трябва да бъде двойно увеличена. Джамбазки каза още, че хората в София, които се представят за родолюбци трябва да бъдат представени. \"Хората в София, които не искат гета, катуни и каруци, защото няма по-голям провал от това да не можеш спреш каруца с кон да мине по жълтите павета, ние говорим на тези хора и искаме тяхното доверие. Това е нашата битка и ние ще я водим\", коментира той. По отношение на евентуална кандидатура на Волен Сидеров и отношението към него, Каракачанов заяви, че неговите критерии са отдавна известни. \"Ние говорим за кампанията за кмет на София, а не на Москва. За кмет на Москва има друга кампания\".", "date": "2019.09.21", "title": "Ангел Джамбазки е кандидатът за кмет на София на ВМРО"}
{"url": "https://www.24chasa.bg/novini/article/7667305", "text": "В петък в Народното събрание на Република България бе открита изложба на китайски и български художници с мотото „Съзерцание и диалог\". Тя е посветена на 70-тата годишнина от установяването на дипломатически отношения между България и Китай, съобщи агенция Синхуа, цитирана от  . Изложбата представя 125 картини на 6 китайски и 7 български художници, сътворени по време на съвместно пътуване в няколко български града през месец май и гр. Нинбо през юни. „Творците се събраха рамо до рамо и изучаваха хода на историята\", каза заместник-председателят на парламента Емил Христов на откриването. „С лирическия си подход те визуализираха силата на двете цивилизации, задълбочавайки взаимното опознаване\", добави той. Посланикът на Китай в България Дун Сяодзюн отбеляза, че китайските и български художници са тръгнали на пътешествие, започващо от българската столица София, стигайки до пристанищния град Нинбо. „Историята ясно показва, че всяка велика цивилизация по пътя на развитието си е заимствала елементи от други култури. Това важи както за китайската, така и за българската цивилизации\", подчерта той. Изложбата ще продължи до 7 октомври.", "date": "2019.09.21", "title": "Изложба на китайски и български художници бе открита в българския парламент"}
{"url": "https://www.24chasa.bg/novini/article/7667312", "text": "Най-големият астероид, който преминава на много близка дистанция до земята от век насам се е „изплъзнал“ през системите на НАСА за засичане на небесни тела, разкриват вътрешни имейли на организацията, пише британският вестник The Independent. Астероидът с името „2019 OK “ почти е преминал покрай земята без да му бъде обърнато никакво внимание. Той е прелетял само на 73 хил. км., което е пет пъти по близо до земята, отколкото дистанцията до луната, сочат документи на НАСА, предава  . Той е бил засечен на 24 юли от бразилска обсерватория само часове преди да прелети покрай земята. Провалът на НАСА да засече стометровият астероид подчерта още веднъж нуждата от финансиране за организацията, за да засича тя по-ефективно приближаващи небесни тела. „Този обект се е изплъзнал през серия от мрежи за засичане поради ред причини“, заяви д-р. Пол Чодас, служител на НАСА. „Та беше ли това особено потаен астероид? Чудя се колко пъти това се е случвало, без дори да разберем за астероида“, добави той. Според изявление на НАСА, ако астероидът беше навлязъл в атмосферата и ударил земята, ударната вълна е щяла да помете зона от около 80 километра.", "date": "2019.09.21", "title": "The Independent: Астероид е преминал почти незабелязано много близо до земята"}
{"url": "https://www.24chasa.bg/novini/article/7667319", "text": "Иранският външен министър Мохамад Джавад Зариф разкритикува новите американски санкции срещу Иран. Зариф каза днес, че това е опит да се лишат обикновените иранци от достъп до храна и лекарства и определи американската стъпка като знак на американското отчаяние, предаде Ройтерс. Санкциите от вчера засегнаха централната банка на Иран и иранския суверен фонд, така наречения Фонд за развитие, както и компания, за която американски представители казват, че е била използвана за финансови трансфери за ирански военни покупки. Иранската централна банка вече е обект на предходни американски санкции, припомня БТА. Новите санкции последваха атаките срещу петролни инсталации в Саудитска Арабия, които Рияд и американски представители приписват на Иран. Иран отрича да е замесен в атаките, които първоначално намалиха наполовина петролния добив на Саудитска Арабия. Отговорност за тях поеха йеменските бунтовници хуси, подкрепяни от Иран. \"Това е знак за американското отчаяние. Когато те (САЩ) неколкократно налагат санкции на една и съща институция, това означава, че техният опит да поставят на колене иранската нация посредством максимален натиск се е провалил\", каза Зариф пред репортери днес. \"Но това е също така опасно и неприемливо в качеството му на опит да се лиши иранския народ от достъп до храна и медикаменти\", допълни той. Тези коментари Зариф направи при пристигането си в Ню Йорк за участие в сесията на Общото събрание на ООН идната седмица. Същевременно в социални медии се появиха информации, че редица ирански сървъри и сайтове, в това число и на някои петрохимически компании, са подложени на кибератака. Засега няма официално потвърждение от страна на властите.", "date": "2019.09.21", "title": "Иран: Новите американски санкции са опит да се лишат иранците от достъп до храна и лекарства"}
{"url": "https://www.24chasa.bg/novini/article/7667323", "text": "Бившият румънски президент Траян Бъсеску е бил обвинен в това, че си е сътрудничил със структурите на румънската Държавна сигурност по времето на тоталитарният режим, т.нар. „Секуритате“, от съда в страната, предава AFP. Това е голям удар по репутацията на бившият президент, тъй като той беше една от основните фигури в прехода към демокрация и пазарна икономика на Букурещ. Той обяви, че ще обжалва решението пред Върховният съд, предава  . Апелативният съд на Румъния заяви, че има доказателства за това, че Басеску е сътрудничил на „Секуритате“, като се позовава на документи, датиращи от годините му като студент в Констанца. „Не знаех, че това е „Секуритате“, заяви той пред репортери във връзка с обвиненията, след като призна, че наистина е доставял информация за свои колеги на сътрудник на службите.", "date": "2019.09.21", "title": "Обвиниха бившия румънски президент Траян Бъсеску в сътрудничество със \"Секуритате\""}
{"url": "https://www.24chasa.bg/novini/article/7667381", "text": "Повече от 2800 компании от над 30 държави ще се включат в 16-тото изложение Китай-АСЕАН, което ще се проведе в южния китайски град Наннин. Негова тема тази година ще бъде „Един пояс, един път, реализиране на визията за общност на споделената съдба\". Експото ще продължи до 24 септември, предаде  . 131 от участниците в него са международни компании от 20 държави, сред които Пошла, Република Корея и Австралия. Говорителят на китайското Министерство на търговията Гао Фън каза на пресконференция в петък, че по време на изложението ще се проведат 33 форума и срещи на високо ниво. Той добави също, че тази година е първата от въвеждането на стратегическата визия за партньорство Китай-АСЕАН 2030 г. и очакванията са събитието да засили сътрудничеството в различни области, сред които търговията, инвестициите, дигиталната икономика, науката и технологиите, електронната търговия, туризма и др. Инициирано през 2004 г., експото е важна платформа за насърчаване на търговията и отношенията между Китай и страните от АСЕАН.", "date": "2019.09.21", "title": "Над 2800 компании ще участват в експото Китай-АСЕАН"}
{"url": "https://www.24chasa.bg/novini/article/7667466", "text": "Българските и френски власти неутрализираха престъпна група за трафик на хора с цел трудова експлоатация, съобщиха от МВР. Оттам уточняват, че на 17 септември 2019 г. Специализираната прокуратура, ГДБОП и френските полицейски и съдебни власти са неутрализирали една от най-големите до момента международни организирани престъпни групи за трафик на хора с цел трудова експлоатация и пране на пари. В хода на съвместните действия на органите на реда във Франция били задържани четири лица, от които трима български и един френски гражданин. Според доказателствата, събрани от органите на реда българите са организирали трафика на работници в района на град Лион. При четирима различни работодатели, са установени общо 167 работници, наети за сезонна селскостопанска работа - гроздобер. От МВР информират, че това са предимно малоимотни и малограмотни хора, набирани главно от Североизточна България. Според властите задържаният французин е осигурявал логистиката за престъпната дейност като отговарял за намирането на френски работодатели. Групата действала под прикритието на легален бизнес - наемане на работници по трудови договори от българско търговско дружество, което от своя страна ги командировало във Франция, съобщават от МВР. Работниците трябвало да подписват трудови договори с българското дружество на чужд език, без да разбират съдържанието, но с обещанието да получават по 60 евро на ден. Това били предимно малоимотни и малограмотни хора от Североизточна България. Голяма част от изработеното от тях било присвоявано от българското дружество. За да узаконят придобитите средства, участниците ги инвестирали в търговска дейност и недвижими имоти във Франция. Разследването на българска територия е установило, че офисът на българското дружество, е регистрирано на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, както и големи парични суми за дарения между участниците в групата от порядъка на 40 000 евро. От офиса на счетоводна къща, обслужвала дружеството на престъпната група, е иззета цялата му налична документация (в т.ч. разписки, фактури, фишове за заплати, банкови преводи и др.).", "date": "2019.09.21", "title": "Разкриха голяма група за трафик на хора с цел трудова експлоатация и пране на пари"}
{"url": "https://www.24chasa.bg/novini/article/7667477", "text": "Изстрелването на японската тежка ракета-носител \"Ейч 2 Би\" с безпилотния космически товарен кораб \"Конотори-8\" до Международната космическа станция /МКС/ беше отложен за втори път, съобщи компанията \"Мицубиши хеви индъстрийз\", цитирана от БТА. Стартът е отложен за едно денонощие и е заплануван за 24 септември в 19:05 часа българско време. Отмяната на изтрелването е била направена след анализ на данните на траекторията на полета на МКС и на руския пилотиран кораб \"Союз МС-15\", който трябва да се скачи със станцията на 25 септември. Японските специалисти са стигнали до извода, че с изстрелването с едно денонощие по-рано, съществува опасност от приближаване на втората степен на ракетата \"Ейч 2 Би\" с кораба \"Союз\". Първоначално изстрелването на \"Конотори-8\" беше предвидено за 11 септември. Но преди старта на ракетата в близост до космодрума Танегашима в югозападната префектура Кагошима стана пожар. Той бе предизвикан от статичното електричество и от отделения кислород от работещия двигател. \"Конотори-8\" трябва да достави на МКС разработения съвместно с компанията \"Сони\" апарат за оптична телекомуникация със Земята. Тестирането на това устройство е запланувано да продължи до края на тази година. Корабът ще вземе на борда си два микроспътника за изследване на космоса, оборудване и товари, необходими за екипажа на орбиталната станция. Предишното изстрелване на японски безпилотен кораб от същата серия към МКС беше успешно осъществено през месец ноември миналата година.", "date": "2019.09.21", "title": "Пак отложиха изстрелването на японския космически товарен кораб \"Конотори\""}
{"url": "https://www.24chasa.bg/novini/article/7667579", "text": "Поетесата Маргарита Петкова постна във фейсбук снимки от Берлин, на които тя и депутатката Нона Йотова пазаруват в супермаркет, а на заден план се вижда същото да прави канцлерът на Германия Ангела Меркел. Маргарита Петкова и Нона Йотова са на културно турне в Германия. То е организирано от Арт театър и Българският културен институт в Берлин и на него известни актьори представят произведения на известни български творци. Снощи представих книгата си \"Тъй рече Виктор\", а Нона Йотова изпя 3 песни по мои стихове, разказа Маргарита Петкова пред \"24 часа\". В петък отишли в магазин за хранителни стоки заедно с Катя Костова, която работи на доброволни начала за Българския културен институт, и за свое огромно изумление видели ма метри от себе си канцлера Ангела Меркел, една от най-влиятелните жени в света, да слага стоки в пазарска количка. \"Не вярвахме на очите си - Меркел си пазарува сама. Видях сериозна, целеустремена жена, която си взе всичко сама, на касата извади портфейла си и подаде кретитната карта, а след това занесе покупките до колата. Оказа се, че Меркел всеки петък си пазарува от този магазин сама. Охраната дискретно стоеше отстрани, видя че снимаме - и не само ние, други в магазина също, но не ни направиха забележка\", разказа Маргарита Петкова.", "date": "2019.09.21", "title": "Маргарита Петкова: Не вярвахме на очите си - до нас Меркел пазарува сама (снимки)"}
{"url": "https://www.24chasa.bg/novini/article/7667483", "text": "Американската компания \"Гугъл\" съобщи за създаването на най-мощния квантов компютър в света, който е с изчислителни възможности, многократно надвишаващи тези на съвременните суперкомпютри, съобщи в. \"Файненшъл таймс\". \"Гугъл\" съобщи за разработката си в научен доклад, разпространен за кратко време на сайта на НАСА, след което беше премахнат от платформата. В този документ, с който са успели да се запознаят журналисти от вестника, \"Гугъл\" информира, че неговите научни сътрудници са успели да конструират процесор, който само за 3 минути и 20 секунди е извършил изчисления, непосилни за други подобни устройства. За сравнение се дава най-мощния в света компютър, \"Съмит\" на компанията Ай Би Ем, който за да се справи със същата задача, ще му трябват 10 хиляди години, предава БТА. \"Това е съществено ускоряване в сравнение с всички известни класически алгоритми и доказва експериментално квантовото превъзходство на новия процесор над всички останали\", се казва в доклада. В документа се изтъква, че осъщественото изчисление е първото, което може да бъде изпълнено изключително само на квантов процесор. Според изданието споменатата система засега може да осъществява едновременно само едно техническо изчисление. Преди квантовите компютри да могат да решават практически задачи, ще минат години. Но разработчиците определят резултатите от своята работа като важна стъпка по пътя към осъществяването на пълномащабен квантов изчислителен процес.", "date": "2019.09.21", "title": "\"Файненшъл таймс\": \"Гугъл\" създава най-мощния квантов компютър в света"}
{"url": "https://www.24chasa.bg/novini/article/7667487", "text": "\"Не съм упълномощавала никоя партия да говори от мое име, нито да представя гражданската ми кандидатура като междупартийна битка. Заявих ясно, че моята битка е срещу начина, по който се управлява столицата\".  Това написа кандидатът за кмет на София Мая Манолова във фейсбук, а поводът е изказване на зам.-председателя на ПГ на \"БСП за България\" Драгомир Стойнев в \"Панорама\" по БНТ снощи. В предаването той заяви, че Манолова е ляво ориентиран човек и че БСП прави всичко възможно тя да стане кмет на София. Също така допълни, че без гласовете от БСП тя не може да спечели. \"Ако някой иска да води междупартийна битка, между една и друга партия, може би трябва да заложи на своята листа за партийни съветници или да си издигне партиен кандидат. Аз не водя междупартийни битки\", написа гневно Манолова във фейсбук.", "date": "2019.09.21", "title": "Мая Манолова гневна на БСП и Драго Стойнев"}
{"url": "https://www.24chasa.bg/novini/article/7667489", "text": "Притеснявам се, че в последните седмици г-жа Манолова говори само за обществени поръчки и се тревожи, че те се правят сега. Това каза кметът на София Йорданка Фандъкова в отговор на журналистически въпрос за обвинението на Мая Манолова, че предизборно е „дръпнала“ отварянето на две обществени поръчки за електробуси, за да може спечелилите фирми евентуално да я подкрепят, предаде  . „Обществените поръчки са средството да можем да реализираме обектите на града. Аз друг законов начин не знам. Ако тя знае, нека да го каже. Очевидно не е информирана за условията и сроковете на оперативните програми, защото, ако се съобразяваме с изборите, означава да лишим града от тази огромна възможност“, каза още Фандъкова. „Процедурите, свързани с това софиянци да дишат по-чист въздух, ги обявихме още през лятото и бяха отразени от всички медии“, заяви Фандъкова. По думите ѝ това са процедури по закупуването на 82 електробуса, 30 тролейбуса и 25 нови трамвая. „Тези процедури са със защитените средства по ОП „Околна среда“, отбеляза кметът на София. Тя добави, че иска да успокои Манолова, че протоколите по завършване на тези поръчки ще бъдат със срокове по време на новоизбрания кмет.", "date": "2019.09.21", "title": "Фандъкова: Обществените поръчки са законов начин да реализираме обектите в града"}
{"url": "https://www.24chasa.bg/novini/article/7667492", "text": "Бързият влак София-Лом преминал над пиян мъж на спирка Габровница. Инцидентът станал на 20- ти септември около 22:38 ч. Получен е сигнал, че 4 минути по- рано локомотивът на подвижен железопътен състав № 7630, управляван от 49 год. от гр. Лом, е преминал над лежащия между ж.п. релсите 60 годишен от с. Габровница. С лека черепно-мозъчна травма - спукан череп пострадалият е настанен е в МБАЛ - Монтана за лечение, без опасност за живота. Същият е изпробван за алкохол в 01:06 минути на 21.09.2019 г., като техническото средство \"алкотест дрегер\" отчита 1,99 промила алкохол в кръвта. Пробата за алкохол на машиниста е отрицателна. Образувано е досъдебно производство и по случая продължава работа РУ Монтана.", "date": "2019.09.21", "title": "Влак спука черепа на пиян мъж, паднал между релсите"}
{"url": "https://www.24chasa.bg/novini/article/7667495", "text": "Турският президент Реджеп Тайип Ердоган заяви днес, че Турция е приключила подготовката за евентуална операция в Сирия, предаде ТАСС. \"Ние завършихме подготовката по нашата граница. Не искаме да се противопоставяме на САЩ /в Сирия/, но не можем да игнорираме подкрепата, която те оказваха на терористични организации\", каза Ердоган на пресконференция, преди да замине за Ню Йорк за участие в Общото събрание на ООН, предава БТА. Ердоган каза, че САЩ са изпращали в Сирия хиляди камиони с оръжие. \"Ние не можем да купим това оръжие с пари, а вие го давате безплатно на терористични групировки\", заяви Ердоган. Той критикува САЩ и за подкрепата на коалицията Сирийски демократични сили. \"В момента регионът на практика е напълно изчистен от терористите от ДАЕШ /Ислямска държава/. Сега вие измислихте нова организация под името Сирийски демократични сили. В действителност тя с нищо не се отличава от Силите за защита на народа и Партия на демократичния съюз\", заяви Ердоган. Анкара смята Силите за защита на народа за клон на забранената в Турция Кюрдска работническа партия /ПКК/. На 7 август Турция и САЩ се договориха да създадат център за съвместни операции, чиято цел е формирането на буферна зона по границата на Сирия и Турция, която да служи като защитен пояс за турската граница. Там се планира да бъдат изпратени сирийски бежанци, приютени в Турция. Анкара настоява контролът в зоната да се извършва изключително от турската армия.", "date": "2019.09.21", "title": "Ердоган: Завършихме подготовката по нашата граница за операция в Сирия"}
{"url": "https://www.24chasa.bg/novini/article/7667497", "text": "Американски астрономи анализираха данни, събирани от години, и установиха, че най-големият вулкан на юпитеровата луна Йо ще изригне във всеки момент, съобщи ЮПИ. Изригванията на вулканите са доста трудни за прогнозиране на Земята, а какво остава за космоса. Вулканът Локи на четвъртата по големина юпитерова луна обаче изригва изненадващо редовно - като по часовник, предава БТА. Локи е най-големият и мощен вулкан на Йо. Той е толкова ярък в инфрачервеното лъчение, че може да се види с наземни телескопи. Тъй като става по-ярък, когато изригва, активността му може да бъде проследена по стари наблюдения на луната. Джули Ратбън и колегите й от института по планетарни науки в Аризона са анализирали такива наблюдения от 20 години. През 90-те години на миналия век Локи е изригвал на 540 дни, а напоследък това става на 475 дни. Ако това поведение се запази, Локи трябва да изригне през септември тази година.", "date": "2019.09.21", "title": "Учени: Най-големият вулкан на юпитеровата луна Йо скоро ще изригне"}
