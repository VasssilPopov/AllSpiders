{"url": "https://www.24chasa.bg/novini/article/6884505", "text": "Китай предупреди Съединените щати да не нарушават териториалния му суверенитет. Повод за предупреждението станаха   в Южнокитайско море, близо до спорните Параселски острови, предава БНР. От Тихоокеанския флот на САЩ заявиха, че операцията на ракетния крайцер \"Антиетам\" и ескадрения миноносец \"Хигинс\" е целяла да защити свободата на корабоплаването в този стратегически район, и добавиха, че смятат да продължат с подобни операции и в бъдеще. Китайското военно министерство съобщи, че е изпратило бойни кораби и авиация в района, за да подкрепят дипломатическия протест с физическа сила. Южнокитайско море е кръстопът на търговското корабоплаване. Годишно през него се пренасят товари за 5 трилиона долара. Суверенитетът на Китай над Параселските острови се оспорва от Тайван и Виетнам.", "date": "2018.05.27", "title": "Китай с предупреждение към САЩ заради  корабите до спорните острови"}
{"url": "https://www.24chasa.bg/novini/article/6884270", "text": "Невиждана гръмотевична буря се развилня над Великобритания в събота през нощта, като я заля с проливни дъждове и устрои невероятен светлинен спектакъл от хиляди мълнии, съобщава в. “Дейли мейл”. 62 000 светкавици са озарили небето над Острова за денонощие, са съобщили от националната метеорологична служба. Според експертите това е 20 пъти повече от обичайните природни явления от този тип. Редица климатолози дори обявиха, че това е най-страхотната буря със светкавици, която са виждали през живота си. Те я нарекоха “майката на всички гръмотевични бури”. Други медии обаче бяха по-скромни в цифрите и съобщиха за около 15 000-20 000 светкавици. От супербурята бе обхваната първо югоизточната част на Острова, а в неделя и останалата част от страната. В части от Централна и Южна Англия бе обявена опасност от наводнения. Там за 3 ч се изляло количество дъжд колкото за 6 седмици. В много селища е имало прекъсвания на тока. В понеделник обаче се очаква нова рязка промяна на времето и температури от 29 градуса при наличието на висока влажност. Десетки полети от летище Станстед бяха отложени, след като мълния повредила системата за зареждане на самолетите с гориво. Според британските медии 62 000 мълнии съдържат 15 млн. киловата енергия - достатъчно, за да загрее вода за 600 млн. чаши чай След утихването на бурята мрежата бе залята със стотици снимки и видеоклипове на мълнии, раздиращи нощното небе, заснети в различни краища на Великобритания. В същото време САЩ се готвят за първия си опасен ураган за сезона. Стихията Алберто се движи към Източния бряг, а във Флорида, Мисисипи и Алабама вече е обявено извънредно положение. Губернаторите им предупредиха населението да се готви за порои и наводнения. Властите препоръчаха евакуации и в Северна Каролина. В момента окото на урагана се намира над Куба. ", "date": "2018.05.27", "title": "62 000 мълнии трещят над Великобритания"}
{"url": "https://www.24chasa.bg/novini/article/6884319", "text": "50 000 лв. за протеза на класната си опитват да съберат 12-класници от софийското 57-о спортно училище “Св. Наум Охридски”. 37-годишната Златка Анастасова била пометена от кола, докато чакала на тротоара да пресече на светофар на път за работа преди 3 месеца. 19-годишният шофьор не успял да овладее колата на завоя, ударил спирачки и отнесъл жената. Лекарите от “Пирогов” не могли да спасят крака на учителката заради тежката травма и го отрязали малко над коляното. Тя ни гледа като деца, буташе ни все напред, караше ни да си гледаме матурите, разказаха нейни ученици, които заедно със Златка Анастасова гостуваха на Нова телевизия. Още в първите 5 минути си казах, че съдбата на шофьора е по-тежка от моята, разказа още учителката, която преподава философия. По идея на децата направихме кръводарителска кампания, каза за “24 часа” директорът на училището Георги Сеизов. Учителите също се включили в набирането на средства. При футболни турнири слагали касички. Ще бъдем с нея, докато се възстанови, чакаме я на работа, каза още директорът, който писал отличен 6 по човечност на своите абитуриенти. “Това са уникални деца, които докоснаха сърцето ми тази година. Те ни обединиха и доказахме, че сме истински екип”, допълни той. Ученик от класа на Златка Анастасова пък е момчето, което преди няколко дни беше блъснато на околовръстното шосе от друг шофьор, който избягал след инцидента. Заради злополуката абитуриентът пропусна бала и матурите. Има счупен таз, с пирон е, затова е изпуснал матурите, но предполагам, че ще има допълнителна сесия за него, няма проблем, каза още Георги Сеизов. Момчето тренирало джудо.", "date": "2018.05.27", "title": "Клас събира пари за учителка, прегазена на тротоар в София"}
{"url": "https://www.24chasa.bg/novini/article/6884490", "text": "Номинираният за премиер на Италия Джузепе Конте се отказа тази вечер да прави опити за съставяне на правителство, предаде Ройтерс, като се позова на президентството. Конте - 53-годишен юрист, новодошъл в политиката, бе поканен днес от президента Серджо Матарела, за да му представи списък с предложенията за министри. Матарела е отхвърлил кандидатурата за министър на икономиката на 81-годишния икономист и евроскептик Паоло Савона, съобщи източник от евентуалната управляваща коалиция между крайнодясната партия Лига и антисистемното Движение 5 звезди, предава БТА. Лидерът на Лигата Матео Салвини заяви веднага след отхвърлянето на Савона, че коалицията трябва да може да номинира избраните от нея министри, посочва Ройтерс. \"Ако имаме министър, когото не ценят в Берлин, това означава, че е правилният министър. В Италия решават италианците\", каза Салвини. \"В демокрация, ако все още сме в демокрация, има само едно нещо, което да се направи - да се произнесат италианците\", добави Салвини. Той и лидерът на 5 звезди са се срещнали днес неофициално с Матарела, за да се опитат да решат проблема. \"Проблемът е Савона\", каза източникът от коалицията и добави, че предложеният за министър на икономиката е твърд евроскептик. Миналата седмица неговите критики срещу еврото и икономическата политика на Германия предизвикаха сътресения на финансовите пазари, където бе настъпила нервност заради намеренията на евентуалното правителство за огромния дълг на Италия - равен на 1,3 пъти годишния брутен продукт. Досегашният министър на икономиката Карло Падоан каза днес, че проблемът не е Савона, а икономическият план на правителството, който е \"очевидно несъстоятелен\".", "date": "2018.05.27", "title": "Джузепе Конте се отказа да прави опити за съставяне на правителство"}
{"url": "https://www.24chasa.bg/novini/article/6884494", "text": "Бившият президент на САЩ Джордж Буш-старши бе приет днес в болница, след като се почувствал изтощен и кръвното му налягане спаднало, предаде Ройтерс, като се позова на говорител на семейството. 93-годишният Буш е най-възрастният жив бивш президент на САЩ. Той вероятно ще остане в болницата няколко дни за наблюдение, каза говорителят. \"Той е буден и бодър и не усеща никакъв дискомфорт\", написа говорителят в Туитър, предава БТА. Съпругата му Барбара Буш почина на 92-години в дома на семейството в Хюстън на 17 април. Женени от 73 години, семейство Буш бяха президентската двойка с най-продължителен брак в американската история.", "date": "2018.05.27", "title": "Джордж Буш-старши е приет в болница"}
{"url": "https://www.24chasa.bg/novini/article/6884437", "text": "Близо 63% избирателна активност е отчетена на балотажа в село Галиче до 17 часа, съобщиха от Общинската избирателна комисия в Бяла Слатина, предава БНТ. За кметския пост днес се състезаваха кандидатът на БСП Веселин Тушинов и на ГЕРБ Страхил Стоянов. Въпреки напрегнатата обстановка, вотът протече без особени нарушения. Преди обед беше подаден само един устен сигнал, отхвърлен като неоснователен. В следобедните часове в Общинската избирателна комисии постъпиха общо четири писмени жалби от БСП, като три от тях са отхвърлени. Най-сериозната - за неправомерно дописване на гласоподаватели в избирателните списъци, не се доказа. Както на първия тур, отново възникна нарушение с мобилната избирателна секция, като сега това доведе до административно наказание за членовете ѝ. До избори в село Галиче се стигна след осъдителната присъда на скандалния кмет Ценко Чоков и прекратяване на правомощията му, защото от две години той е в ареста.", "date": "2018.05.27", "title": "63% избирателна активност в Галиче до 17 часа"}
{"url": "https://www.24chasa.bg/novini/article/6884239", "text": "В хибридната война срещу Украйна Русия създава ново химическо и биологично оръжие за масово поразяване. Това се твърди в доклад на депутатката Ирина Фриз, която ръководи украинската делегация в Парламентарната асамблея на НАТО, съобщава РИА Новости. “Поне през последните 3 години Русия прави изследвания върху вирусите на хеморагичните трески, в частност на ебола и марбург, като представя това като опити за разробатване на ваксини. Всъщност става дума за връщане към съветските разработки за обединяване на вирусите на ебола и едра шарка”, казва Фриз. Според Киев Москва работи над разработването на нови бойни отровни вещества със свойства на нервнопаралитични газове. Докладът е бил раздаден на членовете на асамблеята на алианса. РИА Новости коментира, че Фриз не е предоставила доказателства за твърденията си, освен анализ на държавните покупки и на научната дейност на институтите към Министерството на отбраната. Междувременно лекарите се опитват да спрат разпространението на ебола, където нов взрив на вируса умори 26 души в Конго. ", "date": "2018.05.27", "title": "Киев: Москва иска да използва ебола срещу нас"}
{"url": "https://www.24chasa.bg/novini/article/6884224", "text": "Парното и топлата вода в София да поскъпнат от 1 юли с 1,44% до 79,98 лв. за мвтч без ДДС. Това предлагат експертите на КЕВР в доклад за цените на всички топлофикации. В него се предвижда в Пловдив парното да поевтинее с над 4 на сто, в Плевен да поскъпне с 6,12, а н Бургас - с 9%. Минимални увеличения на цената на топлинната енергия се предвиждат за Варна и Враца - под един процент, а за топлофикацията във Велико Търново - поевтиняване с 0,29%. За Разград поскъпването е с 1,35 на сто, а за Русе с 3,33%. В Перник, Сливен и Габрово топлинната енергия ще поскъпне съответно с 4,16, 2,77 и с 0,1%. Такива биха били цените, ако цената на газа замръзне, тоест остане на сегашното ниво. Само че и председателят на КЕВР Иван Иванов заяви, че исканото от “Булгаргаз” увеличение на синьото гориво с 16% от 1 юли има основание. Още на 15 май “24 часа” написа, че с около 10% ще поскъпне топлинната енергия за София, ако комисията одобри цена на природния газ с 15,69% по-висока от сегашната. Изчисленията са правени, при положение че делът на природния газ в разходите на топлофикациите, а оттам и в цената на топлинната енергия е към 68%. Когато цената на синьото гориво вървеше надолу, то и делът му в разходите на топлофикациите намаляваше. На 11 май газовата компания обяви прогноза за цена на синьото гориво от 1 юли 418,59 лв. за 1000 куб. м, при 361,82 лв. за настоящото тримесечие. Сегашната цена е по-ниска от тази, на която “Газпром” продава газа. И тъй като “Булгаргаз” ще внесе заявление за цена на природния газ на 8 юни, а в прогнозните изчисления на газовата компания могат да настъпят промени, КЕВР публикува доклад за цените на топлинната енергия, без да калкулира в тях поскъпването на газа. Така че всъщност увеличението на цената на парното и на топлата вода ще е доста по-високо от сега обявеното. Причината комисията да публикува такъв доклад е, че трябва да спазва законови срокове.  Токът за бита да поскъпне средно с 1,89% от , юли е предложението на експертите на КЕВР. За клиентите на ЧЕЗ в Западна България увеличението ще бъде с 1,7 на сто, за тези на ЕВН в Югоизточна България - 1,81, а за битовите потребители на “Енерго-Про” в Североизточна България - 2,6%. “24 часа” с помощта на експерти прогнозира, че увеличението ще е 2-3%. Цената “Задължения към обществото”, която плащат и домакинствата, и бизнесът, ще бъде намалена. От 1 юли тя ще е 36,01 лв. за мвтч, сега е 37,25 лв. За първи път КЕВР определя и прогнозна пазарна цена за базов ток на ВЕИ-та и когенерации. За соларните централи тя е 78,98 лв. за мвтч, за вятърните - 67,06 лв., за вецовете - 68,99 лв. за мвтч, а за топлофикациите и заводските централи - 70,65 лв. Тези производители имат преференциални цени и премията над прогнозната пазарна цена ще им се плаща, след като продадат тока си на борсата. ", "date": "2018.05.27", "title": "1,4% по-скъпо парно, но ако цената на газа замръзне. Иначе от 10 на сто нагоре"}
{"url": "https://www.24chasa.bg/novini/article/6884452", "text": "Членове на Парламентарната асамблея на НАТО, чиято сесия продължава до утре във Варшава, може да предложат промени в член 5 на Вашингтонския договор, с които да се гарантира колективен отговор в случай на хибридна атака. Това заяви пред Франс прес френската сенаторка Жоел Гарио-Мелам. Изразът \"хибридни тактики на война\"описва тактиките, с които Русия анексира Крим, съчетавайки дезинформация, заплахи срещу цивилни инфраструктури и намеса под прикритие на специални сили. Член 5 гласи, че въоръжено нападение срещу един член на НАТО се смята от всички останали членове за нападение срещу тях, предава БТА. Предложението за добавяне на текст към член 5 на договора бе представено вчера от британския консерватор Лорд Джоплинг пред комисията по цивилното измерение на сигурността в Парламентарната асамблея на НАТО, председателствана от г-жа Гарио-Мелам. Предложението се съдържа в проект за доклад, озаглавен \"Отблъскване на хибридните заплахи, идващи от Русия\". Авторът напомня, че идеята бе лансирана неотдавна от бившия британски външен министър Уилям Хейг. \"Възможно е промени в договора, издържал успешно изпитанието на времето, да не се харесат на съюзниците. Но докладчикът е убеден, че лидерите на страните членки трябва още на следващата среща през юли в Брюксел да започнат да работят по нова стратегическа концепция на алианса, която да отразява новата реалност в света в сферата на сигурността, като се започне с хибридните заплахи\", посочва Джоплинг. Предоженията на парламентаристите от НАТО за дневния ред на срещата на върха през юли ще бъдат гласувани утре на пленарното заседание. Въпросът за източния флаг на НАТО и безпокойствата на страните в тази зона, на първо място на Полша, от руската политика след анексията на Крим и проруския бунт в източна Украйна ще бъде сред основните теми в разискванията на парламентаристите, каза г-жа Гарио-Мелам.", "date": "2018.05.27", "title": "Британски консерватор иска колективен отговор на НАТО срещу хибридни атаки"}
{"url": "https://www.24chasa.bg/novini/article/6884467", "text": "Италианският президент Серджо Матарела е отхвърлил кандидатурата за министър на икономиката на евроскептика Паоло Савона, издигната от крайнодясната партия Лига и антисистемното Движение 5 звезди, предаде Ройтерс, като се позова на източник от евентуалната управляваща коалиция, предава БТА. Източникът съобщи това, докато продължаваше срещата на президента с номинирания за премиер Джузепе Конте, който трябва да представи списъка с министри, предложени от коалицията.", "date": "2018.05.27", "title": "Матарела е отхвърлил кандидатурата на евроскептика Паоло Савона за министър на икономиката"}
{"url": "https://www.24chasa.bg/novini/article/6883991", "text": "\"Ще си платиш за всичко!\", \"Ако те видя, ще те удуша с два пръста!\". Това са част от есемесите, с които военен от Пловдив е заплашил тъщата си. За час и половин той и пратил 110 зловещи съобщения. Срещу него е повдигнато обвинение за закана за убийство, съобщиха от военния съд в града, където ще се гледа делото. 39-годишният рейнджър Нено Денев се настроил срещу майката на жена си, тъй като я смятал за виновна за раздялата им. Двойката живяла заедно до 2017 г. Съпрузите имат син на 5 г. През март м.г. униформеният се изнесъл от жилището, което било собственост на родителите на съпругата му Стефка. Месец по-късно тя подала жалба в прокуратурата срещу него заради агресивното му поведение. Заради липса на достатъчно доказателства не било образувано дело. На 23 септември 2017 г. в полунощ Денев започнал да пуска есемеси на тъщата Дора Иванова. \"Боклук дебел\", \"Ако не си взема детето, ще те направя на луканки!\", продължил с есемеси към нея Нено. Закани, клетви и обиди имало и в останалите SMS-и. Зетят дори написал на тъщата, че е болен от рак и му е все едно дали ще умре в затвора или в болницата. Пенсионерката се уплашила до смърт, тъй като от дъщеря си знаела, че е Денев е прибягвал до физическо насилие. Стефка й била споделила, че веднъж опрял нож на гърлото й. Преди раздялата с партньорката си, многократно я заплашвал, че ще я пребие и ще вземе детето. Жената е призована като свидетел на процеса срещу бившия си. Тъщата е подала граждански иск за 5000 лева срещу него. В жалбата си тя посочва, че заради тормоза с есемесите изпаднала в стрес и непрекъснато се страхувала, че зетят ще я убие. Двамата живеели на метри един от друг.", "date": "2018.05.27", "title": "110 есемеса за смърт прати военен на тъщата, съдят го"}
{"url": "https://www.24chasa.bg/novini/article/6884472", "text": "Трима българи загинаха, след като товарен влак удари автомобила им на жп прелез в Испания. Сънародниците ни са работили временно в страната, съобщава испанската медия Еl Pais. Колата е преминавала през прелез без бариера. Имало е светофар, който по думите на кмета на град Фонтанар, където е станал инцидентът, е работил, предава NOVA. В този град има много сезонни работници, които се занимават със събиране на аспержи. Инцидентът е станал в подножието на полето и затова се предполага, че българите са отивали на работа преди да се случи тежкия инцидент. Автомобилът им е бил със софийска регистрация. Местните власти поднасят съболезнования на близките на загиналите българи.", "date": "2018.05.27", "title": "Трима българи загинаха, ударени от товарен влак на прелез в Испания (Видео)"}
{"url": "https://www.24chasa.bg/novini/article/6884198", "text": "Лидери на германската популистка партия Алтернатива за Германия (АзГ) отправиха послания против исляма пред събралите се в Берлин хиляди техни поддръжници, носещи германски знамена, предаде ДПА. В началото на манифестацията представителката на партията Беатрикс фон Щорх заяви пред 2000 поддръжници, че \"управлението на този ислям в Германия е просто зло\", предава БТА. Тя каза, че Месут Йозил, футболист от германския национален отбор, \"въпреки германския си паспорт, не е германец\". Футболистът от турски произход беше подложен на критики, защото се срещна с турския президент Реджеп Тайип Ердоган и подписа тениска. Поддръжниците на АзГ носеха германски знамена, плакати с надпис \"Без ислям в Германия\" и скандираха \"Меркел трябва да си ходи\", докато се придвижваха към Брандебургската врата, отбелязва Асошиейтед прес. По данни на германската полиция в шествието на АзГ участват няколко хиляди души. Различни групи, организиращи контрапротести, са привлекли по няколко хиляди поддръжници. Около 2000 полицаи от цяла Германия са разположени по места, за да предотвратят сблъсъци. АзГ спечели 12,6 на сто от гласовете на последните парламентарни избори и е една от четирите най-големи опозиционни партии, припомня АП. /", "date": "2018.05.27", "title": "Крайнодесни с шествие в Берлин с послания срещу исляма (Снимки)"}
{"url": "https://www.24chasa.bg/novini/article/6884262", "text": "Турският президент Реджеп Тайип Ердоган заяви, че няма да позволи на опозицията да саботира бъдещите проекти на правителството като този за изкуствен канал в Истанбул, предаде Анадолската агенция. Ердоган окачестви коалицията, формирана от няколко опозиционни политически партии за парламентарните избори на 24 юни, като \"унищожителен съюз\". Той говори днес на митинг на управляващата Партия на справедливостта и развитието (ПСР) в окръг Ъспарта, предава БТА. По думите на Ердоган през юни предстоят \"най-важните избори\" в историята на страната. Критикувайки предизборните обещания на своите опоненти, Ердоган заяви: \"Никога няма да позволим на \"унищожителния съюз\" да ни попречи или да саботира нашите проекти\". Кандидатът за президент на водещата опозиционна сила в Турция - Народнорепубликанската партия - Мухаррем Индже обеща, че ако бъде избран, ще прекрати мегапроекта Канал Истанбул, който ще свърже Мраморно с Черно море, и няма да продължи със стъпките за производство на турски автомобил. \"Очаквам от вас много силна подкрепа за светлото бъдеще на Турция\", заяви Ердоган. Идеята за създаването на Канал Истанбул бе представена от президента Реджеп Тайип Ердоган през 2011 г., а реализирането му е сред ключовите цели на правителството за 2023 г., когато турската република ще навърши 100 години. Според плановете изпълнението на проекта би следвало да започне тази година.", "date": "2018.05.27", "title": "Ердоган към опозицията: Няма да допуснем да саботирате проектите ни"}
{"url": "https://www.24chasa.bg/novini/article/6884269", "text": "Надявам се, че у нас ще се увеличава броят на научноизследователските центрове, които имат достъп до добро финансиране. За съжаление, към момента статистиката показва, че когато се увеличават европейските средства за научни изследвания, те отиват предимно в държави от Западна Европа. Според данни на Европейското патентно ведомство 80% от патентованите продукти в сферата на иновациите са регистрирани едва в 5 западноевропейски държави. Това каза Петър Курумбашев, член на Делегацията на българските социалисти в Европейския парламент, пред НДК, където днес бяха демонстрирани четири водородни автомобила – два от тях, произведени в Азия, и два – дело на студенти от Техническия университет в София и Русенския университет, съобщиха от екипа му. На събитието беше показана и водородна зарядна станция, а образователен център \"Технократи\" запознаха деца и възрастни с бъдещето, което носят възобновяемите енергийни източници, чрез практически експерименти. Демонстрациите бяха част от програмата на Дните на водородните технологии в София по повод 10-годишнината на Съвместното предприятие „Горивни клетки и водород“ (публично-частно партньорство между Европейската комисия, европейската промишленост и европейската научноизследователска общност). Събитието в България е организирано от Петър Курумбашев, член на Европейския парламент, Министерство на транспорта, информационните технологии и съобщенията, Министерство на образованието и науката, Българската академия на науките, образователен център „Технократи“ и Столична община и е част от календара на Българското председателство на Съвета на ЕС. На 28 май (понеделник) в НДК ще се проведе и Hydrogen Summit – среща на високо ниво по въпросите на водорода. По думите на Курумбашев смисълът на подобни събития е в това все повече български учени да имат достъп до структури като Съвместното предприятие „Горивни клетки и водород“ на Европейската комисия и да бъдем много по-активни в кандидатстването за финансиране на научни изследвания и проекти. „В Европа вече се движат 50 водородни автобуса. Горивните клетки могат да бъдат захранвани с водород, който се произвежда от 100% възобновяеми източници, като например вятърна или слънчева енергия. Тези технологии имат огромни възможности за по-чист транспорт, допринасят за намаляване на емисиите на парникови газове, позволяват да се повиши делът на възобновяемите енергийни източници и поради ефективността си значително намаляват общото потребление на енергия. Водородът вече се използва и за задвижване на влакове“, разказа Петър Курумбашев, който е докладчик в сянка по доклада за „Ускоряване на иновациите в чиста енергия“ и по Директивата за насърчаването на чисти и енергийноефективни пътни превозни средства.", "date": "2018.05.27", "title": "Курумбашев: Надявам се, че ще има все повече добре финансирани научноизследователски центрове в България"}
{"url": "https://www.24chasa.bg/novini/article/6884298", "text": "Утре ще посетя област Велико Търново. От 13.00 часа в голямата зала на Община Велико Търново ще участвам във втората среща на тема \"Магистрала \"Хемус\" - възраждане на българския Север\".  . Това написа зам.-председателят на ГЕРБ Цветан Цветанов във фейсбук. \"По-късно ще се срещна и с екипа на Дома за медико-социални грижи в гр. Дебелец. В 16.00 часа ще бъда гост на церемонията по откриването на парк „Детски кът“ в Горна Оряховица, обновен със средства по Оперативна програма „Региони в растеж“ 2014-2020 г. В 17.00 часа ще присъствам на откриването на XIХ-ти Международен пленер „Живописатира“. Събитието ще се състои в Младежкия дом на Горна Оряховица. В 21.00 часа ще бъда гост на тържествената заря-проверка на централния горнооряховски площад „Георги Измирлиев“, написа още Цветанов.", "date": "2018.05.27", "title": "Цветанов във Велико Търново утре за форума на \"24 часа\" и МРРБ"}
{"url": "https://www.24chasa.bg/novini/article/6884175", "text": "Около 50 жители на център за прием на бежанци и мигранти в източния германски град Дрезден нападнаха полицаи и раниха трима от тях, предаде ДПА. Полицията в Дрезден съобщи, че нейни служители са били извикани в центъра, след като двама грузинци се сбили при раздаването на храна в петък вечер. В отговор на полицейската операция се събрали около 50 обитатели на центъра, които хвърляли запалени цигари и нанасяли удари и ритници, се казва в изявлението на силите на реда. Един от нападателите се опитал да използва железен прът от рамката на леглото си, предава БТА. Ранени се двама полицаи и охранител. След изпращането на допълнителни полицаи ситуацията била овладяна. Арестувани са четирима грузинци, обвинени в нарушаване на реда. ", "date": "2018.05.27", "title": "Десетки мигранти в център в Дрезден нападнали полицаи, трима са ранени"}
{"url": "https://www.24chasa.bg/novini/article/6884303", "text": "Не е реалистично да се говори за влияние на на бившите руски служби върху българската политика, каза в предаването „120 минути” по   бившият ръководител на Руският институт за стратегически изследвания Леонид Решетников. „Във вашата страна определени сили решиха да направят от мен един образ, който въплъщава заплахата. Използват това, за да плашат гражданите на България. Понякога дори ми е смешно да чета това, което пишат за мен”, допълни той. Статутът на Македонската църква трябва да бъде решен чрез консенсус на всички православни църкви в региона, а не само от решение на Българската православна църква, каза още ген. Решетников. Той изтъкна, че църковните отношения трябва да се развиват според каноните. На въпрос на водещия доколко реалистично е да говорим за влияние на бившите руски служби върху българската политика днес Решетников отговори: \"Изобщо не е реалистично. Това е един абсурд. Ние не работим така, както героите от криминалните романи. Когато приключих работата си в разузнаването и станах началник в аналитичния център на администрацията на президента, тогава имах редица срещи и с политици, и с журналисти, с политолози от много страни по света. Преди всичко те се стремяха към среща с нас. Във вашата страна определени сили решиха да направят от мен един образ, който въплъщава заплахата. Използват това, за да плашат гражданите на България. Понякога дори ми е смешно да чета това, което пишат за мен\" \"Всички ние очакваме посещението на премиера Бойко Борисов, който вече ще обсъжда с премиера ни, с президента на страната конкретни въпроси, свързани със сътрудничеството. това е движение на две страни, които вървят в една и съща посока. Президентът Радев пристигна, той искаше да се състои това посещение. Нашият президент го приема за пръв път без каквито и да е било предварително подготвени документи, договори, някакви декларации. За да може в края на краищата да се приключи с тази абсурдна ситуация.\", каза още той. \"Ние разчитаме сериозно, като се вземе на предвид, че България е парламентарна република и основният ръководител така или иначе е премиерът на страната. Биха могли да се проведат конкретни разговори за икономическото сътрудничество в енергийната област. Преди всичко така смятам, става въпрос за сътрудничество в газовата сфера. Имаме възможности, освен туризма, да развиваме и други насоки на икономическото сътрудничество\", добави Решетников. \"Смятам, че не трябва да отделяме една-единствена партия като наш съюзник. Познавам привърженици на развитието на тесните отношения и в партия ГЕРБ, и в социалистическата партия, и в „Атака”, и във ВМРО, във всички други партии, дори в СДС. Защото в България има демокрация, днес на власт е ГЕРБ, утре може да дойде БСП, на другия ден да дойде друга партия, а ние сме избрали една партия само. Това не е правилно, какво ще правим след това?\", каза генералът. \"Не вярвайте на тези журналисти, които пишат глупости. Аз много обичам България и не мога да живея без България...Много обичам и българите, и България, и историята, и културата, и природата – всичко. И вие заслужавате тази обич от руснаците, не само критика. Както и руснаците заслужават обич от българите, не само критика\", завърши ген. Решетников.", "date": "2018.05.27", "title": "Ген. Решетников: Работим с всички, не отделяме една партия като наш сътрудник"}
{"url": "https://www.24chasa.bg/novini/article/6883458", "text": "За разлика от всички останали градове по света, които се чудят как да привличат туристи, Венеция и остров Капри се чудят как да спрат притока им. Отскоро към техните вопли се присъедини и градчето Сирмионе на езерото Гарда, което също изнемогва заради огромния им наплив. Първа повлече крак Венеция, която от месеци се мъчи как да се справи с морето от туристи. Много от тях са еднодневни и не внасят пари в касите на хотелите и ресторантите За да регулира броя им, градът реши да въведе нещо като “капкомер”. С тази цел в дните с туристически пик започнаха да функционират т.нар. турникети - устройства, пропускащи само по един човек с цел контролиране на пешеходния трафик. Бариерите са поставени на две места, през които става основният достъп до града – първият е в подножието на моста на Калатрава, а вторият е след жп гарата “Санта Лучия”. Под контрола на полицията тези устройства се пускат в действие или пък се спират, когато броят на хората в града стане прекалено голям. “Не виждам нищо лошо. За нас хората, които идват във Венеция, са важни гости. Ние обаче се опитваме да разубедим онези, които идват и си отиват в рамките на един ден, да не го правят точно в дните с максимално голям брой туристи”, каза кметът Луиджи Бруняро. “Разрешението е ясно – влиза онзи, който живее или работи в града или има място, където да спи. Другите остават навън”, каза кметът в интервю пред в. “Кориере дела сера”. Всяка година Венеция се посещава от близо 25 милиона туристи и всеки от тях оставя средно по 200 евро на ден в града Смята се, че поне 3-4% от посетителите са “фалшиви екскурзианти”, т.е. не преспиват на територията на града. Битката на Венеция срещу масовия еднодневен туризъм се обогати и от още един вид мерки. Тези дни кметската управа забрани за 3 години откриването на нови магазини и павилиони, продаващи напитки и пакетирана храна за еднодневна употреба. Именно от тях се изсипват планини с отпадъци, пластмасови и картонени чаши и чинии, което затруднява събирането на боклука от комуналните служби, още повече че много често отпадъците са пръснати по земята. Изнемогващият под тежестта на многото посетители остров Капри също смята да копира венецианските мерки за стопиране на масовия туризъм. Кметът Джани де Мартино обмисля въвеждането на селекция на посетителите. “Проблемът е как да намерим система за организация на пристанището, чрез която да съумеем да управляваме добре на територията ни огромните потоци туристи”, казва Де Мартино. Той иска контролът да бъде поставен още на пристанищата, от които тръгват корабите и фериботите за Капри. Желанието на кметската управа е в Капри да пристига по един плавателен съд на 20 минути, а не на всеки 5, както е сега.  И перлата на езерото Гарда – Сирмионе, се чуди как да се справи с тълпите туристи. Мнозина “винят” за тях американските медии, които поставиха Сирмионе сред шестте най-романтични села на Италия. Кметът Алесандро Матинцоли е доста притеснен и обмисля въвеждането на мерки за спиране на туризма. Сардиния, изестна с приказните си плажове с бял ситен пясък, също планира как да ги брани от многото туристи. Пелоза, който според Трип Адвайзър е един от десетте най-красиви плажа в Италия, не би издържал още едно лято с по 5000 души на ден, опасява се кметът на община Стинтино Антонио Диана. Той обмисля забрана за постилането на хавлии на плажа, защото с тях се отнасяли все повече песъчинки от него. През 70-те години на миналия век плажът беше известен с прелестните си дюни и с многото метри пясък с малко чадъри, но през последните години положението се промени коренно. Още в 7 часа сутринта през лятото той е покрит с хавлии, “резервиращи” места за собствениците им. Въпреки полемиките в социалните мрежи след предложението на кмета за хавлиите той го брани аргументирано. “Идеята да забраним хавлиите на плажа не е наша измислица. Планът, който реализираме, се базира на научни изследвания, които посочват хавлиите като най-големите опасности, защото задържат най-много пясък по себе си, когато са влажни.” В пакета от мерки, които ще бъдат осъществени, се включва и премахването на асфалтовия път до плажа. Така до него няма да се стига с коли, а само пеша или с велосипеди. Колко пари оставят чуждите туристи в Италия? Според Центъра за изследване на икономиката на туризма чуждите туристи са похарчили близо 40 млрд. евро през 2017 г. в страната. Индиректните печалби и ефекти от чуждия туризъм на Ботуша обаче са за над 41 млрд. евро, което значи 1,5% от БВП. 1. Не се къпете във фонтаните и не потапяйте краката си и в най-големите жеги – това е забранено и може да ви струва солена глоба. 2. Не се катерете по паметниците, за да си щракнете по-хубаво селфи. Рискувате глоба и дори отвеждане в полицейския участък. 3. Не яжте и не пийте на Испанските стълби на Пиаца ди Спаня. Откакто ги реставрираха, това е забранено. 4. Не правете снимки в Сикстинската капела – забранено е. 5. Не се доверявайте на фиксираните менюта, изложени пред римските тратории, нито пък на хората пред тях, които ви подканват да влезете. Със сигурност ще ви сервират некачествена или замразена храна и продукти. 6. Ако искате да спестите от кафе, не го поръчвайте, седнали на маса. Там то струва поне с 50 на сто повече, отколкото на бара. 7. Не хабете пари за бутилки вода. Наливайте си винаги от чешмите из Рим – водата е много добра за пиене. 8. Не се редете на безкрайни опашки пред музеите. Резервирайте винаги онлайн билетите си. 9. Не очаквайте от градския транспорт да спазва разписанията. Вие сте в Италия. В петък много често има стачки на градския транспорт – имайте и това предвид. 10. Не си мислете, че когато ви предлагат чанта от 20 евро за продукт от естествена кожа, тя наистина е такава. Истинската кожа струва скъпо! 11. Не си мислете, че сте красавица или пък че ви правят комплимент, ако някой се обърне към вас с Bella. В Италия това е обръщение, което се използва за всички жени и момичета. 12. Не се снимайте с гладиаторите пред паметниците – ще ви поискат минимум по 5 евро за снимка. 13. Не се разсейвайте в градския транспорт и дръжте винаги под око документите и портфейла си. 14. Не се чувствайте задължени да оставяте бакшиш в заведенията – това се прави само по желание, обикновено до закръгляне на сумата от сметката. 15. Не си резервирайте хотели в крайните квартали . Всичко, което ще спестите, ще го дадете за транспорт, а на всичкото отгоре ще загубите време и ще бъдете зависими от разписанията на градския транспорт. Когато си резервирате онлайн хотел или стая, вижте на картата дали е близо до спирки на метрото линия А (червена) - това е най-удобният вариант за онзи, който иска да види за кратко време забележителностите. До Колизея, който е близо до спирка на линия Б (синя), може да се стигне и пеша от центъра. 16. Не си мислете, че познавате Рим, ако сте били за 3 дни в него. И цял живот да живеете в него, пак няма да успеете да видите съкровищата от изкуство, история и архитектура, които дебнат на всеки ъгъл.", "date": "2018.05.27", "title": "Венеция и Капри пъдят туристи"}
{"url": "https://www.24chasa.bg/novini/article/6884366", "text": "Израел работи, за да предотврати появата на ядрено оръжие в ръцете на Иран, заяви на седмично заседание на правителството израелският премиер Бенямин Нетаняху, цитиран от ТАСС. Нетаняху съобщи, че снощи е разговарял с държавния секретар на САЩ Марк Помпейо, на когото е благодарил \"за ясната позиция на американското правителство за споразумението с Иран и иранската агресия в региона\", се казва в изявлението, публикувано от премиерската канцелария, предава БТА. Израелският премиер добави, че страната му работи, за да попречи на появата на иранско военно присъствие в Сирия и противодейства на предаването на смъртоносни оръжия от Сирия в Ливан или тяхното производство в Ливан. \"Всичкото това оръжие е предназначено за употреба срещу Израел и е наше право - основаващо се на правото на самоотбрана - да предотвратяваме производството или предаването му\". Според Нетаняху \"режимът в Техеран е основен елемент, подкопаващ стабилността в Близкия изток\". Той подчерта, че кампанията срещу иранската агресия далеч не е приключила и е в разгара си. Израелската армия работи денонощно, за да попречи на нападения срещу от ивицата Газа, заяви израелският премиер, обещавайки, че те няма да бъдат допуснати. \"Снощи израелските военновъздушни сили нападнаха терористични цели, разположени дълбоко в ивицата Газа, а днес, след като неутрализираха взривно устройство край граничната преграда, отново взеха мерки срещу Хамас\", добави той./", "date": "2018.05.27", "title": "Нетаняху: Израел работи, за да не допусне Иран да се сдобие с ядрено оръжие"}
{"url": "https://www.24chasa.bg/novini/article/6884384", "text": "Жените заплащат повече пари за едни и същи стоки, закупени от мъжете, като по този начин биват негласно таксувани с тъй-наречения \"розов данък\", пише в. \"Дейли мейл\". Експерти в модния бизнес провели проучване с обикновен бял тишърт, с един и същ размер и еднаква материя, продаван на жените и на мъжете. Оказало се, че стоката, предназначена за дамите, се предлага с 45 процента по-висока цена на територията на Великобритания. Това важало за почти всички големи марки, като \"Гап\", \"Ривър айлънд\", \"Ейч енд Ем\" и др. Специалистите наричат по-високите цени за женските стоки \"розов данък\", който представлява скрита надценка за дамския асортимент, предава БТА. Експертите отбелязаха, че по време на проучването им не само цветът, а също така материята и кройката на повечето фланелки за мъже и жени били идентични. Парадоксалното било, че за направата на мъжки тишърт отива повече материал и въпреки това представителите на силния пол си закупуват подобни артикули на по-евтини цени, в сравнение с дамите.", "date": "2018.05.27", "title": "Жените заплащат повече за едни и същи дрехи"}
{"url": "https://www.24chasa.bg/novini/article/6884390", "text": " разговаря с катаджията от  . Той отрича да е взимал 50 лева. Йосиф е пътният полицай от скандалния клип и вече е отстранен от работа. „Говорите ми глупости, за какви 50 лв. говорим”, попита той. От клипа става ясно, че той пише само фиш за неправилно спиране, вместо да санкционира шофьора за изтекъл технически преглед. „Спестил съм ти спиране от движение”, обръща се към шофьора пътният полицай в клипа. Според новите промени в Закона за движение по пътищата обаче при липсата на технически преглед автомобилът вече не се спира от движение. Санкцията е глоба от 10 до 50 лева. Шофьорът, заснел клипа, разказа пред bTV детайли от срещата му с пътния полицай. „Интересното, което се случи също така, е, че докато бяхме спрели тримата, той разговаряше по телефона и каза: „Началник, не мога да крада в центъра”, което мен ме кара да си мисля, че той е бил подтикнат или накаран”, заяви шофьорът. Съдът ще прецени дали са налице достатъчно данни и доказателства за взет подкуп. В този случай Наказателният кодекс предвижда над 5 г. затвор.", "date": "2018.05.27", "title": "Катаджията, заснет от шофьор в нарушение, отрича да е искал 50 лева (Видео)"}
{"url": "https://www.24chasa.bg/novini/article/6884395", "text": "Израел започна да строи бариера в морето, за да попречи на палестински екстремисти от ивицата Газа да проникнат на негова територия по вода, предадоха ДПА и Франс прес. Очаква се бариерата, представляваща укрепена дига с бодлива тел на север от Газа, да бъде построена до края на годината. Освен това Израел строи подземна преграда, която да попречи на прокопаването на тунели от блокирания крайбрежен палестински анклав до Израел, предава БТА. Опасността от проникване на палестински екстремисти остава постоянен повод за притеснение сред живеещите близо до ивицата Газа, отбелязва АФП. \"Това е единствената подобна бариера в света, която ще предотврати възможността за инфилтриране в Израел по море\", заяви министърът на отбраната Авигдор Либерман. Той подчерта, че това ще разстрои плановете на ислямисткото движение Хамас, което управлява ивицата Газа и е инвестирало големи суми в разработване на тази стратегическа способност. Решението за създаване на бариерата е било взето след като четирима бойци на Хамас проникнаха в Израел по море по време на войната през 2014 г., съобщава министерството на отбраната.", "date": "2018.05.27", "title": "Израел строи морска бариера, за да попречи на проникване от ивицата Газа (Снимки)"}
{"url": "https://www.24chasa.bg/novini/article/6884199", "text": "По моста между Русия и Крим, проект за 4 милиарда долара, вече се движат автомобили. За Владимир Путин мегасъоръжението е триумф, за Киев – тежък удар, пише сп. \"Шпигел\". Кримският мост, който съединява град Керч с руската инфраструктура, ознаменува финалния етап от присъединяването на полуострова към Русия. Държавната телевизия показа минаващи хора по 19-километровия мост. В същото време много руски региони нямат надеждни транспортни магистрали, коментира в. \"Льо Тан\". от Русия до Крим можеше да се отиде само с ферибот или самолет. Сега мостът с четири платна е отворен за леки коли и обществен транспорт, а от есента ще бъде разрешено и движението на камиони. Влаковете по две жп линии ще бъдат пуснати през декември 2019 г. По време на тържественото откриване на съоръжението Путин застана начело на първата в историята автоколона. Облечен в яке и джинси, без вратовръзка, той се качи зад кормилото на оранжев самосвал КАМАЗ и премина символично пръв по моста от бетон и стомана над Керченския пролив в Черно море. Видеокамерите запечатваха всяко негово движение и държавните медии предаваха разговорите му със строителите. Това е \"исторически момент\", каза президентът Путин и допълни, че мечтата за изграждането на моста датира още от царско време, а след това от 30-те и 50-те години на миналия век. С тържественото кръщаване на \"най-дългия мост\" в Европа руският президент потвърди спорната анексия и завърши проекта си, осъждан на Запад, коментира в. \"Вашингтон пост\". Ето защо мостът, чието изграждане започна през май 2015 г., трябваше Откриването на съоръжението е патриотичен ход, според много медии. Със строителството му Кремъл искаше да покаже, че въпреки изолацията и санкциите Москва е в състояние да доведе до край огромния проект за около $3,8 млрд. Главен изпълнител на съоръжението, чиято архитектура е послание към бъдещето, стана компанията на милиардера Аркадий Ротенберг \"Стройгазмонтаж\". Тя пое изпълнението на обекта без конкурс, тъй като много компании се притесняваха от възможни санкции. Ротенберг, който е в списъка на САЩ за икономически санкции от 2014 г., е наел около 30 подизпълнители, тъй като изграждането на съоръжението е изключително сложно. Освен че е в сеизмична зона, конструкцията на моста трябва да издържи и на големи натоварвания. Съоръжението има геополитическо и военно значение за Москва. Мостът не само обединява два бряга, но според изследователската организация \"Джеймстаун фондейшън\" е централен в региона. Тъй като минава през Керченския пролив, при необходимост руснаците може да блокират чрез него половината украинско крайбрежие. За защитата на съоръжението са създадени специални поздразделения на националната гвардия, а в близост до Крим е разположена батарея С-400, пише \"Зюддойче цайтунг\". Мостът има и икономическо значение. Бързината на изграждането бе важен фактор, тъй като Крим се оказа в крайно нестабилна ситуация от материална гледна точка. Украйна, която загуби южния си полуостров, бързо прекъсна всички връзки с него (вода, електричество, газ, жп и автомобилен транспорт), пише \"Льо Тан\". Вследствие на това в Крим намаляха приходите в туризма и селскостопанското производство, а стойността на доставките рязко нарасна. Във вторник по радиостанция \"Спутник в Криму\" сравниха моста с \"психологически допинг за жителите на Крим\". А представител на икономическото министерство нарече полуострова \"руската Калифорния\". Въпреки че няма да помогне за водната криза на полуострова, след откриването на моста се подобрява енергоснабдяването и осигуряването на стоки. Мостът, при чието строителство по дъното на морето са положени газови тръби и електропреносни линии, трябва да свърже още повече Крим с руската територия. А това ще се отрази още повече на отношенията на полустрова с Украйна.", "date": "2018.05.27", "title": "\"168 часа\": Мостът на Путин - 19-километровото съоръжение за $4 млрд. е решаваща стъпка в интеграцията на Крим към Руската федерация"}
{"url": "https://www.24chasa.bg/novini/article/6884258", "text": "Черешите поевтиняха на едро за седмица със 17,6% до 3,04 лв. за килограм. Това показват данните на Държавната комисия по стоковите борси и тържищата. Леко поскъпване - с 1 ст. на килограм на едро, има при ягодите. С 9,4 на сто паднаха на едро цените на ябълките и килограм струва 1,25 лв. За 96 ст. се търгуват на едро пресните картофи, което е над 27% поевтиняване. По-евтини съответно с с 5,8 и 5,5 на сто са оранжерийните домати и краставици. С 6,7% по-скъпо се търгува зелената салата. През седмицата са поскъпнали репичките и морковите. Морковите се продават на едро със 17,8 на сто повече и цената им е 1,06 лв. за килограм, а репичките - по 0,59 лв. При храните с най-голямо намаление са яйцата, за седмица те са поевтинели с 10,5 на сто. ", "date": "2018.05.27", "title": "Черешите поевтиняха със 17,6%"}
{"url": "https://www.24chasa.bg/novini/article/6884427", "text": "Граничната служба на ЕС Фронтекс трябва да разшири присъствието си до Северна Африка, за да попречи на мигрантите да пресичат Средиземно море на път за Европа, заяви пред германския в. \"Велт\" австрийският канцлер Себастиан Курц, цитиран от ДПА. Фронтекс трябва да се опита да получи разрешение да отиде в страни като Тунис или Либия и да предотвратява заминавания, започващи оттам, предава БТА. \"Новият политически мандат би трябвало да позволи на Фронтекс да действа в трети страни със съгласието на местното правителство, за да сложи край на мръсния бизнес модел на трафикантите на хора и да попречи на трафикантски лодки да потеглят на опасното пътуване през Средиземно море\", подчерта Курц, чиято страна през юли ще поеме ротационното председателство на ЕС. Кораби на неправителствени организации, италианската брегова охрана и флотът спасиха над 1500 души от удавяне край бреговете на Либия в четвъртък и петък. Либия е затънала в анархия от 2011 г., когато диктаторът Муамар Кадафи беше свален от въоръжен бунт. Страната се превърна в сборен пункт за мигранти и бежанци, опитващи се да достигнат Европа. Смята се, че в момента в Либия има около 1 милион бежанци.", "date": "2018.05.27", "title": "Австрия: Европейските гранични сили трябва\nда бъдат разположени в Северна Африка"}
{"url": "https://www.24chasa.bg/novini/article/6884429", "text": "Походът по Ботевите стъпки не е обикновен поход - това е открит урок по патриотизъм, по любов към отечеството, заяви председателят на Народното събрание Цвета Караянчева пред стотиците походници, които утре тръгват на Националния туристически поход \"По стъпките на Ботевата чета - Козлодуй - Околчица\", предава БТА. Председателят на парламента е почетен патрон на 72-рия Национален туристически поход. В словото си при официалното му откриване тя каза, че всички участници в похода трябва да са горди и с високо вдигнати глави, защото са потомци на велик народ, защото свободата не ни е подарена, а е спечелена с всяка капка кръв на българските герои. Цвета Караянчева отбеляза, че вече 142 години българският народ се прекланя пред подвига на Ботев и неговите четници. Тя припомни, че от слезлите от кораба \"Радецки\" на козлодуйския бряг 194 млади мъже само 76 доживяват Освобождението. \"Няма значение дали Ботев е убит с куршум, или е посечен със сабя. Има значение, че ние го помним, помним неговите четници\", подчерта председателят на НС. Тя се обърна към участниците в Националния туристически поход с думите, че утре, когато тръгнат по стъпките на Ботевите четници, ще усетят онзи дух, онзи пламък, който ги накара да дадат живота си за България. И така Ботев да остане завинаги знаме, завинаги символ на свободна България, допълни Караянчева. Председателят на парламента сега е на палубата на кораба-музей \"Радецки\" и по-късно ще наблюдава възстановка на слизането на Ботевата чета на родния бряг край Козлодуй. След това тя ще участва в тържествения митинг-проверка, който ще се състои до паметния знак на козлодуйския бряг по повод на 142 години от пристигането на Ботевата чета.", "date": "2018.05.27", "title": "Караянчева: Походът по Ботевите стъпки е открит урок по патриотизъм"}
{"url": "https://www.24chasa.bg/novini/article/6884230", "text": "Общият брой на населението, което ще се възползва от магистрала “Хемус”, е 2,9 млн. души върху площ от почти 44% от територията на страната. Аутобанът ще осигурява и връзка с пристанище Варна, което е ключово за търговията с Украйна, Русия и Турция. Общата дължина на “Хемус” е около 420 км, от тях близо 170 са в експлоатация. Това са участъците от София до Ябланица и от село Белокопитово до Варна. Неизградена е частта от Ябланица до Белокопитово. През март 2020 г. трябва да завърши 9,3-километровият път Ябланица - Боаза с габарит 27 метра. Договорът бе подписан през миналото лято и е на стойност почти 55 млн. лв. Там ще има етапна връзка Коритна - Белокопитово, включени са 5 селскостопански подлеза и 2 надлеза. Следващите незавършени участъци са пътят до пътен възел Дерманци, до Каленик, участъкът от края му до пресичането с възел Плевен с дължина 17,8 км. За отсечката от пътен възел Боаза до пресичането с пътя Плевен - Ловеч е предвидена обществена поръчка за изработване на технически проект. През май 2017 г. са сключени договорите за проектиране. Техническият проект, по който ще се извършва строителството между Боаза и Плевен - Ловеч, е 50 км и е в процес на изработване. Като част от проекта се изработва парцеларен план, с който се определят засегнатите площи, необходими за строителството. Стойността е 500 млн. лв., които обаче за момента не са осигурени. Липсват и 850 млн. лв. за строителството на пътя Плевен - Ловеч, който се пресича с Русе - Велико Търново. За там ще бъде изработен парцеларен план, след като минат процедурите по отчуждаване. Следващият участък е с дължина почти 90 км, търгът за него трябва да бъде обявен до 2021 г. и стартиран най-късно след година, а завършен - през 2023 г. Стойността му е 890 млн. лв., които все още не са осигурени. 119,7 млн. лв. ще отидат за 16,32 км от пътен възел Буховци до Белокопитово, ще се прави връзка с Коритна - Б елокопитово, предвидени са 6 броя виадукти, по 1 мост и надлез, както и 11 пресичания със селскостопански пътища. Този участък трябва да бъде завършен до ноември 2020 г., като към момента се изготвя техническият проект от избрания изпълнител. “Министерството на регионалното развитие и благоустройството и Агенция “Пътна инфраструктура” работят при пълна мобилизация на административния ресурс, за да може цялото трасе на “Хемус” да бъде построено до 2025 г. За осигуряване на средства за участъците от пътен възел Боаза до Буховци се търсят източници на финансиране, сред които публично-частно партньорство и държавно гарантирани заеми”, обясниха от министерството. Заради големия интерес това е втора среща по темата, която медията и министерството организират във Велико Търново, първата беше през юни 2017 г. Тогава министър Нанков пое ангажимент минимум 75 км да бъдат завършени до края на мандата на настоящото правителство, а цялата магистрала да е готова за 7 години. При първата среща предстоеше сключването на договор за строежа на “Хемус” от Ябланица до Боаза - сега вече участъкът се строи. Тогава за въвеждането на толсистемата все още се говореше в бъдеще време, докато сега договорът за нея е вече подписан и тя се изгражда. Сред приоритетните теми на първата среща беше възможността за изграждане на нов мост над Дунав, както и на тунела под Шипка - теми, които със сигурност ще бъдат засегнати и на срещата днес.  Проекти за ремонта на още три тунела по магистралите ще бъдат изготвени. След като бяха обновени две от съоръженията на “Хемус”, предстои това да се направи и за останалите две - “Топли дол” и “Правешки ханове”. На “Тракия” ще се ремонтира “Траянови врата”. Те са част от трансевропейската пътна мрежа. В края на миналата седмица пътната агенция отвори офертите за проекти за работата. За “Топли дол” стойността е 350 хил. лв. без ДДС, а кандидат е “Пътпроект” ЕООД. Съоръжението е въведено в експлоатация през 1985 г., дълго е 883 м и досега не му е правен основен ремонт. За проекта за “Правешки ханове” цената е 320 700 лв. без ДДС, а подадената оферта е от “Виа План” ЕООД. Тунелът е в експлоатация от 1999 г. и е с дължина 834 м. 340 000 лв. без ДДС са заделени за проекта за ремонт на “Траянови врата”. Той е пуснат през 1985 г., дължината му е 720 м. Кандидат е обединение “Свеко - Трансконсулт 22”. Проектантите трябва да направят анализ на риска, геодезически измервания, конструктивно обследване, за да се предвидят всички нужни мерки и дейности, които трябва да се изпълнят при ремонтите. ", "date": "2018.05.27", "title": "2,9 млн. души ще ползват “Хемус”, когато я завършат"}
{"url": "https://www.24chasa.bg/novini/article/6884167", "text": "Реалистично 17-метрово пластмасово копие на кашалот предизвика смут на плажа в северното крайбрежие на Германия, предаде ДПА. Будни граждани предупредили съответните служби, че на брега в областта Цингст е бил изхвърлен кит. В крайна сметка животното се оказало арт инсталация, участваща във фотофестивала \"Хоризонт Цингст\", предава БТА. По пластмасовата осанка на морския бозайник имало покатерени и копия на учени в бели облекла, които изследват трупа. Инсталацията си поставила за цел да се насочи вниманието върху проблема, касаещ замърсяването на океаните и последствията за животните.", "date": "2018.05.27", "title": "Пластмасов кашалот предизвика смут на северното крайбрежие на Германия (Видео)"}
{"url": "https://www.24chasa.bg/novini/article/6883646", "text": "Двамата ливанци Хасан Хасан и Мелиад Фарах, задочно подсъдими за атентата на бургаското летище от 18 юли 2012 г., наели съседни хотели в Несебър, докато подготвяли терористичния акт - първия в най-новата история на България. Източници на \"168 часа\" разкриха, че атентаторите контактували помежду си с уокитокита, но никога не са били засичани заедно. Те са прекарали няколко дни в Несебър през юли 2012 г. В края на април същата година в Несебър пристига около 50-годишен чужденец и наема квартира, която се намира точно между двата хотела, където по-късно ще отседнат терористите. На метри от квартирата има пицария с интернет клуб, в който чужденецът прекарва с часове. Пред хазяите той се представя за израелеца Айзък, а в пицарията, където често черпи с бира, Айзък споделял, че излиза с някакви украинки, но така и никога не е бил засичан с жена. Напротив, прекарвал часове наред в интернет клуба към пицарията и разговарял по скайп с мургав мъж. \"Беше гологлав, черен, с арабски или еврейски черти. Каза, че по скайп говори с брат си. Виждах на монитора, че наистина говори с някакъв мургав като него мъж\", разказа в съда свидетелят Пламен Жеков от Несебър. По-късно при експертиза на компютрите в клуба е открит профил Исак Ардаман, установено е, че адресът на интернет доставчика, ползван от Исак, е регистриран в Бейрут, Ливан, а разговорите са водени на иврит. Тайнственият Айзък изчезва внезапно \"Тези данни са свързани по-скоро с една от версиите, по които се е работило в хода на досъдебното производство и които са Факт е, че по делото на този етап няма нито едно пряко доказателство срещу моя подзащитен\", коментира бургаският адвокат Радослав Николов. Той е служебен защитник на ливанеца с канадско гражданство Хасан ел Хадж Хасан. Според бургаски криминалисти, работили по атентата обаче, два месеца преди атентата не е случайна. Поне 17 дни преди да се взриви до автобус, пълен с израелски туристи, атентаторът Мохамед ел Хюсейни е проучвал района, опознавал е различни маршрути между Варна и Бургас, пътувайки с автомобили под наем, сочи разследването. Камикадзето сменял колите през ден-два, като винаги избирал малки и икономични модели от популярни марки, които не се набиват на очи. Показвал американска шофьорска книжка на името на Жак Филип Мартен. Само от една туристическа компания с офис в Слънчев бряг терористът четири пъти наемал коли. Появил се за първи път на 1 юли 2012 г., а до 9 юли сменил три автомобила. Пристигнал отново два дни преди атентата и пак наел малък и евтин автомобил. на кожата, беше бръснат\", спомня си Стоянка Тодорова, която обслужила терориста в онзи 12 юли 2012 г. Двамата му помагачи Хасан Хасан и Мелиад Фарах също не се набивали на очи. Те се представяли за американски туристи, дошли да опознаят Българското Черноморие. Мелиад дори свалял красива служителка във фирма за коли под наем в Поморие. С фалшива самоличност на името на Браян Джеймисън той посетил поморийския офис за автомобили на 7 юли 2012 г. Бил много любезен, но потаен, защото винаги искал от служителката Севдалина Козарова да говорят вътре в офиса, а не отвън. \"Беше около 30-годишен, висок, мургав, с гъста черна коса, скулесто, издължено лице и набола черна брада. Нае \"Рено Клио\" за три дни, плати 90 евро и замина\", разказва Козарова пред съда. Тя си спомня, че непознатият представил международна шофьорска книжка, издадена от Мичиган, САЩ. На снимката обаче бил с дълга до ушите светлокестенява коса. Приличаше ми на евреин и го попитах дали не е такъв, а той ми отговори, че е чист американец\", спомня си поморийката. Когато на 10 юли Мелиад Фарах дошъл да върне колата, носел голяма раница на гърба си. Казал, че е ходил до Созопол и Варна, и помолил да влязат вътре в офиса. Фарах отново наел автомобил за три дни, но го върнал на 12 юли - ден по-рано, като не си поискал остатъка от парите. \"Отново ми каза да влезем вътре. Сподели, че ще отиде с такси до Несебър. Понеже аз също щях да ходя, му предложих да го закарам. В колата той се държеше странно, правеше някакви мимики и жестове, правеше ми комплименти\", спомня си Севдалина. Вторият съучастник Хасан Хасан е още по-дружелюбен. Той отсяда в семеен хотел \"Андрееви\" в Новия Несебър и дори успява да научи две български думи под давлението на млада сервитьорка. Хасан пристига в хотела на 11 юли по обед и според стопанката Николинка Андреева се регистрирал с лична карта на името на Ралф Уилям Рико. Според сина й Божидар обаче документът бил шофьорска книжка. \"На снимката имаше дълга коса, но при нас беше с къса, носеше шапка. Излизаше всяка сутрин около 9 ч. сутринта. Обясни, че но не знае колко, затова плащаше ден за ден\", разказва Николинка. Ралф Рико избрал непретенциозна единична стая над партера. Винаги бил с раница на гърба, никой не идвал при него. В деня на атентата отново излязъл около 9 ч., но към 14 ч. се върнал и набързо събрал багажа си. Казал, че тук всичко било \"Вери найс\", но заминавал за Варна, после за София и ще лети. В бързината забравил в стаята хавлиена кърпа и червена бейзболна шапка. \"Рико беше симпатично момче. Кожата му беше мургава, но не като на тъмните араби\", спомня си Николинка. разговарял с персонала, а една от сервитьорките го научила да казва \"Как си?\" на български. Рико изглеждал като самотен, но любознателен пътешественик, който не търси среднощни забавления. Прибирал се в хотела привечер и излизал на следващата сутрин. В ранния следобед на 18 юли Ралф Рико се качва в таксито на несебърлията Иван Несторов, който чака на стоянката пред хотел \"Феста\" в новия град. Носел малко куфарче, което шофьорът прибрал в багажника на колата, и раница. \"Беше 25-30-годишен, нито черен, нито бял, с бейзболна шапка и слънчеви очила. На английски език ми каза, че иска да го откарам до Варна. Спряхме до валутно бюро в Обзор, където клиентът обмени 500 евро. По пътя не говорихме. Плати за курса 130 лв., а аз го оставих пред автогарата във Варна\", спомня си таксиджията. Въпреки сглобения от свидетелите пъзел на част от движението на терористите експертите, изследвали документи, банкноти, шапки, кърпа, риза и други вещи, не попадат на обнадеждаващи следи. Факт е, че редица ДНК експертизи по делото завършват безславно - чрез който да може да се направи ДНК профил. Няма и следи от терористите по автомобилите, които са наемали, докато са готвели атентата на бургаското летище.", "date": "2018.05.27", "title": "\"168 часа\": Атентаторите от Сарафово наели съседни хотели в Несебър, говорили по уокитокита"}
{"url": "https://www.24chasa.bg/novini/article/6883364", "text": "След няколко дни 55-годишният българин Иван Димов ще потегли с малка ветроходна яхта от Италия със специална мисия – да чисти океаните от пластмасовите отпадъци. Димов, навремето военен в Афганистан, живее от дълги години в Тоскана. От 7 г. се подготвя за мечтата си, която е на път да реализира сега. На 10 юни българинът ще потегли с лодката си на околосветско пътешествие, чрез което ще изпрати послание океанът да бъде спасен от боклуците. Мисията на Иван се нарича “Да спасим планетата”. Никога досега подобно плаване не е било осъществявано. Димов ще обиколи света сам с ветроходна яхта, дълга 5,99 м, която няма да докосне бряг. И всичко това - в рамките на година Крайната цел на плаването е нос Добра надежда в Южна Африка. Лодката на българина, която е кръстена “Мини”, е изградена в корабостроителница в Чечина и получи морското си кръщене на 22 април. В момента се намира в Розиняно, до град Ливорно, и първият пункт от маршрута ѝ ще бъде пристанището Ла Рошел във Франция. Именно оттам на 10 юни ще бъде даден стартът на предизвикателството, в което Димов ще бъде единствен участник. Плаването на българина ще бъде дълго 28 000 морски мили. През него Димов ще събира всякакви пластмасови отпадъци из океаните, но и ще взема проби с вода. След като се върне в Италия, те ще бъдат изследвани в Океанографския институт на Триест, който ще прецени какво е реалното състояние на водните басейни по света. Но как точно Иван ще чисти океаните? На практика той ще събира и привързва един за друг отпадъците, които открие, след което ще хвърля обратно в морето тези пакети. Към тях ще има прикачено сигнално устройство, чрез което могат да бъдат намерени. Сигналът, подаван от тях, ще достига до най-близко намиращите се кораби, които трябва да ги приберат на борда си и да ги транспортират. Яхтата на Димов ще следва традиционните маршрути на плавателните съдове, плаващи в Атлантика и достигащи до нос Добра надежда в Южна Африка, ще кръстоса Индийския океан, стигайки до нос Люин в Австралия, ще мине край Нова Зеландия и ще продължи през Тихия океан до Латинска Америка След това ще се изкачи към Атлантика, за да стигне до началното си пристанище. Цялото плаване ще продължи около година – никога досега толкова малка яхта не е реализирала подобно нещо. Как се подготвя за плаването си самият Иван? Той вече събира багажа си, като вакуумира дрехите си, за да не заемат място. На борда си ще има акумулатор и слънчеви панели за енергия. Вода ще пие, като филтрира морската. Ще лови риба за ядене, но за дните, в които няма да може да прави това, ще яде лиофилизирана храна, ядки и семена. Лодката на Димов разполага със сателитен телефон и сателитна система, която ще праща видео и снимки по време на пътуването. Цялото пътуване ще бъде предавано директно от три сателитни камери Иван Димов разказва пред тосканските медии, че не го е страх да бъде сам на толкова рисковано плаване през океана. Той твърди, че когато бил седемгодишен, се качил на рибарска лодка, носейки със себе си само хляб и сирене. Намерили го хора от военноморските сили 3 дни след това насред Мъртво море - полужив, обезводнен и прегладнял. Иван Димов е по професия шкипер на яхта - като такъв се изхранва от дълги години в Италия. Казва, че в миналото е воювал срещу руснаците в Афганистан, работил е на кораби из всички континенти и след това започнал да търси “най-хубавото място на света”, за да се засели в него. Намерил го в Барберино Вал д’Елса в Тоскана. “Открай време обичам силно морето, шкипер съм от 22 години и плавам, откакто навърших 7 г. Кръстосал съм Атлантика по маршрута Бахамите - Англия, Индийския океан по маршрута Мадагаскар - Бали, познавам прекрасно цялото Средиземноморие”, пише в сайта си Иван Димов. Той ще навърши скоро 55 г. и затова решава – сега или никога – да осъществи мечтата си да обиколи света, комбинирайки я с екологична мисия. Лодката “Мини” е изградена със спонсорството на флорентинска фирма за продажба на ток и газ от възобновяеми източници на енергия. “Ние съществуваме, защото го има океана. Мисията ми не е само в това да бия рекорда за самотно плаване, а и да изпратя послание да върнем на океана онова, което ни е дал, и да го спасим”, казва Димов пред в. “Кориере фиорентино”.", "date": "2018.05.27", "title": "Българин потегля на околосветско плаване, за да чисти океаните"}
{"url": "https://www.24chasa.bg/novini/article/6884138", "text": "Екип от сто готвачи приготви в Неапол най-дългата пържена неаполитанска пица, като постави Гинес рекорд със своите 7,30 метра, предаде ЮПИ. След като приготвиха тестото и гарнитурата, \"пицайолите\" потопиха рекордното ястие във врящо олио. В направата на пицата били вложени 83 килограма брашно, 50 килограма моцарела, 15 килограма рикота и 6,6 килограма доматен сос, предава БТА. Майсторите от Неапол изтъкнали, че поставянето на рекорда било въпрос на чест за тях, тъй като предишният се държал от милански майстори.", "date": "2018.05.27", "title": "Италиански готвачи приготвиха най-дългата пържена неаполитанска пица (Видео)"}
{"url": "https://www.24chasa.bg/novini/article/6883891", "text": "\"Киев и София споделят общи ценности за толерантност между хората. Българският народ и нашият град може да се гордеят със своята история.\" Това каза кметът на София Йорданка Фандъкова в Киев при откриването на площад на името на Димитър Пешев днес, съобщи пресцентърът на Столична община. Кметът Фандъкова благодари на кмета на Киев Виталий Кличко за поставянето на паметна плоча на големия българин - Димитър Пешев, който играе ключова роля като подпредседател на Народното събрание за спасяването на българските евреи. Кметът на София заяви също, че сме готови да работим заедно с кмета на Киев и неговия екип, да споделяме опита си в преодоляване на предизвикателствата пред големите европейски градове. Очакваме да посрещнем г-н Кличко в нашия град още тази есен, каза Фандъкова. В събота кметът на София проведе лична среща с кмета на Киев Виталий Кличко. По време на срещата бяха обсъдени проекти, по които двете столици работя. Фандъкова покани Виталий Кличко да посети София.", "date": "2018.05.27", "title": "Фандъкова в Киев: Очакваме да посрещнем кмета г-н Кличко в София още тази есен"}
{"url": "https://www.24chasa.bg/novini/article/6883881", "text": "Заместник министър-председателят и министър на външните работи Екатерина Захариева ще участва в Съвета \"Външни работи\", който ще се състои на 28 май в Брюксел, съобщава МВнР. Съветът ще обсъди ситуацията в Иран и споразумението за ядрената програма на страната в контекста на последните развития след решението на САЩ да се оттеглят от него. Тези разговори са продължение на обсъжданията на лидерите на ЕС в рамките на неформалната им среща в София на 16 май, на която те постигнаха единодушно съгласие, че ЕС няма да се откаже от споразумението, докато Иран продължава изцяло да се придържа към него, се посочва в съобщението. Министрите ще обменят мнения за резултатите от Срещата на върха ЕС - Западни Балкани, която се състоя на 17 май в София. Те ще обсъдят актуалната обстановка в Северна Корея и в Йемен, както и ситуацията във Венецуела след президентските избори в страната от 20 май. На работен обяд първите дипломати на 28-те страни от ЕС ще дискутират последните развития на ситуацията в ивицата Газа. Министрите ще обсъдят положението в Демократична република Конго след заключенията на Съвета от 11 декември 2017 г. и в контекста на планираните в края на годината избори в страната. Очаква се Съветът да обсъди и мандата по преговорите за бъдещото споразумение между ЕС и държавите от Африка, Карибите и Тихоокеанския басейн (АКТБ). Настоящото споразумение за партньорство АКТБ-ЕС, т.нар. Споразумение от Котону, изтича през февруари 2020 г., припомнят от МВнР.", "date": "2018.05.27", "title": "Министър Захариева ще участва в Съвета \"Външни работи\" на 28 май в Брюксел"}
{"url": "https://www.24chasa.bg/novini/article/6883914", "text": "Руската компания \"Газпром\" пописа с Турция протокол за сухопътния участък на транзитната линия на газопровода Турски поток за доставка на руски газ за Европа, предаде ТАСС. Освен протокола, който е подписан вчера в Санкт Петербург, \"Газпром\" и турската компания Боташ са сключили споразумение за основните условия и параметри на строителството на този участък. Подписването на документите позволява да се премине към практическо изпълнение на проекта. Строителството на сухопътния участък на газопровода ще се извършва от съвместна проектна компания, която ще бъде създадена на паритетна база, предава БТА.  \"Газпром\" започна строителството на морския участък на газопровода Турски поток през май 2017 г. По думите на ръководителя на компанията Алексей Милер, строителството на тръбопровода върви по график, а полагането на първата линия ще завърши през май. Морският участък на Турски поток ще минава по дъното на Черно море до турския бряг. Дължината му е 930 километра. По-нататък ще бъде продължена сухопътна транзитна линия до границата с Гърция, чиято дължина ще бъде 180 километра. Първата линия е предназначена за турския пазар, а втората - за снабдяване с газ на страните от Южна и Югоизточна Европа, като всяка ще бъде с капацитет 15,75 млрд куб. метра газ годишно. Първите доставки на газ са планирани в края на 2019 г.", "date": "2018.05.27", "title": "\"Газпром\" подписа документи за сухопътния участък на Турски поток за Европа"}
{"url": "https://www.24chasa.bg/novini/article/6883939", "text": "Два кораба на ВМС на САЩ минаха в близост до острови в Южнокитайско море, над които Китай има претенции, предаде Ройтерс. Според двама пожелали анонимност американски официални представители двата кораба с управляеми ракети - крайцер и ескадрен миноносец са минали на 12 морски мили от Параселските острови, разположени в район, за който Пекин води териториални спорове със свои съседи, предава БТА. Двата бойни кораба са извършили различни маневри в близост до няколко от тези острова, което вероятно ще разгневи Китай в момент, когато президентът Доналд Тръмп се нуждае от сътрудничеството му за Северна Корея, отбелязва Ройтерс.", "date": "2018.05.27", "title": "Американски бойни кораби се приближиха до острови в Южнокитайско море"}
{"url": "https://www.24chasa.bg/novini/article/6883945", "text": "Бившият японски премиер Ясухиро Накасоне, който е бил военноморски офицер през Втората световна война и един от най-дълго служилите японски министър-председатели, отбеляза днес 100-ия си рожден ден с призив да се промени следвоенната пацифистка конституция на страната, предаде Ройтерс. Накасоне, който бе на световната сцена с Роналд Рейгън и Маргарет Тачър по време на мандата си в периода 1982-1987 година, отдавна защитава промяна на изготвената от САЩ японска конституция, за да се изясни статутът на въоръжените сили на страната. Тази цел се споделя от настоящия премиер Шиндзо Абе, предава БТА.  Накасоне прикани политиците да подходят сериозно към въпроса, който остава спорна тема сред японската общественост. \"Решителното отваряне на пътя към бъдещето на нацията е същността на политиката\", се казва в изявление на Накасоне по случай годишнината му, което бе разпространено от японските медии. Известният с приятелството си с Рейгън Накасоне след встъпването си в длъжност заяви, че в случай на война ще превърне Япония с непотопим самолетоносач на американските войски и ще блокира съветските ВМС. Накасоне също така наруши неписано правило за ограничаването на бюджета на отбраната до 1 процент от БВП. Накасоне е бил лейтенант в японските имперски военноморски сили през Втората световна война, в която загива по-малкият му брат. Той възмути други азиатски страни с официално посещение в храма Ясукуни в Токио, където се почита паметта на военнопрестъпници заедно с японските загинали във войни, на 40-ата годишнина от капитулацията на Япония. Накасоне реши да не повтаря това посещение, след като в Китай избухнаха размирици. През 2003 г. Накасоне бе принуден да напусне поста на 85-годишна възраст заедно с други възрастни държавници от тогавашния премиер Джуничиро Коидзуми, който искаше да подмлади облика на Либерално-демократическата партия. Накасоне обясни дълголетието си с дисциплиниран живот, изучаване на природата и постоянно любознателен ум.", "date": "2018.05.27", "title": "Бившият японски премиер Ясухиро Накасоне навърши 100 години"}
{"url": "https://www.24chasa.bg/novini/article/6883949", "text": "Директорът на сръбската правителствена служба за Косово Марко Джурич ще участва днес в полумаратон в Брюксел, съобщава сръбската телевизия РТС, цитирана от БТА.  Джурич ще пробяга разстоянието от 20,5 километра с ясно определена цел. Преди началото на състезанието той сравни бягането с диалога между Белград и Прищина, който се води в този град. \"Диалогът е маратон, а не спринт, трябва да издържим до края\", каза Джурич, който от години участва в преговорите с Косово. Той подчерта, че в диалога е важно да си в добра форма, защото понякога разговорите са продължавали 18-19 часа. Джурич каза, че за разлика от Брюкселския диалог, за този маратон се знае къде започва и къде свършва, а след 6 години преговори желанието му е \"и по този начин да покорим Брюксел\".", "date": "2018.05.27", "title": "Сръбски политик сравни диалога с Косово с маратон"}
{"url": "https://www.24chasa.bg/novini/article/6883958", "text": "Четирима руски военни загинаха в Сирия при нападение на бунтовници, съобщи руското министерство на отбраната, цитирано от ТАСС. Двама руски съветници, управляващи огъня на сирийска батарея, са загинали на място, други петима били ранени и откарани в руска военна болница. Двама от тях по-късно починали въпреки усилията на лекарите, предава БТА.  По данни на министерството боевете избухнали през нощта в източната сирийска провинция Дейр аз Зур, след като \"няколко мобилни групи терористи атакували артилерийска батарея на сирийските правителствени войски\". В хода на боевете, продължили около час, сирийските военнослужещи заедно с руските съветници унищожили 43 терористи и шест джипа с монтирани на тях тежки картечници, уточнява министерството на отбраната. Сирийският център за наблюдение на правата на човека съобщи за най-малко 26 убити от силите на режима и девет руснаци, уточнявайки, че нападението е извършено от Ислямска държава, предаде Франс прес. Нападението е извършено край град Маядин, добавя директорът на неправителствената организация Рами Абдел Рахман. Той уточни, че не всички убити руснаци са войници. Останалите 26 убити обаче са членове на силите на режима.", "date": "2018.05.27", "title": "Четирима руски военни загинаха при нападение на бунтовници в Сирия"}
{"url": "https://www.24chasa.bg/novini/article/6883661", "text": "Някои от момичетата извергът само опипвал. На други прилагал специалната си техника за лечение, както наричал блудствените си действия. Трети от жертвите превърнал в сексуални робини, подчинявайки ги със стандартните за подобен тип насилници заплахи. Действал тихо и кротко години наред, превръщайки се в може би най-големия изнасилвач на непълнолетни момичета за всички времена. Най-лошото е, че част от жертвите му се опитали да потърсят помощ от шефовете на своя насилник, но се сблъскали с неразбиращи погледи и смутени усмивки. Възмездието, макар и ужасно закъсняло, все пак идва. Тези дни докторът изнасилвач Лари Насар беше осъден на общо 360 години затвор, а финансовата компенсация за жертвите му достигна невероятните 500 млн. долара. Финалът на съдебния процес предизвика невиждан интерес на американска територия. Всички се питат как е възможно чудовище от подобен ранг да действа необезпокояван толкова дълго време. Възможно е, ако извергът е много хитър, а околните проявили необяснимо безразличие. Със сигурност, ако някой колега преподавател беше проявил малко повече разбиране и внимание към сигналите на уплашените момичета, д-р Лари Насар щеше да бъде заловен много по-рано. И много детски животи щяха да тръгнат в съвсем друга посока. Злото обаче много често надделява над доброто, доказателство за което е и историята на бившия лекар на Американския национален отбор по спортна гимнастика и на Мичиганския университет. Д-р Насар се ползва с уважението на колегите си и сам се величае като любимец на децата Назначаването му в националния отбор по спортна гимнастика е рекламирано като голям успех за шефовете на федерацията. Насар е лекар, масажист и психолог, когато се налага да се успокои разстроено от тежките тренировки дете. В клиничната болница на университета в Мичиган също го посрещат с хляб и сол. Пред колегите си преподаватели той се хвали и с прочутата си лечителска техника за бързо оздравяване на навехнати крайници и стресирани детски психики. Всички го зяпат с дебилно обожание и никой не се сеща да провери какви точно ги върши извергът в докторската си стая. За зла участ той се оказва изключително активен изнасилвач. До този момент се знае за 323 жертви на Доктор Секс, както беше наречено чудовището в САЩ. Само си представете какво означават 323 момичета, техния ужас и разбити съдби. Докторът има твърде много власт и почти никакъв контрол от страна на висшестоящите. Човешката глупост е негов верен помощник през всичките години на издевателства. Много рано чудовището в бяла престилка се примирява със своите извратени интереси и не полага никакви усилия, за да ги изтръгне от болното си съзнание. Вместо това търси благоприятна почва, за да посади семето на злото От Американската федерация по спортна гимнастика сякаш нарочно вкарват вълка в кошарата. Те предлагат непълнолетни момичета в изобилие, които на всичкото отгоре са поставени и в стресова среда. Лари Насар няма нужда от втора подкана. Той бързо печели симпатиите на началници и родители и след това сваля овчата си кожа. Десетки момичета са опипвани, други са подлагани на всевъзможни гаври, а немалко от бъдещите звезди на спорта са принудени да правят секс с доктора. На своите жертви Насар обяснява, че действията му са единствено и само за сваляне на напрежението и за лекуване на физическата болка. На бунтарките, които осъзнават добре какво им се случва, докторът прилага други техники за манипулация. \"Започна да прави секс с мен, когато бях на 13, и не ме остави, докато не излязох от националния отбор. Постоянно ми обясняваше, че това е най-добрият начин за лечение и било нещо нормално за всички други отбори. Когато реших да се възпротивя, ме заплаши с думите: \"Ще ти съсипя кариерата и повече няма да помиришеш състезание\", разказва олимпийската шампионка от отборното в Лондон Макайла Марони. Защо въпреки това не се е оплакала ли? Защото е било уплашено момиче с амбициозни родители, което наистина е вярвало, че успехите в спорта са най-важни на този свят и тя трябва да е готова на всичко, за да ги постигне. Марони е една от първите жертви на доктора, която се престрашава да излезе на светло и да разкаже на какво е била подлагана. Смелостта й заразява и други бивши гимнастички, а сега жени с кариери и семейства. Всички те се кълнат, че не са забравили за ужаса и са изгубили много години от живота си в борба с кошмарите. И да, имало е такива, които са намерили сили у себе си да пренебрегнат страха, унижението и болката и да подскажат, че нещо ужасно се случва в стаята на уважавания и винаги усмихнат доктор. Признанията им се сблъскват със солидна стена от неразбиране. \"Най-лошото е, че треньорите знаеха и си мълчаха. Сигурно са се притеснявали какви последствия може да има толкова голям скандал. За тях най-важни бяха резултатите. И нас научиха да сме готови на всичко в името на победата. Сега осъзнавам колко извратено е било подобно мислене, но тогава бях на 15 и бях длъжна да слушам възрастните\", изповядва се Джейми Данцшер, която също е била сред жертвите на серийния педофил. След като напуска спорта, тя прави всичко възможно да потисне ужасните спомени Така правят десетки други жертви на Насар и той е на косъм от шанса да се измъкне безнаказано и да продължава своята дейност до дълбока старост. Добре че полицаи попадат на мрежа от педофили, които си разменят видеофайлове с детска порнография. Ченгетата си вършат съвестно работата и успяват да разконспирират участниците в престъпната група. Един ден те нахлуват в луксозното жилище на д-р Насар и откриват богата колекция от филми с детско насилие в най-тежките му форми. Уважаваният специалист в бяла престилка е арестуван, а новината за извратеното му хоби активизира част от жертвите му. В началото на процеса Лари Насар пледира \"невинен\" по всички обвинения. След като се събират свидетелски показания на жертвите му, педофилът опитва да сключи извънсъдебно споразумение, но вече е твърде късно. Прокурорът е надушил бърза и славна победа и се готви да поиска няколко доживотни присъди. В разгара на шумния съдебен процес медиите прогнозират, че Насар ще бъде осъден на поне 30 години затвор. Присъдата надминава и най-смелите очаквания. Докторът, който лекуваше своите жертви със секс, е пратен зад решетките за 360 години. Когато чува присъдата си, Лари рухва психически. Няма как да се пребори току-така с мисълта, че ще прекара остатъка от живота си затворен между 4 стени и решетки с изпечени бандити, които смятат за свой дълг да подлагат на разнообразни страдания съкилийниците си с присъди за педофилия.", "date": "2018.05.27", "title": "\"168 часа\": 360 години ще лежи лекарят педофил, 500 млн. долара ще получат жертвите му"}
{"url": "https://www.24chasa.bg/novini/article/6884025", "text": "Пиян шофьор с „Фолксваген Голф” не успял да спре навреме и ударил движещия се пред него БМВ 525. Инцидентът станал около 14 часа в събота на ул. „Н. Вапцаров”, близо до кръстовището с ул. „Д-р Иван Каменов”. Оказало се, че 42-годишният Р. М. от с. Гаганица шофира с 2,86 промила алкохол.След като отказал да си направи кръвно изследване в болницата, пътните полицаи са му съставили пет акта: за алкохол, за управление без шофьорска книжка, за нарушение на ППЗДП и защото на колата му били поставени номера от друг автомобил. По случая се води разследване.", "date": "2018.05.27", "title": "Пиян шофьор получи 5 акта в Монтанско"}
{"url": "https://www.24chasa.bg/novini/article/6884029", "text": "Мълния повреди системата за зареждане на самолети с гориво на лондонското летище Станстед, което може да доведе до забавяне или анулиране на полети, съобщи в Туитър пресслужбата на летището, цитирана от Асошиейтед прес и ТАСС. \"Поради удар от мълния системата за зареждане на самолетите с гориво излезе от строя за известно време тази сутрин. Инженери възстановиха системата, но някои полети все още може да бъдат отклонени, забавени или отменени\", съобщи летището, предава БТА.  Според британските метеоролози през изминалата нощ Великобритания е била ударена от между 15 000 и 20 000 мълнии.", "date": "2018.05.27", "title": "Мълния повреди системата за зареждане на самолети с гориво на летище в Лондон"}
{"url": "https://www.24chasa.bg/novini/article/6884033", "text": "Македонският външен министър Никола Димитров заминава утре на двудневно работно посещение в Брюксел, съобщи информационният портал Плусинфо. Утре Димитров ще участва в работна закуска с министрите на външните работи на страните членки на ЕС, на която ще бъдат обсъдени процесът на европейска интеграция на Македония, изпълнението на правителствения й план за реформи и добросъседските й отношения, предава БТА.  На 29 май министър Димитров ще изнесе лекция \"Спорът за името на Македония - тест за разширяването на ЕС към Балканите\" в Центъра за европейска политика. По време на престоя си в Брюксел Димитров ще се срещне с представители на институциите на ЕС и с няколко външни министри на страните членки. След последната среща от гръцко-македонските преговори за името в Ню Йорк посредникът от ООН Матю Нимиц каза, че преговорите между външните министри на двете страни Никола Димитров и Никос Кодзиас ще продължат в Брюксел. Засега няма информация от македонското външно министерство дали Димитров ще се срещне с Кодзиас.", "date": "2018.05.27", "title": "Никола Димитров заминава утре за Брюксел, не се знае дали ще се срещне с Кодзиас"}
{"url": "https://www.24chasa.bg/novini/article/6884035", "text": "Петнайсеткилометрова опашка от камиони се е образувала на ГКПП Капъкуле/Капитан Андреево на границата с България, предаде турската частна телевизия НТВ. Тировете, натоварени със стоки за износ, чакат на границата, за да продължат към различни европейски страни. Опашката се дължи на българската митница, където обработването се извършва бавно, посочва телевизионният канал, предава БТА.  Броят на чакащите камиони е около 600. Пътуващ за Германия шофьор е споделил пред Анадолската агенция, че чака от 24 часа на границата. Той е изразил разочарование, че проблемът продължава с години без да бъде разрешен.", "date": "2018.05.27", "title": "15 км опашка от камиони на българо-турската граница"}
{"url": "https://www.24chasa.bg/novini/article/6884049", "text": "Седем пожарникари бяха леко ранени при  , съобщи полицията, цитирана от Франс прес. Паркът отново приема посетители. Пожарът избухна снощи в складово помещение и обхвана атракция \"Пещерата на пиратите\", която е напълно унищожена от пламъците. Около 250 пожарникари бяха мобилизирани до тази сутрин за потушаване на пожара, чиято причина остава неизвестна, предава БТА.  Седем пожарникари бяха леко ранени при гасенето на пожара, съобщи полицията на град Офенбург. Всичките са изписани от болницата. Около 25 000 посетители бяха евакуирани от увеселителния парк. Никой от тях не е пострадал. Паркът отново започна да приема посетители днес, но няколко атракции остават затворени заради понесени щети. \"Европа парк\" е създаден през 1975 г. Миналата година той е приел 5,7 милиона посетители. Той е вторият най-популярен европейски увеселителен парк след \"Дисниленд Париж\". ", "date": "2018.05.27", "title": "7 пожарникари пострадаха при гасенето на пожара в увеселителния парк в Германия"}
{"url": "https://www.24chasa.bg/novini/article/6881440", "text": "“24 часа” и Министерството на регионалното развитие и благоустройството организират в понеделник, 28 май, дискусионен форум на тема “Магистрала “Хемус” – възраждане на българския Север”. Заради големия интерес, това е втора среща по темата, която медията и министерството организират във Велико Търново,  В събитието ще вземат участие министърът на регионалното развитие и благоустройството Николай Нанков, депутати от всички политически сили по маршрута на магистралата, кметове и областни управители от градовете по построената и бъдещата част на магистралата. Ще участва ръководството на АПИ, други държавни институции, както и представители на бизнеса.  Събитието е подкрепено от фирмите \"Хидрострой\", \"Джи пи груп\", \"Геострой\", \"Евроалианс\" и \"Пътни строежи\"-Велико Търново. • Какво се случи за „Хемус” след първата среща, какво предстои • Какви възможности за икономиката на Северна България ще отвори довършването на магистралата На първата среща за \"Хемус\" през юни 2017 г. министър Нанков пое ангажимент минимум 75 км да бъдат завършени от магистрата до края на мандата на настоящото правителство, а целият аутобан да бъде готов за 7 години. При първата среща предстоеше сключването на договор за строежа на „Хемус” от Ябланица до Боаза – сега вече участъкът се строи. Тогава за въвеждането на толсистемата все още се говореше в бъдеще време, докато сега договорът за толсистемата е вече подписан и тя се изгражда. Сред приоритетните теми на първата среща беше възможността за изграждане на нов мост над Дунав, както и на тунела под Шипка - теми, които със сигурност ще бъдат засегнати и на новата среща в понеделник.", "date": "2018.05.27", "title": "\"24 часа\" и МРРБ организират втори форум за магистрала \"Хемус\" във Велико Търново"}
{"url": "https://www.24chasa.bg/novini/article/6884083", "text": "Турският президент Реджеп Тайип Ердоган похвали усилията на националната полиция в борбата с тероризма, съобщава \"Хюриет дейли нюз\". \"Ще ви кажа направо, малко страни могат да проведат успешна и честна борба срещу такава отвратителна мрежа, каквато е внедрена в капилярите на турската държава\", заяви Ердоган на ифтар (вечеря след дневния пост през месеца Рамазан) снощи, предаде БТА.  Президентът визираше в изказването си т.нар. Фетхуллахистка терористична организация (ФЕТО), обвинявана от Турция, че стои зад извършения през 2016 г. опит за преврат в страната. \"Много малко хора по света могат с такава твърдост да се справят с подобна тежка травма, както го направи нашият народ\", каза президентът. При метежа на 15 юли 2016 г. загинаха 250 души, а около 2200 бяха ранени.", "date": "2018.05.27", "title": "Ердоган похвали усилията на турската полиция в борбата с тероризма"}
{"url": "https://www.24chasa.bg/novini/article/6884089", "text": "До края на идната седмица ще бъдат изплатени възнагражденията на работещите в МБАЛ Ловеч, съобщават от пресцентъра на здравното министерство. Във връзка с изразена позиция от определени представители от МБАЛ \"Проф. д-р Параскев Стоянов\" в Ловеч, че няма яснота относно бъдещето на лечебното заведение, Министерството на здравеопазването информира, че в изпълнение на решението на правителството болницата ще получи 1 022 985 лв. безлихвена възмездна финансова помощ за разходи за персонал за февруари, март и април 2018 година. До края на идната седмица ще бъдат изплатени възнагражденията на персонала и по този начин ще се преодолее изоставането. В инвестиционната програма на министерството са предвидени допълнително 175 хил. лв. за оборудване, което е предпоставка за подобряване дейността на водещи структури в болницата. В разчетите на НЗОК за дейност за април, лечебното заведение е предвидено да изработи клинични пътеки и клинични процедури на стойност над 440 хил. лв. като потенциалът на болницата е да достигне приходи от здравна каса в размер на близо 532 хил. лв. Това са параметри, които гарантират оптимално реализиране на текущата дейност, разпределение на паричните потоци както за персонал, така и за консумативи и медикаменти, а и за погасяване на просрочени задължения, в рамките на възможностите на лечебното заведение, се посочва в съобщението. Министерството на здравеопазването, след трудни преговори, постигна споразумение за разсрочване на задълженията на лечебното заведение към основните кредитори, като най-големият кредитор е опростил лихвите и 300 хил. лв. от задълженията на болницата, а останалите са приели периоди на погашения, които позволяват оптимално реализиране дейността на МБАЛ, допълват от здравното министерство. В съобщението се отбелязва, че изброените факти и обстоятелства доказват, че многопрофилната болница със смесено държавно и общинско участие в капитала е приоритетна за държавата, за местната власт и е основен фактор за развитие на здравеопазването в област Ловеч. Предприети са действия за анализ и сигнализиране за причините и факторите, довели до тежкото финансово състояние на МБАЛ \"Проф. д-р Параскева Стоянов\" с цел тяхното елиминиране в бъдеще. За да има гаранции, че лечебната дейност ще се реализира законосъобразно и целесъобразно в лечебното заведение се търсят подходящи механизми за реализиране на оздравителния план. Той трябва да се изпълнява, така че да гарантира лечебната дейност и разпределението на паричните потоци както за лечение на пациентите, така и за осигуряване спокойствие и предвидимост в работата на персонала на областната болница.", "date": "2018.05.27", "title": "Дават заплати на работещите в МБАЛ Ловеч до края на идната седмица"}
{"url": "https://www.24chasa.bg/novini/article/6877651", "text": "Над 60% от учениците ни гледат видеоуроци и търсят материали в интернет, за да се подготвят за училище. В същото време 20% от родителите се доверяват на тези материали, а 44% дори са платили за онлайн помагала. Една четвърт от родителите смятат, че видеоуроци и онлайн материали трябва да се използват и в класните стаи. Това показва изследване на образователен портал от 2015 г., обхващащо 1442 български ученици и родители. Въпреки широко разпространеното мнение, че технологиите отдалечават днешните деца от четенето и ученето, те не бива напълно да се заклеймяват. Когато става въпрос за възприемане на информация и усвояване на някакво умение, младите предпочитат да изгледат видео със синтезирано поднесени данни или показани инструкции. В ютюб може да се намери като например как да си поправиш нещо вкъщи, да си разглобиш телефона, как да рисуваш, да се целуваш. Тази тенденция се пренася и в училищата, най-вече в чужбина, но малко по малко и у нас и е причина учениците да постигат все по-добри резултати. Вече е доказано, че си има съвсем научни причини за това. Мозъкът реагира на визуалното представяне 60 хил. пъти по-бързо, отколкото на текста или всякакъв друг вид учебен материал. А Освен това картинката остава в съзнанието много по-дълго време. В ютюб има клипчета с напътствия за всякакви действия от ежедневието ни. Всъщност 90% от информацията, която мозъкът ни възприема по принцип, е визуална. Клипчетата в ютюб са перфектен начин за развиване на конкретно умение, защото демонстрацията дава много по-ясна представа какво трябва да се направи. Така нещата стават по-малко абстрактни. Когато се използват в училище, тези клипчета могат да улеснят прилагането на конкретна теория в реална обстановка и ситуация, което намалява случаите, в които нещо просто е назубрено с мисълта, че никога няма да влезе в употреба. Разбира се, чрез видеата самият учебен процес може да стане по-ефективен – с тях учителят може да покаже какво точно иска да се направи за домашно, може да се свърже с учениците дистанционно и да направи урока по-забавен. Като цяло децата днес променят читателските си навици и ги прехвърлят на екрана - дори когато става въпрос за художествена литература. Според изследване от 2013 г. Но процесът на дигитализация все още не е напълно завършен - половината от децата отварят и принтирани на хартия книги. Преди години да се сгушиш в топлото кресло с чаша чай и книга в ръка, когато навън вали и е студено, е била една от малкото опции за борба със скуката вкъщи. Но днес вариантите вече са много повече – предаване по телевизията, изтеглен на компютъра филм или просто ровене в интернет и социалните мрежи през мобилния телефон. През 1984 г. 8% от 13-годишните и 9% от 17-годишните признават, че никога не четат за удоволствие, показва американско изследване. През 2014 г. броят им почти се е утроил до съответно 22% и 27%. Освен това момичетата са склонни да четат повече от момчетата - 18% от младежите казват, че четат ежедневно при 30% от девойките. Половината от 17-годишните доброволно подхващат някоя книга веднъж или два пъти в годината, докато през 1985 г. 60% от тийнейджърите са сядали да почетат поне веднъж в седмицата. Авторите на американското изследване твърдят обясняват това не само с технологичния напредък, но и с родителите, които вече четат на глас на децата си по-малко. Преди 15 години малчуганите между 2 и 7-годишна възраст са се наслаждавали на 45 минути приказки, докато сега времето е спаднало до 30 минути.", "date": "2018.05.27", "title": "Над половината българчета учат  с видеоклипчета"}
{"url": "https://www.24chasa.bg/novini/article/6883718", "text": "Съветът НАТО-Русия ще заседава в четвъртък на равнище посланици в Брюксел, заяви генералният секретар на алианса Йенс Столтенберг пред германското списание \"Шпигел\", предаде ДПА. Това ще е първата среща на съвета през 2018 г., през която Русия и Западът влязоха в сблъсък заради войната в Сирия и отравянето на руския двоен агент Сергей Скрипал във Великобритания. Тази седмица НАТО поиска от Русия да поеме отговорността за свалянето през 2014 г. на пътнически самолет над Източна Украйна, при което загинаха 298 души, припомня БТА.  Столтенберг каза в интервю за \"Шпигел\", че диалогът може да помогне за намаляване на търканията между НАТО и Русия и да понижи риска от непреднамерен военен сблъсък. Съветът НАТО-Русия бе създаден през 2002 г. и преустановен от алианса през юни 2014 г., когато отношенията между двете страни достигнаха най-ниското си ниво след Студената война заради руската анексия на Крим и подкрепата за сепаратистите в Източна Украйна. Диалогът бе подновен през април 2016 година. Последната среща бе през октомври миналата година.", "date": "2018.05.27", "title": "Съветът НАТО-Русия ще заседава в четвъртък за първи път през 2018 г."}
{"url": "https://www.24chasa.bg/novini/article/6883721", "text": "Президентът на САЩ Доналд Тръмп обвини вчера в. \"Ню Йорк таймс\", че в една своя статия е цитирал измислен източник, който обаче се оказа представител на Белия дом, предаде Асошиейтед прес. Тръмп каза в \"Туитър\", че цитираното от вестника длъжностно лице \"не съществува\". Той говори за статия, в която се казва как високопоставен представител на Белия дом е заявил пред репортери, че дори да има среща на върха със Северна Корея, няма как тя да бъде на 12 юни заради малкото време и големия обем работа, необходим за планирането й. Тръмп каза: \"ПАК НЕВЯРНО! Използвайте реални хора, не фалшиви източници\", предава БТА. \"Ню Йорк таймс\" каза, че е цитирал източник от Белия дом, който е пожелал анонимност. Тръмп многократно е критикувал използването на неназовани източници и нарича предоставяната от тях информация \"фалшиви новини\".", "date": "2018.05.27", "title": "Тръмп обвини \"Ню Йорк таймс\" за измислен източник, който се оказа от Белия дом"}
{"url": "https://www.24chasa.bg/novini/article/6883727", "text": "В рамките на посещението си в Украйна премиерът Бойко Борисов ще участва тази сутрин в церемония по откриването на мемориална плоча на Димитър Пешев. Инициативата за кръщаването на площад в Киев на името на Димитър Пешев е на посолството на България в Украйна. През март тази година, във връзка с 75-годишнината от спасяването на българските евреи, Киевската рада приема решението, с което малък площад в центъра на столицата е кръстен на името не човека, допринесъл в най-голяма степен за спасяването на българските евреи. Паметна плоча ще напомня за заслугите на Димитър Пешев, предаде  .  С тази церемония ще приключи посещението на премиера Борисов в Украйна по покана на президента Петро Порошенко. След разговорите снощи двамата проследиха финала на Шампионската лига между \"Реал Мадрид\" и \"Ливърпул\".", "date": "2018.05.27", "title": "Борисов ще участва в откриването на мемориална плоча на Димитър Пешев в Киев"}
{"url": "https://www.24chasa.bg/novini/article/6883729", "text": "Телата на шест жени, отвлечени в петък от въоръжени мъже, бяха намерени вчера в северната част на Мексико, съобщиха местните власти, цитирани от Франс прес. Те са били отвлечени в хранително-вкусово предприятие в щата Тамаулипас. Телата им са намерени недалеч от мястото, откъдето са отвлечени, предава БТА.  Разследва се причината за престъплението. Мексико е залято от вълна от насилие, свързано с наркотрафика. Откакто през декември 2006 г. започна военна офанзива на федералното правителство срещу трафиканти, над 200 000 души бяха убити.", "date": "2018.05.27", "title": "Откриха телата на 6 жени, отвлечени от въоръжени мъже в Мексико"}
{"url": "https://www.24chasa.bg/novini/article/6883720", "text": "Кола помля други три паркирани автомобила в неделя сутринта на ул. ''Полтава'' във Велико Търново. Според постове на потребителите на фейсбук групата ''Дивотия до шия във Велико Търново'', става дума за сив Голф, който последователно е нацелил колите, оставени пред блоковете.  Няма информация за пострадали хора, но материалните щети са сериозни. На място има екип на полицията.  Причините за инцидента и състоянието на водача се изясняват.", "date": "2018.05.27", "title": "Кола помля други три, паркирани на улица във Велико Търново (Снимки)"}
{"url": "https://www.24chasa.bg/novini/article/6883750", "text": "В Република Македония започват тържествата по повод 1000 г. от създаването на Охридската архиепископия. Отбелязването на юбилея е под патронажа на президента Георге Иванов. В него ще участва главата на Македонската православна църква-Охридска архиепископия архиепископ Стефан, премиерът Зоран Заев, учени и много дейци на културата, съобщава  . За събитието са поканени българските президент и премиер Румен Радев и Бойко Борисов. Архиепископ Стефан отправи покана и към БПЦ, но с решение от 14 май Светият Синод реши да не изпраща свои представители. Срещу отказа гласуваха петима митрополити, включително и председателят на комисията за установяване на каноничния статут на МПЦ-Охридска архиепископия митрополит Киприан. Пред Светия Синод в София на два пъти се проведоха протести с искане за свикване на извънредно заседание на Синода, на което да се преразгледа решението от 14 май. Председателят на комисията за установяване на фактите относно общото ни минало проф. Ангел Димитров също определи като погрешно решението на Синода. Охридската архиепископия е създадена след падането на България под византийска власт през 1018 г. с указ на император Василий II. Охридската архиепископия съществува едновременно заедно с Търновската патриаршия (от 1235 до 1416 г.) като две отделни автокефални църкви. Тогава Българската Патриаршия е понижена в архиепископия със седалище в Охрид. Официалните титли на охридските архиепископи са: първоначално Архиепископ на цяла България, а от средата на 12 век се ползва и Архиепископ на Първа Юстиниана и цяла България или на всички българи. Охридската архиепископия съществува до 1767 г., когато е закрита по настояване на Цариградския гръцки патриарх Самуил Ханджери, като нейният диоцез е присъединен към този на Цариградската патриаршия. Закриването и е неканонично и е извършено със султанско ирадие. Патриаршията унищожава и самата Охридската епархия, като подчинява Охрид на Драчкия митрополит. Така градът е лишен дори от епископската катедра, която придобива още в ранните векове на християнството. Според българския историк и специалист по историята на Охридската архиепископия Иван Снегаров /роден в Охрид, бел.ред./ това е направено с цел да не остане и помен от архиепископията. Основните празненства по повод 1000 г. от създаването на Охридската архиепископия ще са в базиликата Света София в Охрид.", "date": "2018.05.27", "title": "Започва честването на 1000 г. от създаването на Охридската архиепископия"}
{"url": "https://www.24chasa.bg/novini/article/6883752", "text": "Над 1 милион евро е събрала световната кампания за скрининг на рак на простатата на Слави Несторов още преди да изкачи Еверест. Това съобщи бизнесменът и алпинист пред Нова тв. \"Нямаше да съм удовлетворен, ако просто кача Еверест, затова реших да го обвържа с тази кауза. Дори една капка да съм помогнал за световната кауза за повече изследвания на скрининг на рак на простатата ще съм удовлетворен\", каза Несторов и посочи, че всеки седми човек в света умира от тази болест. Той разказа за последната си среща с Боян Петров, на която двамата си обещали да се срещнат на Еверест. \"Разбрахме се да направим първата българска среща на върха\", разказа Несторов. Той обясни, че Еверест първо му е бил мечта, а след това е станал цел. \"Мозъкът и целият ти организъм след 6000 метра ти казват: \"върни се, не го прави\", но продължаваш и трябва да пребориш себе си\", каза Несторов.", "date": "2018.05.27", "title": "Над 1 млн. евро събра кампанията за скрининг на рак на простатата на Слави Несторов"}
{"url": "https://www.24chasa.bg/novini/article/6883754", "text": "Чехия смята своята валута за по-изгодна от еврото, заяви премиерът Андрей Бабиш, цитиран от ЧТК, предаде ДПА. \"Много съм доволен от чешката крона и смятам, че тя е много полезна за нашата икономика, защото Чешката национална банка има възможността да се намеси в случай на проблем\", заяви вчера премиерът на откриването на фестивал в Бърно, предаде БТА. Словашкият му колега Петер Пелегрини, който също бе на фестивала по случай 100 години от основаването на Чехословакия, каза, че страната му е много доволна от единната европейска валута. Еврото помогна на Словакия да увеличи икономическия растеж и да намали безработицата, каза той. Чехия пое ангажимент през 2004 г., когато влезе в ЕС с още девет страни, да въведе еврото, но няма график, който трябва да спазва в тази насока. Чехословакия е основана през 1918 г. и се разделя мирно през 1993 г.", "date": "2018.05.27", "title": "Андрей Бабиш: Чехия смята своята валута за по-изгодна от еврото"}
{"url": "https://www.24chasa.bg/novini/article/6883758", "text": "Председателят на ПГ на ГЕРБ и зам.-председател на партията Цветан Цветанов участва в регионалната Балканска молитвена закуска в Тирана. В българската делегация бяха още народният представител от ГЕРБ-Русе Пламен Нунев, кметът на Пловдив Иван Тотев, зам.-министърът на външните работи Георг Георгиев, депутатът от БСП Филип Попов, бившият министър на транспорта Пламен Мутафчиев, както и представители на неправителствения сектор и академичните среди, съобщиха от пресцентъра на ГЕРБ.  По време на форума изказвания направиха президентът на Албания Илир Мета, бившият премиер и президент на Албания Сали Бериша, заместник-помощник държавният секретар Питър Мороко, депутатът от Камарата на представителите на Великобритания Марк Причард, председателят на македонския парламент Талат Джафери и на албанския парламент Грамоз Ручи. Говорители бяха още д-р Салваторе Мартинез от фондацията на Ватикана, депутатът от немския Будестаг Йоханес Зеле, председателят на Парламентарната асамблея на ОССЕ от Грузия Георге Церетели, албанският депутат и бивш министър на отбраната Фатмир Мидиу, министър-председателят на Косово Рамуш Харадинай и редица други политици от региона на Западните Балкани. Сред говорителите по време на един от основните панели на форума бе и Цветан Цветанов. Той акцентира върху успеха на Българското председателство за очертаването на ясна европейска перспектива за страните от Западните Балкани. Председателят на ПГ на ГЕРБ отбеляза, че прагматичните проекти за свързаност в региона, лансирани от България, ще засилят междучовешките контакти, а оттам и културния обмен. Основното послание на молитвената закуска е за съвместна работа в духа на общочовешките принципи, която да гарантира едно по-добро бъдеще за гражданите на страните от региона. На форума се търсят начини за преодоляването на общите предизвикателства и за установяването на траен и устойчив мир на Балканите. Всички участници в събитието се обединиха около становището, че европейското бъдеще за страните от Западните Балкани е безалтернативно, защото те са част от общото европейско семейство и споделят европейските ценности и стратегическото евро-атлантическо партньорство.", "date": "2018.05.27", "title": "Цветанов участва в регионалната Балканска молитвена закуска в Тирана (Снимки)"}
{"url": "https://www.24chasa.bg/novini/article/6883765", "text": "На магазините в Катар бе наредено вчера да премахнат от щандовете си всички стоки, произхождащи от ръководените от Саудитска Арабия държави, които миналата година наложиха бойкот на Доха, предаде Франс прес. Тази наредба на министерството на икономиката засяга всички продукти от Саудитска Арабия, Обединените арабски емирства, Бахрейн и Египет, предава БТА.  Инспектори ще обикалят търговските обекти, за да се уверят, че наредбата се изпълнява. Тя бе издадена дни преди навършването на една година от избухването на дипломатическата криза между тези страни. На 5 юни 2017 г. те скъсаха дипломатическите си отношения с Катар и наложиха му търговски бойкот. Те обвиняват емирството, че не се дистанцира достатъчно от Иран, регионалния противник на Саудитска Арабия.", "date": "2018.05.27", "title": "В Катар забраниха продажбата на стоки от Саудитска Арабия, ОАЕ, Бахрейн и Египет"}
{"url": "https://www.24chasa.bg/novini/article/6883761", "text": ", е бил мъртво пиян. При проба с дрегер уредът отчел 3.08 промила алкохол, казаха полицаи. Той в момента е в спешното отделение на Великотърновската болница, където му правят изследвания. Произшествието е станало тази сутрин около 05,30 ч.  По първоначална информация пострадали няма. Водачът на фолксвагена е 39-годишен мъж от В. Търново. Той е шофирал в нетрезво състояние. На местопроизшествието се извършва оглед.", "date": "2018.05.27", "title": "Шофьорът, потрошил три коли във Велико Търново, е с 3.08 промила алкохол"}
{"url": "https://www.24chasa.bg/novini/article/6883422", "text": "По-малко от месец преди световноизвестната цигуларка Катя Попов да си отиде от рак на яйчниците, нейна съученичка виолончелистка починала от същата коварна болест. Това разказа пред \"168 часа\" тяхна приятелка. Общо 15 момичета влезли заедно в Националното музикално училище \"Любомир Пипков\" в София преди IV клас като Тогавашният директор Трендафил Миланов решил да пробва да приеме ученици и след III клас вместо утвърдената практика това да става след VII клас. Конкурсът се провел със закъснение - след започването на учебната година. И постъпилите малки музиканти били настанени в класна стая в I английска гимназия, тъй като нямало свободна в музикалното училище. По онази система IV клас бил последен от началното обучение и учителка на талантливите момичета била Баща й свирел на обой в Симфоничния оркестър на БНР. \"Катя беше най-изявената от изпълнителите на цигулка в училището. Беше под крилото на прочутия педагог Петър Арнаудов. Беше много слънчево и усмихнато момиче - разказа нейната съученичка, журналистката Таня Симеонова. - Спомням си как, като бяхме на военно обучение, Катя беше на поредния си конкурс и дойде чак за последните три дни. Ние всички бяхме загорели от тичането по полята с калашниците, а тя - Така излязохме и на една от първите цветни снимки, които имам. Ние - мургави, тя - руса.\" Попов от дете участвала в много международни състезания. Спечелила трета награда на фестивала в Коциян, Чехословакия тогава, което било голям пробив. Съветските изпълнители не позволявали на никого да пристъпи към първата тройка. Но русокосата българка успяла да промени статуквото. Въпреки успехите си на музикалната сцена Катя мечтаела да стане астронавт. Но продължила с цигулката. Откакто преди 28 г. напуснала България, тя не е стъпвала на родна сцена. Талантливата цигуларка се подготвяла и чакала с нетърпение концерта си на 28 май в зала \"България\". Написала на свои приятелки, че и непременно трябва да се видят. До последно се надявала, че ще успее да дойде в София и да свири пред българска публика. Но това така и не можа да се случи. Напоследък Катя Попов страдала от носталгия към родината. Едни от последните постове на красивата музикантка, която свири в Лос Анджелис, са за София. Пуска снимки от музикалното училище, в което е учила до ХІІ клас. \"Чувствах се щастлива тук\", пише Катя Попов. Но от ноември 2017 г. тя не участва в редовните концерти в Лос Анджелис, където е концертмайстор на сцената \"Холивуд Боул\", но свири и за филхармонията с цигулка \"Гуарнери\" от 1691 г. Нейни приятели постоянно публикуват коментари в профила й, че са били на музикална изява, но тя им е липсвала. От 3 г. Катя Попов страда от рак. На 29 октомври 2015 г. написва радостен пост в социалните мрежи, че е излекувана. \"Операцията ми беше успешна и официално не съм болна! Както казвам, преструвах се:). Благодаря на всички, които ме подкрепиха, молиха се за мен, проявиха се като прекрасни приятели и за всички хубави пожелания. Това помогна! Обичам ви!\" До 12 май, когато на нейния профил се появи съобщение, подписано от съпруга й Питър, дъщеря й Ирина и синът й Александър: \"След 3 г. на мъчителна и изтощителна битка с рака на яйчниците Катя почина в петък вечер. Ние сме отчаяни и съкрушени от загубата на нашата майка и съпруга. Нека нейната красива душа да почива в мир. Ето 5 линка със семейни снимки, направени в последните 32 г. С любов, Питър, Ирина и Александър.\" Дъщерята на Катя Попов е продуцент Работи като асистент на вицепрезидента на анимационната компания \"Дрийм уъркс\", чийто собственик е Стивън Спилбърг. А през 2014 г. е участвала и в организацията на тв шоуто \"Зад маската\". Синът на цигуларката е само на 11 г. Талантливата им майка обичала да готви на семейството си традиционни български ястия. Дори се похвалила във фейсбук с пълнените си чушки по нашенска рецепта.", "date": "2018.05.27", "title": "\"168 часа\": Съученичка на талантливата цигуларка Катя Попов си отишла от рак по-малко от месец преди нея"}
{"url": "https://www.24chasa.bg/novini/article/6883772", "text": "Председателят на ПГ на ГЕРБ и зам.-председател на партията Цветан Цветанов проведе среща с президента на Албания Илир Мета. Те обсъдиха двустранните отношения между двете страни, положителното влияние на Българското председателство върху региона и европейската перспектива на страните от Западните Балкани, съобщиха от пресцентъра на ГЕРБ.  В рамките на разговора Илир Мета отбеляза, че за първи път в модерната история на Балканите мирът и стабилността са много близо до това да се превърнат в необратими. Той също така сподели, че се надява за разрешаването на спора с името на Македония, както и за ползотворни резултати от диалога между Прищина и Белград. „Това са две от най-важните предпоставки за трайното и устойчиво европейско развитие на региона“, коментира президентът на Албания. Срещата между Цветан Цветанов и Илир Мета се състоя по време на сутрешната сесия на регионалната Балканска молитвена закуска в Тирана, в която участваха и бившите президенти на Албания Алфред Моисиу и Бужай Нишани, както и бившият министър-председател и президент на Албания Сали Бериша. В своето изказване Бериша посочи, че благородната инициативата на молитвената закуска е особено важна в регион като Балканите, където не трябва да приемаме мира като даденост.", "date": "2018.05.27", "title": "Цветанов се срещна с албанския президент Илир Мета"}
{"url": "https://www.24chasa.bg/novini/article/6883787", "text": "„Пакетът „Макрон” е писан от човек, седнал на доста удобно място, но не и в шофьорската кабина на тир”, каза по   евродепутатът Андрей Новаков, който пропътува повече от 2200 км с тир като част от необичаен експеримент. Спорният пакет „Макрон” предизвика масово недоволство сред професионалните шофьори в България, Полша и Румъния, защото според тях новите изисквания са неизпълними. „Някои от нормите, които сме гласували, правят живота на шофьорите по-труден. Тахографите, например, имат нула толеранс, а нашите правила в пакета „Макрон” не отчитат задръстванията и забраните за пътуване”, пояснява Новаков. По неговите думи повечето му колеги евродепутати не повярвали на разказите му, че е прекарал толкова време в кабината на тир. „Не могат да си правят майтап с половин Европа. Това засяга 100 хил. души в България”, коментира още Новаков. Той коментира, че гласуването на пакета „Макрон” ще бъде на 4 юни, като много от колегите му остават непреклонни. „Има и такива, в които разумът се пробужда. Логиката е такава – не можеш да изискваш от хората да почиват в хотел, там където няма такъв. Не можеш на три седмици да изискваш да се приберат вкъщи”, каза Новаков.", "date": "2018.05.27", "title": "Андрей Новаков: Пакетът „Макрон” е писан от човек, който не е сядал в шофьорската кабина"}
{"url": "https://www.24chasa.bg/novini/article/6883785", "text": "Ученици събират пари, с които да бъде купена протеза за класната им, след като тя загубила единия си крак при пътен инцидент. 37-годишната учителка Златка Анастасова била пометена от 19-годишен шофьор, докато чакала да пресече на пешеходна пътека в София. За протезата са нужни 50 000 лв., а до момента са събрани половината пари, съобщи Нова тв. От същия клас е и момчето, което преди няколко дни бе блъснато на околовръстния път от друг шофьор, който избягал след инцидента. Заради кататстрофата той пропуска бала си и матурите. \"Трудно е. Сякаш някой ни е урочасал. Ние ме първият й клас. Тя ни гледа като деца. Затова искаме да помогнем за събирането на средствата за протезата\", разказа един от учениците на Анастасова.", "date": "2018.05.27", "title": "Ученици събират пари за протеза за класната си, останала без крак след катастрофа"}
{"url": "https://www.24chasa.bg/novini/article/6882988", "text": "Жената на служител от посолството ни в Кайро се оказала с половин кило злато, без да подозира какво пренася през границата. Случката се развива през 70-те години. Когато тръгнала на почивка в България, човек от търговското ни представителство я помолил да занесе на семейството му пакет. Както обяснил той, вътре имало лекарства, които у нас не може да се намерят. Жената му се доверила, тъй като го познавала. Такива услуги се правели често в посолствата и затова въобще не се усъмнила в думите му. Когато стигнала на летището, митничарите я попитали дали носи чужд багаж. Въпросът е част от рутинна процедура в целия свят.", "date": "2018.05.27", "title": "\"168 часа\": Как жената на наш дипломат пренася половин килограм злато, без да подозира"}
{"url": "https://www.24chasa.bg/novini/article/6882159", "text": "Всеки изминал ден пише нова история за кофеина. Днес се доказва, че той е добър за здравето, а утре - обратното. Последното мащабно британско изследване обаче потвърждава, че кофеинът не само дава енергия, но дори има полза за здравето, разкрива в. “Дейли мейл”, цитирайки Британското медицинско списание. Най-много ползи идват от 3-4 чаши кафе на ден, смятат учените. Според британската здравна система горната препоръчителна граница на приемания дневно кофеин е 350-400 мг. За ориентация - в чаша еспресо има около 100-110 мг. Кофеинът е най-консумираният в света мозъчен стимулатор. В естествен вид той може да бъде открит в зърната на кафето и какаото и в листата на чая, а до нас стига благодарение на кафето, чая (черния, зеления и белия) и черния шоколад. Качествата на кофеина обаче зависят от произхода и сорта на кафето. Количествата кофеин също варират, понякога драматично. Чашите, които ви поднасят в кафенетата, може да съдържат от 65 до 260 и дори до 400 мг кофеин, което е дневната препоръчителна граница. Идеалното количество кофеин, което може да се консумира наведнъж, е 80 мг, казва Рик Хей, лектор по хранене в британския колеж по природна медицина. Същото количество може да се открие в 250 мг енергийна напитка. В този тип напитки обаче кофеинът е изкуствено произведен, което значи, че е придружен и от много други съставки, които не са полезни, като например голямо количество захар или подсладители. Според специалистите процесът на създаване на синтетичен кофеин е химия от началото до края. “Синтетичният кофеин в енергийните напитки, както и в обезболяващите, е произведен в лаборатории, без придружаващите фитонутриенти и антиоксиданти, витамини и минерали, които питиета като кафето, зеления и черния чай, както и гуараната съдържат по естествен начин”, казва Хей. Синтетичният кофеин осигурява по-бързо ободряване, но и по-бързо отпадане. При зеления чай и зеленото кафе естественият кофеин се отделя много по-неуловимо и бавно в организма, добавя Хей. Зеленият чай освен това съдържа антиоксиданти, наречени катехини, които са доказано полезни за сърцето и мозъка. В него има и високи количества от L-теанин. “Според редица изследвания тази аминокиселина има значителен принос в успокояването на нервната система, без да предизвиква сънливост, което вероятно се дължи на факта, че тя помага за увеличаването на действието на успокояващите алфа-вълни в мозъка”, добавя Хей. По тази причина новият тренд в енергийните напитки е да включват естествен кофеин от растения като зелено кафе, зелен чай и гуарана. Учените систематизираха и конкретните ползи от кофеина. Прави ни по-малко сънливи Мозъкът ни по естествен начин произвежда аденозин от момента, в който се събудим, до момента, когато си лягаме. В мозъка аденозинът се свързва с рецептори, които забавят мозъчната активност. Според учените това ни помага да се отпуснем и да спим през нощта. Докато спим през нощта пък, количествата аденозин намаляват и сутринта се събуждаме бодри. Кофеинът се намесва в този процес. Той прилепва към рецепторите за аденозина и като резултат ние се чувстваме по-бодри. Аденозинът пък не може да се свърже с рецепторите и успокояващите му свойства са потиснати. В течение на времето обаче той създава нови рецептори, така че човек може да започва да изпитва нужда от все повече и повече кофеин, за да се получи същият ефект. Стимулира способностите Блокирайки рецепторите за аденозина, кофеинът отлага усещането за умора. Това означава, че човек може да свърши повече работа, преди да се почувства скапан, независимо дали кара кола на дълго разстояние, дали се бори за спортно постижение или подготвя презентация пред борда на директорите на фирмата си. Изследване, проведено през 2013 г. върху колоездачи, показало, че както кафето, така и кофеинът в енергийните напитки стимулира постиженията по-добре от безкофеиновите напитки. Помага за изгаряне на мазнините Кофеинът е термогеничен, казва Рик Хей. Това означава, че той помага на тялото да създава топлина и да превръща калориите в енергия. Изследване от 2005 г. проучвало ефектите на кофеина от зеления чай върху хора с наднормено тегло, които са отслабнали. То показало, че той действа като средство за задържане на теглото. Изследването разкрило, че хората, които поемали по-високи дози зелен чай, постигнали по-голямо намаление на количеството мазнини и на обиколката на талията в сравнение с хората, които приемали по-ниски дози. Намалява наполовина риска от рак на черния дроб Пиенето на повече кафе може да намали риска от развитие на най-разпространената форма на първичен рак на черния дроб според изследване на университета в Саутхемптън. Учените открили, че при консумация на повече кафе се получава по-добра защита срещу хепатоцелуларен карцином (НСС). Изпиването на една допълнителна чаша кафе дневно се асоциирало с намаляване на риска с 20%, на две чаши повече - с 35%, а при консумация на над пет чаши рискът падал наполовина. Подобрява дългосрочната памет Изследване на университета “Джонс Хопкинс” показало, че кофеинът може да подобри дългосрочната памет. Участниците в експеримента, на които давали по 200 мг кофеин, след като им били показвани серия от картини, успявали по-добре да разпознават същите тези картини на следващия ден. “Винаги сме знаели, че кофеинът има засилващ когнитивен ефект, но неговото специфично въздействие за засилване на спомените и намаляване на забравянето никога не са били изследвани в детайли при хора”, казва основният автор на изследването Майкъл Яса. Целта на проучването била да покаже взаимодействието между кофеина и паметта. “Различаването на картините изисква от мозъка да направи сложно разграничение и, изглежда, именно този процес се стимулира от кофеина”, казва проф. Яса. Намалява риска от паркинсон Редица изследвания са показали връзката между кофеина и намаляването на риска да се развие болестта на паркинсон. Сред тях са два мета-анализа (обединени резултати от няколко изследвания), които показали, че вероятността от развитието на паркинсон намалява с 31% при пиещите кафе в сравнение с онези, които не пият. Някои индивидуални изследвания дори констатирали намаляване на опасността с цели 80% при консумация на повече от 4 чаши кафе дневно. Отдалечава сърдечните проблеми Широко разпространено е мнението, че кофеинът може да предизвика смущения при хора със сърдечни проблеми като аритмия. Само че новите изследвания показват, че това не отговаря 100% на истината. Няколко изследвания, в които са били включени над 330 000 участници, показали, че нарушенията на сърдечния ритъм намаляват между 6 и 13% при хората, които редовно пият кафе. Оказало се дори, че при преживели инфаркт, които поемат по 353 мг кофеин дневно, или малко над 3 чашки кафе, състоянието на сърцето се подобрява и намаляват случаите на излизане от ритъм. Смята се, че това се дължи на блокирането на аденозина, който може да предизвика аритмия. Наистина ви кара да се чувствате по-добре Стимулант на централната нервна система, кофеинът не само засилва бодростта, но подобрява и настроението. Това се дължи на същия блокиращ аденозина ефект. Като спира отпускащото и приспиващото действие на аденозина, кофеинът води до по-голямо производство на допамин и глутамин - други “щастливи” трансмитери, произвеждани от мозъка, които водят до ободряване, липса на скука и по-весело настроение. Може дори на намали депресията и склонността към самоубийство Пиенето на няколко чаши кафе дневно, изглежда, намалява риска от самоубийство при мъжете и жените с невероятните 50%, показва мащабно изследване на учени от медицинския факултет на университета в Харвард. Авторите обновили данните от три големи американски проучвания и открили, че опасността от самоубийство при възрастни, които пият между две и 4 чаши кафе дневно, е близо наполовина в сравнение с онези, които пият безкофеиново кафе, пият много малко кафе или изобщо не пият. Кофеинът не само стимулира централната нервна система, но може да действа и като мек антидепресант, като подобрява производството на някои невротрансмитери в мозъка, включително серотонин, допамин и норадреналин. Това обяснява по-ниския риск от депресия сред пиещите кафе, разкрит при предишни изследвания. Според Стивън Мередит, учен от медицинския университет “Джонс Хопкинс”, кофеинът е “психоактивно вещество, което стимулира нервната система”. Повечето хора го консумират без проблеми. Все пак различни изследвания показват какви са безопасните граници, които не трябва да бъдат преминавани. Европейската агенция за контрол на храните например препоръчва дневна граница от 400 мг за възрастните в първия си наръчник от този тип, създаден през 2015 г. При бременни жени дневната доза трябва да е под 200 мг. Децата не бива да консумират повече от 3 мг на 1 кг телесно тегло - това е еквивалентът на 2 чаши чай с мляко за дете на 4 г. При онези, които превишават границата, има риск от здравословни проблеми като тревожност и ускорено сърцебиене. Когато бременните жени прекаляват, може да родят бебе с ниско тегло. Прекалено много кофеин пък може да предизвика аборт. И тъй като кафето съвсем не е единствената напитка, съдържаща кофеин, то хората може несъзнателно да преминат безопасната граница.", "date": "2018.05.27", "title": "3-4 чаши кафе дневно снижават риска от паркинсон"}
{"url": "https://www.24chasa.bg/novini/article/6882557", "text": "България е богата страна, има не само залежи на нефт и газ, ами и много минерална вода. Можем да изнасяме толкова вода, че да стигне за цяла Африка\", казва 86-годишният радиестезист от бургаското село Димчево Иван Милев. Той е човекът, който твърди, че открива находища на нефт, газ и вода със своите умения и инструменти - багети и други приспособления, които си е направил сам през годините. Още по Живково време Милев прави подробна карта на залежите в недрата на България и успява да му я покаже. Впечатлява го и тежката държавна машина се задейства - обещават на Милев поне да тестват способностите му, за да стане ясно притежава ли някаква по-особена дарба, или не. \"Аз само това исках - да ме пробват. През 1987 г. по нареждане на ЦК ме срещнаха с академик Любомир Дачев, който беше зам.-председател на Комитета за наука и технически прогрес. Един ден ми се обадиха в “Нефтохим”, аз бях на работа там, и ми казаха: Хванах нощния влак, и в София. Когато пристигнах, комисията вече ме чакаше. Изказваха се професори, други специалисти. Дачев ме попита какво точно искам, а аз му отговорих : \"Да докажеш, че съм български феномен.\" Членовете на комисията умуваха, обаждаха се по телефона, докато в един момент Дачев се изправи, удари с юмрук по масата и каза: \"Аз този човек ще го пробвам!\", връща лентата бай Иван пред репортер на \"168 часа\". \"В писмото пишеше следното: \"Ние от Държавния комитет за наука и технически прогрес се солидаризираме изцяло с Комитета по геология, че провеждането на експеримент на способностите на Иван Милев за търсене на нефт и газ чрез биофизични методи ще нанесе жесток удар върху българската геоложка наука и практика\", спомня си 84-годишният Милев. И допълва: Въпреки отказа радиестезистът продължава с опитите си, като междувременно става спец по търсене на вода с помощта на радиестезични методи. Преди падането на социализма прави още един опит държавата да тества способностите му. Успява да се срещне с проф.Георги Йоллов, той сфомира комисия от 30 човека - експерти, които да проучат случая \"Иван Милев\". \"При проф. Йоллов отидох с Владимир Живков и Петко Симеонов. Първото нещо, което ме попита още на вратата, бе дали имам грешки в своята работа. Казах му, че за мен твърдението, че човек не допуска грешки в работата си, е срамно. Едва тогава проф. Йоллов каза: \"Добре, влизай.\" След дълъг разговор, в който Милев разказва какво той е пробвал, как може да \"улавя\" находищата по суша, въздух и вода, използвайки различни превозни средства, професорът организира работата по тестването на радиестезиста. Прави план, отива с него в БАН, но оттам го отрязват с думите: Бесен, професорът съобщава на Милев, че мисията им е претърпяла пълен провал. \"Да не са дялали на Ванга главата с тесла да я правят? Неузнаваемите природни закони създават Ванга, създали са и мене\", все още се ядосва бай Иван от Димчево. Най-много го боли, че не може да предаде познанията си на българския народ, за да забогатее и да живее по-добре. \"А можем да бъдем едни от най-богатите хора на планетата. Толкова години живях с надеждата, че ще помогна на България\", споделя неизследваният феномен. \"Как мога да търся и намирам вода, а да не мога нефт и газ? Досега съм мерил хиляди места за вода из цяла България. Доволен съм, че помагам на хората\", казва бай Иван. След повече от 20 г. опити в търсенето на вода радиестезистът е станал абсолютен спец в тази област. Въпреки преклонната си възраст и сега не отказва да отиде на адрес, пътува в цялата страна. \"Първо оглеждам терена и в 75% от случаите това вече ми е достатъчно да разбера веднага къде е водата. Правил съм много наблюдения накъде се движат водите. Във високите райони на всеки 2-3 метра земята е наситена с малки водни жилки. От 20 до 60 м има по-основни потоци, които аз всъщност търся. В началото допусках грешки най-вече защото хората ми казваха къде точно да проверявам - до вилата им, до къщата им, а то така не става.", "date": "2018.05.27", "title": "\"168 часа\": Феноменът Иван Милев: Имаме вода за цяла Африка"}
{"url": "https://www.24chasa.bg/novini/article/6883703", "text": "Гръцката служба за пожарна безопасност съобщи, че междуградски автобус, движещ се по път край турската граница, е бил ударен от мълния и е изгорял напълно, предаде Асошиейтед прес. Автобусът е пътувал вчера следобед от Александруполис към Орестиада и е бил ударен от мълнията на 21 км от началната си точка. Той се запалил, шофьорът спрял и извел 12-те пътници и контрольора. Всички са невредими, предава БТА. Шест пожарни автомобила и 18 огнеборци са били изпратени на място и са потушили огъня, но не са могли да спасят автобуса.", "date": "2018.05.27", "title": "Мълния удари и подпали автобус в Гърция"}
{"url": "https://www.24chasa.bg/novini/article/6883705", "text": "Пожар избухна вчера вечерта в германски увеселителен парк, съобщи неговата управа, цитирана от Франс прес. Няма пострадали при пожара в \"Европа парк\" в град Руст. По данни на говорител на местната полиция пожарът е бил овладян по-късно вечерта, предава БТА. Обектът е бил евакуиран, докато пожарникарите са се борили с пламъците. Вчера в него е имало около 25 000 души според полицията, цитирана от ДПА. Огънят е обхванал зоната около атракцията \"Пещерата на пиратите\", уточни в \"Туитър\" управата.", "date": "2018.05.27", "title": "Пожар избухна в увеселителен парк в Германия (Снимки)"}
{"url": "https://www.24chasa.bg/novini/article/6883712", "text": "Полицията в британската столица арестува 95-годишен мъж по подозрения в убийство, след като тялото на 61-годишната му гледачка беше открито с травми по главата, предаде ДПА. Жената беше отведена в болница рано сутринта в четвъртък, но почина на следващия ден, съобщи лондонската полиция късно снощи. \"На този ранен етап се смята, че травмите са й нанесени в жилище в северния квартал Холоуей, където е работела като гледачка\", според изявлението на силите на реда, предава БТА. 95-годишният заподозрян е отведен в болница поради заболяване. Очаква се да бъде отведен на място, където могат да се грижат за здравето и нуждите му, съобщава полицията. Смята се, че той страда от деменция.", "date": "2018.05.27", "title": "Арестуваха 95-годишен мъж в Лондон, заподозрян за убийството на гледачката си"}
{"url": "https://www.24chasa.bg/novini/article/6883715", "text": "Севернокорейският лидер Ким Чен Ун благодари на южнокорейския президент Мун Дже Ин за усилията, които положи за организирането на срещата на върха Пхенян-Вашингтон, \"насрочена за 12 юни\" и \"изрази твърдото си намерение\" тези \"исторически\" преговори да се състоят. Това съобщи Корейската централна телеграфна агенция след вчерашната изненадваща среща между Ким и Мун в граничното селище Панминчжон, предадоха световните агенции. Двамата политически лидери се споразумяха да проведат преговори на високо равнище на 1 юни и \"да се срещат често в бъдеще\", предава БТА. Те разговаряха два часа в Панминчжон, където бе първата им историческа среща на 27 април, на която се споразумяха да преследват редица цели, включително безядрен Корейски полуостров и слагане на официален край на Корейската война. Мун ще даде тази сутрин пресконференция, на която ще разкаже повече за вчерашните си разговори с Ким.", "date": "2018.05.27", "title": "Ким Чен Ун с твърдо намерение да се срещне с Тръмп"}
{"url": "https://www.24chasa.bg/novini/article/6883793", "text": "Председателят на ПГ на ГЕРБ и заместник-председател на партията Цветан Цветанов проведе работна среща с министър-председателя на Косово Рамуш Харадинай. Двамата разговаряха по време на регионалната Балканска молитвена закуска в Тирана, съобщиха от пресцентъра на ГЕРБ.  Цветанов и Харадинай обсъдиха ситуацията в региона и тласъка, който Българското председателство даде на европейската интеграция на страните от Западните Балкани. Министър-председателят на Косово благодари за усилията на българското правителство за повишаването на свързаността в региона, като тук изтъкна заслугите на премиера Бойко Борисов. Цветан Цветанов и Рамуш Харадинай се обединиха около тезата, че стабилността и мирът в региона зависят от отговорната политика на лидерите.", "date": "2018.05.27", "title": "Харадинай обсъди с Цветанов европейската интеграция на Западните Балкани"}
{"url": "https://www.24chasa.bg/novini/article/6883796", "text": "Министър-председателите на България и Украйна Бойко Борисов и Володимир Гройсман откриха площад „Димитър Пешев“ и паметна плоча за делото на българския политик. На церемонията присъстваха и кметовете на двете столици – Йорданка Фандъкова и Виталий Кличко, съобщиха от пресслужбата на кабинета.  През месец март, във връзка със 75-годишнината от спасяването на българските евреи и по инициатива на посолството ни в Украйна, Киевската Рада приема решението, с което малък площад в центъра на столицата е кръстен на името на човека, допринесъл в най-голяма степен за спасяването на българските евреи. Паметна плоча ще напомня за заслугите на Димитър Пешев и приноса на българския народ. „България е единствената държава, която е спасила своите евреи - над 50 хиляди. Ние по този начин искаме още веднъж да покажем колко хуманен и силен е българският народ и как в едни много мракобесни времена е успял да защити своите евреи“, каза премиерът Борисов и благодари на украинския народ, местната власт и на премиера Гройсман за осъществяването на тази инициатива. Украинският министър-председател подчерта, че направеното от Димитър Пешев трябва да се помни. „Пред всеки един човек изниква ситуация, в която трябва да реши как да действа. Ние знаем делото на Димитър Пешев и смелостта му да направи такава крачка във времена на тежки изпитания“, каза Володимир Гройсман. По време на събитията през 1943г. Димитър Пешев е заместник-председател на Народното събрание. Заедно с още 42-ма депутати, той изпраща протестно писмо до министър-председателя Богдан Филов срещу готвената депортация. Заплашван е от своите врагове, че ще бъде предаден в ръцете на Гестапо, но не променя позицията си. Изгонен е от Парламента, но целта е постигната. На 10 март 1943 г. композициите, подготвени за депортиране на българските евреи, не тръгват.", "date": "2018.05.27", "title": "Премиерите на България и Украйна откриха в Киев площад на името на Димитър Пешев (Снимки)"}
{"url": "https://www.24chasa.bg/novini/article/6883808", "text": "Вашингтон не планира да променя политически курс спрямо Каракас след освобождаването на американския гражданин Джошуа Холт от венецуелски затвор, заяви вчера държавният секретар на САЩ Майк Помпейо, цитиран от ТАСС. \"САЩ приветстват освобождаването на Джошуа Холт и съпругата му Тамара, които безпричинно бяха хвърлени в затвор във Венецуела\", посочи Помпейо. \"Политиката на САЩ към Венецуела остава същата. САЩ неизменно подкрепят венецуелския народ и усилията му за връщане на демокрацията\", добави държавният секретар. Той изрази признателност към редица американски конгресмени, които по думите му са съдействали за освобождаването на Холт, мормонски мисионер от щата Юга, предава БТА.  По-рано вчера президентът Доналд Тръмп съобщи в Туитър, че Холт е пуснат от затвора и се завръща в родината. Сенаторът републиканец Орин Хач уточни, че освобождаването на американеца е станало възможно благодарение на продължителни преговори на екипа му с венецуелските власти и президента Николас Мадуро. След завръщането си в САЩ Холт и венецуелската му съпруга бяха приети от Тръмп в Белия дом.", "date": "2018.05.27", "title": "Помпейо: Политиката на САЩ към Венецуела няма да се промени"}
{"url": "https://www.24chasa.bg/novini/article/6883812", "text": "Френският президент Еманюел Макрон ще събере във вторник в Париж либийските първенци на международна конференция за организиране на избори в обхваната от хаос Либия, съобщи Франс прес. В тази среща, организирана под егидата на ООН, ще вземат участие премиерът Файез Сарадж, силният човек в източната част на страната маршал Халифа Хафтар, председателят на Камарата на представителите Агила Салех Иса и този на Държавния съвет Халед ал Мишри, предаде БТА.  Целта на срещата е \"да се създадат условия за излизане от кризата\" в Либия, заяви за АФП дипломатически източник. Елисейският дворец е поканил представители на 19 страни - петте постоянни членки на Съвета за сигурност на ООН, бившата колониална сила Италия, съседните страни (Египет, ТУнис, Чад), регионалните сили (ОАЕ, Катар, Кувейт, Турция, Алжир, Мароко) и други. Богатата на петролни залежи Либия е разкъсвана от вражди между различни милиции и племена след падането през 2011 г. на режима на Муамар Кадафи.", "date": "2018.05.27", "title": "Макрон събира в Париж либийските първенци за намиране на изход от кризата в Либия"}
{"url": "https://www.24chasa.bg/novini/article/6883829", "text": "Съдът на град Генуа призова да се явят пред него родителите на 14-месечното момче Бенито Мусолини, тъй като настоява да сменят името му. Случаят беше повдигнат от в.„Гадзета ди Парма”, тъй като детето е родено именно в Парма преди повече от година. Според всекидневника детето на семейство Мусолини било наречено на името на дядо си Бенито, а не на фашисткия диктатор с това име. След раждането му в Парма нито общинските служби, нито местната болница имали някаки проблеми да регистрират бебе с това име. Те започнали едва след преместването на родителите в Генуа. Местният съд и общинските служби изявили претенции името на детето да се смени, за да не се получава „опасната” комбинация с фамилното име, напомняща за диктатора Мусолини. Родителите на детето обаче са готови да водят съдебна битка, за да запазят името на детето си. Според тях бабата на момчето изявила желание внукът й да носи името на съпруга й. Тези дни и друг съдебен случай с име на бебе доведе до полемики в италианските медии. Това стана, след като в Милано бяха привикани от Прокуратурата родители на момиченце с име Блу (в превод – синьо). Властите поискаха поставянето на друго име на детето, тъй като избраното от тях не е показателно дали полът му е женски или мъжки. Родителите на момиченцето – инженер от сомалийски произход и майка италианка, обаче потвърдиха волята си детето им да носи името Блу, и се съгласиха да дадат и второ име на детето си, както поискаха властите. И второто име – Шамса, избрано от родителите, не задоволи съдиите, които се аргументираха, че пак не става ясно дали се касае за момче или момиче. Според закона, ако съдиите не приемат името на детето, те могат да решат служебно как да се казва. В Италия обаче има и други случаи от миналото на момиченца с име Блу, но също и на момченца. Регистрирани са и два случая на бебета с име Верде (в превод – зелено).", "date": "2018.05.27", "title": "Италиански съд не дава дете да се казва Бенито Мусолини, вика родителите му"}
{"url": "https://www.24chasa.bg/novini/article/6883832", "text": "САЩ продължават да се стремят към провеждане на първата в историята американско-севернокорейска среща на 12 юни в Сингапур и подготовката за нея върви добре. Това заяви президентът Доналд Тръмп, след като прие в Белия дом освободения от Венецуела американец Джошуа Холт, предадоха ТАСС и БТА.  \"Много добре се справяме по отношение на срещата на върха със Северна Корея\", каза Тръмп, цитиран от Ройтерс. \"Върви много хубаво. Така че гледаме към 12 юни в Сингапур. Това не се е променило. Ще видим какво ще стане\", добави той. Срещата първоначално бе планирано да се проведе на 12 юни в Сингапур, но на 24 май президентът на САЩ изпрати на севернокорейския лидер послание, че тя не може да се състои заради враждебни изявления на Пхенян.", "date": "2018.05.27", "title": "Тръмп: Гледаме към срещата на върха със Северна Корея на 12 юни в Сингапур"}
{"url": "https://www.24chasa.bg/novini/article/6883828", "text": ", е настанен в реанимацията на областната болница с травматичен кръвоизлив в една от мозъчните обвивки. Чавдар С. е контактен и няма пряка опасност за живота му, казаха от екипа на отделението. Срещу него е образувано досъдебно производство. Произшествието е станало тази сутрин около 05,30 ч. По първоначална информация други пострадали няма. Водачът на фолксвагена е 39-годишен мъж от В. Търново. Той е шофирал в нетрезво състояние. При проба с дрегер уредът отчел 3.08 промила алкохол, казаха полицаи. В мелето са нанесени сериозни материални щети на трите паркирани автомобила.", "date": "2018.05.27", "title": "Пияният, помел три коли във Велико Търново, е в реанимация с мозъчен кръвоизлив"}
{"url": "https://www.24chasa.bg/novini/article/6883838", "text": "Американският астронавт Алън Бийн, четвъртият човек, стъпил на повърхността на Луната, почина в болница на 86-годишна възраст, предадоха световните агенции. Бийн се почувствал зле преди две седмици, когато бил в щата Индиана. Той бил настанен в болница в град Хюстън в щата Тексас и тук е починал в обкръжение на близките си, предава БТА.  Алън Бийн попада в отряда на астронавтите през 1963 година, като преди това е бил военен летец. На Луната той стъпва през месец ноември 1969 година като член на екипажа на мисията \"Аполо-12\". Той е участвал в събирането на образци от лунната повърхност и за отправянето й на Земята. Астронавтът установява на Луната първия генератор с ядрено гориво. През 1973 година Бийн осъществява космически полет в рамките на програмата \"Скайлаб\". Той е бил командир на екипажа на една от експедициите на орбиталната станция. Общо той е изкарал в космоса 69 денонощия, 15 часа и 45 минути. В тях са включени и неговите 31 часа и 31 минути, през които е пребивавал на лунната повърхност. Бийн напуска НАСА през 1981 година и се отдава на живописта. Много от картините, нарисувани от астронавта, са на космическа тематика.", "date": "2018.05.27", "title": "Почина астронавтът Алън Бийн, четвъртият човек стъпил на Луната"}
{"url": "https://www.24chasa.bg/novini/article/6883845", "text": "Двама палестинци бяха убити днес от израелски танк, който стреля по военен наблюдателен пост на радикалната групировка \"Ислямски джихад\" в южната част на ивицата Газа, заяви здравното министерство на анклава, цитирано от Франс прес. Двама мъже - 25-годишният Хусеин ал Амур и 28-годишният Абдел Халим ан Нака са убити от танкова стрелба в източната част на град Рафах, съобщи министерството, предава БТА.  Израелската армия заяви, че танк е открил стрелба по военната позиция, след като израелски войници обезвредили взривно устройство, намерено до граничната стена между ивицата Газа и Израел, предаде Асошиейтед прес.", "date": "2018.05.27", "title": "Израелски танк уби двама палестинци в ивицата Газа"}
{"url": "https://www.24chasa.bg/novini/article/6883871", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря със заместник-помощник държавния секретар на САЩ Пийт Мороко. Двамата обсъдиха предизвикателствата пред сигурността в региона на Западните Балкани, включително и опасността от радикализация на социално уязвими групи в региона и възможни мерки за превенция, съобщиха от пресцентъра на ГЕРБ.  Срещата се състоя в контекста на форума по сигурност \"В противодействие на насилствения екстремизъм: завръщането на чуждестранните терористични бойци\". В него участваха експерти и политици от сектор „Сигурност“ в страните от Западните Балкани. Те обмениха добри практики за социалната реинтеграция на рискови групи и обсъдиха основните причини за заминаването на европейски граждани като чуждестранни бойци за ИДИЛ в Сирия и Ирак. По време на форума Цветан Цветанов отбеляза, че за да сме по-ефективни в борбата с радикализацията от ключово значение е да изградим доверие между правоприлагащите органи и специалните служби в региона. „Така ще се повиши оперативният обмен на информация и сътрудничеството“, обясни той.", "date": "2018.05.27", "title": "Цветанов разговаря със зам.-помощник държавния секретар на САЩ Пийт Мороко"}
{"url": "https://www.24chasa.bg/novini/article/6883876", "text": "Гърция не смята Русия за враждебна сила и не вижда заплаха за Балканите от страна на Москва, заяви за ТАСС гръцкият заместник-министър на външните работи Йоргос Катрунгалос, който участва в Петербургския международен икономически форум. Това бе неговият коментар на изявление на американския държавен секретар Майк Помпейо, че Русия се опитва \"агресивно\" да укрепи позициите си на Балканите и американската администрация смята да се противопостави на това, предаде БТА.  Катрунгалос каза, че Гърция предпочита диалог между Европейския съюз и Москва, а не санкции срещу Русия. \"Винаги сме смятали санкциите за контрапродуктивни, но разбира се, като част от Европейския съюз сме длъжни да ги спазваме\", заяви гръцкият заместник-министър.", "date": "2018.05.27", "title": "Гръцки зам.-министър: Гърция не вижда заплаха за Балканите от страна на Москва"}
{"url": "https://www.24chasa.bg/novini/article/6883884", "text": "Четирима души, сред които една жена, бяха убити, а 11 са ранени при въздушен удар снощи по бензиностанция на столицата на Йемен Сана, съобщиха медицински източници, цитирани от Франс прес. Авиацията на Саудитска Арабия, която ръководи коалиция срещу контролиращите Сана проирански бунтовници хуси, нанася почти ежедневни въздушни удари в Йемен. Бензиностанцията на \"Йемен ойл ко.\" е била улучена при поредица от въздушни удари точно преди прекъсването на постенето в мюсюлманския свещен месец рамазан, заявиха свидетели, предаде БТА.  Вчера Рияд съобщи за смъртта на двама саудитски войници при сражение с бунтовниците при йеменската граница. В конфликта в Йемен са убити близо 10 000 души, а над 55 000 са били ранени по данни на Световната здравна организация. Отделно над 2200 души са умрели от холера. ООН заяви, че в Йемен се разразява \"най-тежката хуманитарна катастрофа в света\", като 8,4 милиона души са на ръба на гладуването, а още 10 милиона души може да влязат в тази категория до края на годината, ако положението не се подобри.", "date": "2018.05.27", "title": "Четирима убити и 11 ранени при въздушен удар по бензиностанция в Йемен (Снимки)"}
{"url": "https://www.24chasa.bg/novini/article/6884091", "text": "Лидерът на гръцката опозиционна партия Нова демокрация Кириакос Мицотакис заяви, че ако той носи политическа отговорност за дългогодишния спор за името на Македония, този спор ще продължи, докато не се намери решение, служещо на гръцките национални интереси, предаде агенция МИА. \"Двайсет години живеем с този проблем, с този нерешен въпрос, ще можем да живеем така още 2-3 години\", каза Мицотакис в интервю за телевизия Скай, отговаряйки на въпрос какво би предприел в преговорите за името, ако той е премиер, предава БТА. Лидерът на консерваторите изтъкна, че Нова демокрация никога не е казвала, че не желае решаване на спора, но смята, че решението трябва да бъде според гръцките условия. Националната рамка в преговорите за името според него трябва да включва не само самото име, а и някои задължителни условия като внасянето на поправки в конституцията на съседната държава и изключването на иредентизма.", "date": "2018.05.27", "title": "Гръцки опозиционен лидер за името на Македония: Можем да живеем още 2-3 години с него"}
{"url": "https://www.24chasa.bg/novini/article/6884104", "text": "Испански кораби са спасили 408 мигранти, опитали се да прекосят Средиземно море през уикенда, предадоха Франс прес и Асошиейтед прес, цитирайки спасителната служба. Днес са били открити 115 мигранти в пет малки лодки. Три други лодки се издирват, предава БТА. Вчера бяха открити 293 мигранти, пътуващи в 9 лодки, припомня АП. Десетките хиляди мигранти са подтиквани да предприемат опасното пътуване към страните от Южна Европа от конфликти и крайна бедност. Повечето от лодките на трафикантите са непригодни за откритите води и хиляди мигранти се давят. По данни на ООН през тази година вече са загинали най-малко 636 мигранти. За първите четири месеца на тази година общо 22 439 мигранти са достигнали бреговете на европейски страни. От тях 4409 пристигнаха в Испания.", "date": "2018.05.27", "title": "Испания спаси 408 мигранти в Средиземно море"}
{"url": "https://www.24chasa.bg/novini/article/6884109", "text": "Стотици руски дипломати, прогонени заради скандала с отравянето на бившия руски двоен агент Сергей Скрипал, може да се върнат само след пълно извинение от страна на Лондон, заяви руският посланик в Берлин Сергей Нечаев, цитиран от ДПА. Великобритания и европейски страни обвиниха Кремъл за отравянето на Сергей Скрипал и дъщеря му през март. Бившият двоен агент излезе от болница неотдавна след лечение за отравяне с нервнопаралитично вещество, предава БТА. Великобритания трябва да признае, че \"това беше голяма грешка, или голяма лъжа\" и да покаже, че съжалява, подчерта Нечаев. 25 страни и НАТО прогониха около 140 руски дипломати, след като Лондон обвини Русия и дори самия руски президент Владимир Путин за отравянето на Скрипал, довело до голяма операция по почистването в град Солсбъри. В отговор Русия прогони същия брой чуждестранни дипломати, припомня ДПА.", "date": "2018.05.27", "title": "Руският посланик в Берлин поиска Великобритания да се извини за случая Скрипал"}
{"url": "https://www.24chasa.bg/novini/article/6884113", "text": "Феди Башур е починал, съобщиха от \"Света Анна\".   на магистрала “Тракия”. В колата били и баща му Жорж и годеницата му - попфолк певицата Емилия. Тримата пътували с “Мерцедес Gle 4matic”. Асфалтът бил мокър, валял дъжд. Основната версия на разследващите за катастрофата е, че тя е станала след образувал се “аквапланинг” (водно пързаляне). Той настъпва, когато гумите на колата се движат толкова бързо върху мокрия път, че няма време да изместят водата и да влязат в контакт с асфалта. Според една от версиите джипът се е движил с над 80 км/ч, за да се стигне до аквапланинга. \"За съжаление, въпреки усилията на лекарите, 19- годишният Ф.Б. е починал. Припомняме, че той пострада много тежко при катастрофа на АМ \"Тракия\" и беше хоспитализиран в УМБАЛ \"Св. Анна\" - София в много тежко състояние\", пишат още от болничното заведение.", "date": "2018.05.27", "title": "Почина синът на годеника на Емилия - Феди Башур"}
{"url": "https://www.24chasa.bg/novini/article/6883873", "text": "Министърът на регионалното развитие и благоустройството Николай Нанков ще участва във втората среща на тема   Тя ще се проведе на 28 май от 13 часа в голямата зала на Община Велико Търново, съобщиха от пресцентъра на Министерството за регионалното развитие и благоустройството. На събитието ще присъства и председателят на УС на АПИ инж. Дончо Атанасов.", "date": "2018.05.27", "title": "Нанков ще участва в дискусия \"Магистрала \"Хемус\" – възраждане на българския Север\""}
{"url": "https://www.24chasa.bg/novini/article/6884129", "text": "Нараства броят на идентифицираните и задържаните лица във връзка с побоя над кмета на Солун Янис Бутарис, извършен от ултранационалисти миналия уикенд, съобщава електронното издание на в. \"Катимерини\". Властите са установили самоличността на дванайсети заподозрян за нападението на 19 май. Срещу 22-годишния гръцки гражданин ще бъдат повдигнати обвинения за вербално нападение и нарушаване на обществения ред, предава БТА. Други трима заподозрени, на възраст 20, 21 и 34 години, бяха арестувани от полицията в петък. Кметът на Солун се наложи да бъде приет в болница, след като бе свален на земята, ритан и удрян от над 10 души по време на церемония в памет на т.нар. Понтийски геноцид - избиването на етнически гърци от турците през Първата световна война и последвалата Гръцко-турска война. Бутарис се е обявявал за укрепване на търговските връзки с Турция, а в деня, в който се почита паметта на жертвите на геноцида, разреши на членове на ЛГБТ-общността да организират гей-парад Солун прайд.", "date": "2018.05.27", "title": "Нараства броят на задържаните за побоя над кмета на Солун"}
{"url": "https://www.24chasa.bg/novini/article/6884149", "text": "Турция обмисля да се сдобие с руски самолети Су-57, ако Съединените щати решат да замразят доставката на изтребителите Ф-35, пише турският в. \"Йени шафак\". По-рано тази седмица комисия на Сената на САЩ прие проектозакон за отбранителна политика, включващ мярка, която ще попречи на Турция да купува изтребители Ф-35. Повод за ограничението е задържането на американския пастор Андрю Брънсън и сключеното през декември споразумение с Русия за покупка на ракетни системи С-400, предава БТА. Според \"Йени шафак\" искането да бъде наложено ембарго на сделката \"може да преобърне баланса в отбраната\". Изданието подчертава, че Анкара няма да се откаже от правата си за Ф-35 и напомня, че компанията Локхийд Мартин би трябвало да предаде първия изтребител на Турция още следващия месец. Междувременно обаче е започнал да се обсъжда вариант за придобиване на руски бойни самолети Су, пише проправителственият вестник. \"Ако САЩ продължат да упорстват с този напълно несправедлив подход, това би могло да тласне Турция към руските Су-57, които са смятани за еквивалент на Ф-35\", уточнява \"Йени шафак\".", "date": "2018.05.27", "title": "Турция обмисля да купи руски самолети, ако САЩ замразят доставката на Ф-35"}
{"url": "https://www.24chasa.bg/novini/article/6884151", "text": "Куриозен инцидент в Пловдив взриви социалните мрежи. Лек автомобил, който е тръгнал от бензиностанция, без да бъде изваден пистолета от колонката, беше заснет по пловдивския булевард „България“, предава  . Според автора на клипа превозното средство потеглило от бензиностанция без водачът да забележи, че пистолетът не е върнат на колонката. Дори при движение по улиците на града не забелязал откъртения маркуч.", "date": "2018.05.27", "title": "Шофьор си тръгна с маркуча от бензиностанция в Пловдив (Видео)"}
