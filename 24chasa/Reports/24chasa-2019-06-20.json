{"url": "https://www.24chasa.bg/novini/article/7516532", "text": "Пощите в селата няма да бъдат закривани. Това решиха депутатите с окончателно приетите промени в Закона за пощенските услуги. Първоначалните текстове предвиждаха населените места с над 800 до 15 хил. жители да има поне една стационарна пощенска станция. Проектът, внесен от Министерския съвет, реално закриваше клоновете в селата. Той беше отхвърлен след дебати и по предложение на БСП. “Ще ги вземаме с дронове и ще ги караме до голямото селище, за да получат услугите, които в момента се предлагат ли?”, попита лявата Дора Янкова, бивша кметица на село Момиловци и на Смолян. Напомни, че това са предимно възрастни хора, много от тях се движат трудно. “В комисията по транспорт дискутирахме темата дълго, направихме предложения за отпадане, но те не бяха приети. Поработихме сериозно и ще направим предложение този текст да влезе в сила от 2026 г.”, обясни шефът на транспортната комисия Халил Летифов от ДПС. Подчерта, че в текстове на вносителя всъщност не става ясно какво се прави в населените места с под 800 души. Градусът на дебата се вдигна и около твърдението, че така се дава зелена светлина за съкращаване на клонове и служители заради предстоящото изтичане на договора на “Български пощи” за предоставяне на универсална пощенска услуга до 2025 г. Според зам.-шефа на комисията Георги Свиленски от БСП се разчиства теренът за нов играч, който да поеме услугата. “И към момента “Български пощи” могат да закрият колкото искат пощенски станции, защото в закона няма задължение за поддържане на такива спрямо броя на населението. Те не са го направили”, отвърна колегата му от ГЕРБ Станислав Иванов и призова текстовете да не бъдат отхвърляни. В момента в България има 2700 пощенски клона и половината от тях са в населени места с под 800 души население. В крайна сметка за отпадане на спорните текстове гласуваха 99 депутати, 25 - “против”, а 50 се въздържаха. Единствено групата на ГЕРБ единодушно защитаваше поправката, на която от “Обединени патриоти” категорично се противопоставиха. “Не го правете, колеги! Призовавам ви като коалиционни партньори!”, емоционално скочи на трибуната Павел Шопов. Емил Димитров от ОП също горещо призоваваше колегите си да помислят, преди да натискат копчетата.", "date": "2019.06.20", "title": "Няма да закриват пощите на село (Обзор)"}
{"url": "https://www.24chasa.bg/novini/article/7516033", "text": "Два български екипа ще участват тази година в най-престижния рекламен форум “Кан Лайънс” в частта му за млади надежди - Cannes Young Lions 2019. За първи път там ще бъде представена българската пиар индустрия, след като Илия Иванов и Борислава Кънева от агенция Proximity Sofia/ BBDO Group спечели престижния конкурс Young Lions Bulgaria 2019 - PR. Другият екип, в който влизат Иван Радуловски и Калоян Тинчев от “Ноубъл графикс”, ще участва в конкурса в категория “Филм”. Двамата заминават също след победа в българската част на конкурса Young Lions. Състезанието на младите рекламисти е в рамките на 66-о издание на “Кан Лайънс”. Освен че изпраща свои хора в Кан, рекламната агенция “Ноубъл графикс” (Noble Graphics) спечели и 9 награди на юбилейното 20-о издание на рекламния фестивал ФАРА тази година. Успехът е голям, като се има предвид, че агенцията участва с 10 заявки във фестивала, с които печели 2 злата, 3 сребра, 3 бронза, 1 номинация, както и Grand Prix за кампанията Свежите Супергерои. Grand Prix се дава едва за трети път в последните 20 години и за първи път в най-комерсиалната категория – Кампания Стоки, при това за толкова голям клиент като Kaufland България. Юбилеят на фестивала бе отпразнуван със специална категория, отличаваща евъргрийните в българската реклама от последните 20 години. Работата на Noble Graphics за бирените марки на Carlsberg България – Tuborg и Шуменско, бе отличена като най-доброто от рекламата в селекцията \"The Best of The First 20\".", "date": "2019.06.20", "title": "Два български екипа на Cannes Young Lions 2019"}
{"url": "https://www.24chasa.bg/novini/article/7511758", "text": "При 10 милиарда жители на Земята, колкото се очаква да достигне световното население след десетилетие, проблемът със системния недостиг на храна и недохранването ще стане глобален. Още сега много изследвания на Световната здравна организация се посвещават на редица суперхрани, от които се очаква да преборят тези проблеми, както и да намалят замърсяването на природата, което се причинява от производството на храни. Един от продуктите, на който се възлагат големи надежди, е спирулината. Това е микроскопично водорасло, което се използва като хранителен източник заради високото съдържание на протеини, витамини, минерали и каротеноиди. Смятано е за силен антиоксидант и имуностимулатор и веганите и сега много го използват, защото компенсира дефицита на протеин. Съдържа всички осем незаменими аминокиселини, които могат да бъдат набавени само чрез храната. Създателят на фирма “Алгае България” ООД Ивайло Стоев е предприемач, който преди 4 години е започнал заедно с приятел да проучва влиянието на водораслите върху здравословния начин на живот. Казва, че спирулината е една от малкото суперхрани, ако не и единствената, която не само има нулев въглероден отпечатък, т.е. при производството ѝ в околната среда не се отделя никакъв въглероден двуокис, но има дори негативен отпечатък. Тъй като отглеждането на микроводораслото е съпроводено с отделянето на големи количества кислород в атмосферата. Днес за компанията работят близо 10 души. Има и други ферми за спирулина, но “Алгае България” е единствената, която предлага прясна спирулина, а не в изсушен вид Фирмата е единствена и в производството на паста от спирулина. Много подобна на познатото ни италианско песто. Спирулирата е и продукт, който лесно се приспособява към кулинарията. Тя е почти без вкус и мирис и затова като свежа спирулината лесно се съчетава с всякакви храни и напитки. “5-годишният ни план включва разширяване на производството около 15 пъти, излизане от локалния и навлизане на световния пазар. И в тази връзка целта ни до 5 години е да сме в топ 5 на производители на спирулина в Европа”, казва Стоев. ", "date": "2019.06.20", "title": "Храна от бъдещето (Видео)"}
{"url": "https://www.24chasa.bg/novini/article/7515852", "text": "    Една добра новина за България - ръстът на рекламните инвестиции у нас за 2019 г. се запазва и е 9,1%. Не толкова добрата новина е, че рекламният пазар у нас като цяло е сравнително малък и парите, които се крият зад тези проценти, не са чак толкова много. В същото време ръстът на глобалната реклама се забавя, показва актуализираната прогноза на комуникационната група Dentsu Aegis Network. Докладът на световната компания посочва, че растежът на рекламните инвестиции през тази година каквато беше прогнозата в началото на годината. За сравнение този ръст през 2018 г. беше 4,1%. По-ниската цифра спрямо януарската прогноза отразява ефекта за индустрията от бавния старт на годината по отношение на икономическия растеж. Въпреки забавянето на темпа на растеж очакванията са индустрията да въстанови и да ускори ръста си до 4,1% през 2020 г. Според рекламните експерти това ще се случи благодарение на европейското първенство по футбол, летните олимпийски игри в Токио и президентските избори в САЩ. Тези световни флуктуации не засягат България през 2019 г., тъй като ръстът на рекламата у нас остава стабилен и близо три пъти по-висок от глобалния. У нас не се очаква промяна на годишна база с прогноза от 9,5% ръст през 2019 г. спрямо 9,1% през 2018 г. Запазва се тенденцията дигиталните медии да са основният двигател за растеж на инвестициите както в световен мащаб, така и у нас. Предвижда се глобално те да нараснат с 11,5% на годишна база през 2019 г., а през 2020 г. да достигнат 45% от общите рекламни инвестиции. У нас прогнозата е онлайн рекламата да спечели близо една четвърт от общите рекламни инвестиции през 2019 г., а през 2020 - да я надмине. Делът на телевизията в общите рекламни инвестиции през тази година остава 55%. Тенденцията за постепенно и плавно преразпределение на разходите от телевизия към дигитални медии средно с 1-1,57% на година - най-вече към онлайн видео - ще остане валидна и през 2020-а. През 2019 г. дигиталните медии са в разцвет именно заради мобилната реклама и онлайн видеото. Прогнозата сочи, че близо 1/3 от глобалните онлайн инвестиции ще бъдат доставени през мобилна реклама, а в България за втора поредна година тя ще задмине разходите за дисплей, достигайки над 46% от общите дигитални инвестиции. През 2020 г. се предвижда мобилната реклама да отхапе над 50% от онлайн разходите за реклама у нас. - Глобалните медийни инвестиции ще достигнат 609,9 милиарда долара, отбелязвайки ръст на годишна база от 3,6% през 2019 г. - По-ниската цифра спрямо януарската прогноза се дължи на световната икономическа несигурност, която влияе върху потребителската активност и намалява повече от очакваното ръста на тв инвестициите от началото на годината. Прогнозата е растежът да се възстанови през 2020 г. до 4,1% в световен мащаб, почти достигайки растежа от 2018 г. (4,3%). - Дигиталните медии остават основният двигател на растеж за медийните инвестиции и се очаква техният дял да достигне 41,8% от общите разходи за реклама в световен мащаб през 2019 г. Това е увеличение спрямо прогнозата от началото на годината. - Онлайн видеото (20,5%) и социалните медии (19,8%) са най-бързо развиващите се дигитални канали най-вече заради достъпа им през мобилни устройства. Развитието на п От една страна, ще задоволи нуждата от данни на крайния потребител, защото ще позволи много по-бърза обработка на съдържанието. От друга, създава много повече възможности за предоставяне на иновативно съдържание от страна на брандовете. - Рекламата през мобилни устройства остава най-бързо развиващата се платформа, като се очаква през 2019 г. тя да нарасне с 21,4%. - Paid search също показва непрекъснат растеж и е с най-голям дял в общите дигитални рекламни инвестиции в световен мащаб. Основната причина за това през 2019 г. са нововъведенията от страна на Amazon's search advertising. - Ръстът на инвестициите в телевизия пада по-бързо от предварителните прогнози - през 2019 г. с минус 0,1%, като през 2020 г. прогнозата е растежът да се възстанови с 0,6%.", "date": "2019.06.20", "title": "3,6% ръст на световната реклама за 2019 г., 9,5% - за България"}
{"url": "https://www.24chasa.bg/novini/article/7516544", "text": "Съветът за сигурност на ООН прие днес единодушно първата по рода си резолюция за защита на инвалидите при конфликти, предадоха световните агенции. Текстът, изготвен от Полша и Великобритания, включва 11 препоръки. В него се отправя призив към всички страни във въоръжени конфликти да вземат мерки в защита на цивилните, включително и на инвалидите. В резолюцията се подчертава, че държавите трябва да направят така че, престъпленията, които са извършени срещу цивилни, по-специално срещу инвалиди, няма да останат ненаказани, предава БТА. Подчертава се необходимостта да бъде оказвана трайна, адаптирана, всеобхватна и достъпна помощ на инвалидите, засегнати от въоръжените конфликти, в това число реинтеграция, рехабилитация и психологическа подкрепа. Въпреки че резолюцията е възприемана от редица дипломати като до голяма степен символична, тя има силата на закон и е валидна за всички страни членки на ООН. Мярката бе приета след призив, който 20-годишната сирийка Нуджин Мустафа отправи на 24 април. Младата жена страда от церебрална парализа и стана активистка за правата на инвалидите при въоръжени конфликти след дълго пътуване от Алепо, Сирия, до Германия, където живее сега. Нуджин дойде през април в Съвета за сигурност на ООН, за да призове световната организация да направи повече за инвалидите при конфликти, така че \"невидимите хора да станат по-видими\". Според младата жена има над 175 000 инвалиди в Идлиб, където сраженията противопоставят сега сирийските правителствени сили, подкрепяни от Русия, и ислямистки групировки, които са повече или по-малко свързани със сирийските бунтовници.", "date": "2019.06.20", "title": "ООН: Всички страни във военни конфликти да защитават цивилните и инвалидите"}
{"url": "https://www.24chasa.bg/novini/article/7516555", "text": "Президентът на САЩ Доналд Тръмп отговори днес уклончиво на въпрос дали страната му ще удари Иран, след като той свали американски дрон, предава БТА. \"Скоро ще разберете\", заяви пред репортери Тръмп, цитиран от Ройтерс. Президентът на САЩ допусна възможността американският безпилотен летателен апарат да е бил свален в резултат на човешка грешка, предаде Франс прес. \"Имам усещането, че това е била грешка, допусната от някой, който не е трябвало (да вземе това решение). Не ми се вярва (дронът да е бил свален) умишлено\", каза Тръмп в Овалния кабинет в Белия дом.", "date": "2019.06.20", "title": "Тръмп: Скоро ще разберете дали САЩ ще ударят Иран"}
{"url": "https://www.24chasa.bg/novini/article/7516554", "text": "Гръцкият премиер Алексис Ципрас призова ЕС да заеме по-твърда позиция във връзка с турските сондажи за природен газ край Кипър, като заяви, че ако Турция не прекрати дейностите си, са необходими ясни мерки, предаде ДПА. Ципрас говори на срещата на върха на ЕС днес в Брюксел. През последните дни Турция предприе без одобрението на Никозия сондажи на около 60 километра западно от острова в район, който е част от изключителната икономическа зона (ИИЗ) на Кипър, предава БТА. Експерти смятат, че под морското дъно край Кипър има залежи на природен газ, изчислявани на 227 млрд. куб.м. Анкара междувременно отхвърля усилията на Кипър да извършва издирване на въглеводороди в ИИЗ без съгласието и на кипърските турци, докато спорът с разделението на острова не бъде разрешен. Миналия месец Турция заяви, че смята дейностите си в Източното Средиземноморие за законни по силата на международното право.", "date": "2019.06.20", "title": "Ципрас: ЕС да заеме по-твърда позиция за  турските сондажи край Кипър"}
{"url": "https://www.24chasa.bg/novini/article/7516564", "text": "Вълкът, който се прослави през зимата, след като строителни работници  , вероятно е убит, съобщи Асошиейтед прес. Проследяващата яка на вълка не излъчва сигнали вече цяла седмица. Затова според властите той вероятно е бил застрелян. Случаят се разследва. Сигналът е изчезнал източно от Талин, на около 200 км от мястото, където вълкът беше намерен през февруари. Изтощеният вълк беше изваден, покрит с лед, от р. Пярну, в Югозападна Естония. Спасилите го работници го завиха в одеало и качиха в колата си, за да го заведат на ветеринар. В клиниката им казаха, че това е вълк. Той се възстанови само за ден и след като му сложиха яка за проследяване, специалисти го пуснаха на свобода. Вълкът е бил с ниско кръвно и това обяснява, защо е бил спокоен, докато мъжете са го отнасяли към автомобила си, за да го стоплят.", "date": "2019.06.20", "title": "Спасеният от работници вълк в Естония вероятно е бил убит"}
{"url": "https://www.24chasa.bg/novini/article/7516577", "text": "САЩ разглеждат множество санкции срещу Турция във връзка с намерението й да купи от Русия зенитно-ракетни системи С-400, заяви днес пред журналисти помощник държавният секретар на САЩ по военно-политическите въпроси Кларк Купър, предаде ТАСС. Купър каза, че държавният секретар Майк Помпейо изучава целия спектър от санкции, които могат да бъдат приложени по отношение на Турция в отговор на покупката на С-400. Той добави, че се разглеждат различни варианти на действия и различни степени на прилагането им, предава БТА. Същевременно Купър потвърди, че засега САЩ не са оттеглили предложението си да доставят на Турция системи за противовъздушна отбрана, алтернативни на руските С-400. \"Този вариант още е на масата\", каза Купър.", "date": "2019.06.20", "title": "САЩ разглеждат санкции срещу Турция заради покупката на руски системи С-400"}
{"url": "https://www.24chasa.bg/novini/article/7516580", "text": "Руският президент Владимир Путин заяви днес, че страната му не иска да си връща статута на свръхсила от съветско време, предаде Асошиейтед прес. На журналистически въпрос дали Русия си е върнала статута на свръхсила, който имаше Съветският съюз, Путин отвърна, че това не е необходимо. \"Не искаме да сме като Съветския съюз, който налагаше начина си на живот и политическата си система на съседите си, включително на страни от Източна Европа\", заяви руският президент в разговор с журналисти след края на годишната си пряка телевизионна линия за отговори на въпроси на обикновени граждани, предава БТА. Путин каза, че съветската политика е била \"контрапродуктивна, твърде скъпоструваща и лишена от историческа перспектива\". \"Невъзможно е да принудиш други хора да живеят по правилата ти\", отбеляза той. Путин заяви, че САЩ не са си взели поука от грешките на Съветския съюз. По думите му те \"продължават да повтарят едни и същи грешки с воденето на политика от имперски тип\". Путин заяви, че в Сирия действат руски частни контрагенти, като уточни, че те не представляват руската държава. На въпрос защо правителството не дава на частните контрагенти, които са воювали в Сирия, държавни помощи като на ветераните, Путин заяви, че тези хора са били в Сирия в лично качество и са се занимавали с проучване на петролни находища. \"Това няма нищо общо с руската държава или руската армия и следователно не коментираме този въпрос\", каза той. Това е първото официално признание на Путин, че в Сирия са действали руски частни военни контрагенти, отбелязва АП. Руски медии писаха, че компанията \"Вагнер\" е изпратила в Сирия хиляди наемници, които са подсилили руските военни части. Общият брой обръщения и въпроси към руския президент по време на 17-ата годишна \"Пряка линия с Владимир Путин\" за общуване с граждани е бил около 2 182 000, предаде ТАСС. Преди началото на излъчването са били получени около 1,6 милион въпроса, което означава, че през четирите часа на пряката телевизионна линия са постъпили още близо 600 000 телефонни обаждания, есемеси, мултимедийни съобщения и въпроси по интернет и мобилни приложения.", "date": "2019.06.20", "title": "Путин: Русия не иска да възвърне статута си\nна свръхсила от съветско време"}
{"url": "https://www.24chasa.bg/novini/article/7516497", "text": "Държавни ценни книжа за 300,6 млн. лв. продаде финансовото министерство на два аукциона, съобщиха от ведомството на Владислав Горанов. На първия търг са продадени 10,5-годишни книжа за 200 млн. лв. , а на втория - за 100,6 млн. лв. 20-годишни бонове. Постигнатата среднопретеглена доходност е 0,41% за 10,5-годишните книжа, 1,6% е за 20-годишните книжа. Лихвата, която държавата ще плати на купувачите на 10,5-годишните ДЦК, е рекордно ниска за този сегмент. 20-годишните са най-дългосрочната емисия държавни облигации, емитирани досега на вътрешния пазар. Първоначалната обява на аукциона бе за общ размер на емисиите от 400 млн. лв., а матуритетът на по-кратката - 10,6 години. Това означава, че финансовото министерство се е възползвало от правото си да не удовлетвори всички оферти за покупка. Общият размер на подадените поръчки за книжата с падеж през 2029 г. е бил за 472 млн. лв. Исканията за придобиване на 20-годишните ДЦК са били за 248 млн. лв., уточняват от финансовото министерство. Отчетеният спред спрямо аналогичните на нашите германски федерални облигации е в размер на 73 базисни пункта за 10,5-годишните книжа и 151 базисни пункта за 20-годишните ДЦК. Най-голямо количество 10,5-годишни книжа са придобити от банките - 43%, следвани от пенсионни и гаранционни фондове - 34%, и застрахователните дружества с 23%. Най-голям обем книжа в наддаването за 20-годишните бонове са придобили застрахователните дружества - 49%, следвани от пенсионни и гаранционни фондове - 39%, банки - 10%, и инвестиционни посредници - 2%.", "date": "2019.06.20", "title": "Горанов продаде нов дълг с рекордно ниска лихва"}
{"url": "https://www.24chasa.bg/novini/article/7515860", "text": "За 32-а година “Лео Бърнет” - международната агенция за творчески решения, обяви своята прогноза за международните награди “Кан Лайънс 2019” (Cannes Lions). Прогнозата включва 20-те най-добри претенденти за най-престижните световни награди в рекламната индустрия. Фестивалът ще се състои в Кан, Франция, от 17 до 21 юни 2019 г. Годишните прогнози на “Лео Бърнет” за кампаниите, които имат голям шанс да спечелят награда в Кан, имат безупречна репутация на точност - с почти 90% за повече от три десетилетия. “Тази година прогнозите за фестивала са истинска мозайка от творчески идеи, които докосват хората, събуждат емоциите у тях и дават смисъл на живота им”, казва Марк Тътсел, главен изпълнителен директор и глобален творчески директор на “Лео Бърнет”. Той съставя списъка с прогнозите за 17-а поредна година. По време на кариерата си е печелил повече от 600 награди “Кан Лайънс”.", "date": "2019.06.20", "title": "“Лео Бърнет” обяви прогнозата си за наградите “Кан Лайънс 2019”"}
{"url": "https://www.24chasa.bg/novini/article/7516433", "text": "По разпореждане на министъра на околната среда и водите Нено Димов експерти на РИОСВ - Варна днес незабавно извършиха проверка по постъпил сигнал за разораване на дюни в курортния комплекс \"Камчия\". Това съобщи пресцентърът на МОСВ. Установено е, че на плажната ивица - в района на местността \"Бункера\", на територия с приблизителна обща площ около 1,7 дка, има следи от преминаване на превозно средство и отъпкване на единична сухолюбива растителност. При проверката на терен не е установена техника и извършване на дейности. Предприети са действия за изясняване на обстоятелствата, снети са координати на засегнатата територия и е поискана информация от Службата по геодезия, картография и кадастър във Варна за наличие на дюни. За случая е уведомена Окръжната прокуратура във Варна и е информирано Министерството на туризма. След направена проверка в Регистъра на защитените природни обекти в териториалния обхват на РИОСВ - Варна и наличната към момента цифрова информационна система за защитените зони от екологичната мрежа \"Натура 2000\" е установено, че гореописаната територия не попада в границите на защитени територии по смисъла на Закона за защитените територии, но частично попада в защитена зона за опазване на дивите птици BG0002060 \"Галата\", обявена със заповед от 10 февруари 2012 г. на министъра на околната среда и водите. По друг случай, при планова проверка на 17 юни 2019 г. в защитената местност \"Лонгоза\", са установени незаконни изкопни дейности със специализирана техника в коритото и по устието на река Камчия. Установен е извършителят и му е връчен акт за установяване на административно нарушение. С цел възстановяване на засегнатите природни местообитания, както и на естествения облик на защитената местност \"Лонгоза\", днес РИОСВ - Варна е издала предписание на извършителя да премахне новообразуваната дига от пясък и каменни блокове /парчета, късове/, която възпрепятства естественото оттичане на река Камчия. Защитената местност \"Лонгоза\" е бивша буферна зона около резервата \"Камчия\" и попада в защитени зони от екологичната мрежа \"Натура 2000\" - \"Камчия\", определена, съгласно Директивата за опазване на естествените местообитания и на дивата флора и фауна, и на комплекса \"Камчия\", определена според Директивата за опазване на дивите птици.", "date": "2019.06.20", "title": "РИОСВ - Варна провери сигнала за разораване на дюни в \"Камчия\""}
{"url": "https://www.24chasa.bg/novini/article/7516423", "text": "Кметът на Костенец Радостин Радев, който е обвинен за подкуп, остава зад решетките. Това реши спецсъдия Пенка Велинова.  Според прокуратурата Радев, който е избран за кмет с подкрепата на БСП, е обещал 30 000 лева на общинския съветник Георги Донков. Целта му била да бъде гласувано решение, с което кметът да бъде упълномощен да подпише запис на заповед към фонд „Земеделие“, за да започнат плащанията по обществена поръчка за ремонт на училището в града. Тя вече била спечелена от фирмата на задържания с Радев бизнесмен Ивайло Пашов. Съдът откри достатъчно доказателства срещу обвиненията и прецени, че на свободата Радев може да извърши престъпление. Бизнесменът Пашов излиза на свобода срещу гаранция от 10 хил. лв. Защитата на обвинените заяви пред съда, че те са натопени от общинския съветник Донков.", "date": "2019.06.20", "title": "Обвиненият за подкуп кмет на Костенец остава зад решетките"}
{"url": "https://www.24chasa.bg/novini/article/7516453", "text": "Сделката за бизнеса на ЧЕЗ у нас е приключила, новият собственик е българското дружество \"Еврохолд\", научи екслузивно \"24 часа\". Информацията бе потвърдена от няколко независими източника. До минути се очаква и официално съобщение за подписания договор между ЧЕЗ и \"Еврохолд\". Българското дружество е една от най-големите независими финансови групи в Централна и Източна Европа с бизнес в 12 държави. \"Еврохолд\" влезе в сделката за бизнеса на ЧЕЗ в началото на април и придоби статут на екслузивен купувач. Финансирането на сделката става със собствени средства на \"Еврохолд\" и с кредит от две световни инвестиционни банки. \"24 часа\" научи, че това са Дойче банк и японската Номура.", "date": "2019.06.20", "title": "Първо в \"24 часа\": \"Еврохолд\" купи ЧЕЗ у нас"}
{"url": "https://www.24chasa.bg/novini/article/7516462", "text": "Българският еврокомисар за цифровата икономика и общество Мария Габриел откри в Братислава годишното пленарно заседание на ERGA - Групата на европейските регулатори за аудиовизуални медийни услуги. Дебатът се фокусира върху новата, по-голяма роля на независимите регулатори след преразглеждането на Директивата за аудиовизуалните медийни услуги, съобщиха от Отдел \"Преса и медии\" на Представителство на ЕК в България. Групата на регулаторите обсъди с комисаря и доклад за изпълнение на ангажиментите, които поеха по отношение равенството между половете в медиите. На оценката им за случаите на дезинформация по време на европейските избори бе отделена специална сесия. \"Намираме се в повратен момент. Успешното транспониране на преразгледаната Директива за аудиовизуалните медийни услуги върви ръка за ръка с по-отговорната роля на регулаторите. Диалогът между регулаторите е много важен за прагматичното прилагане на директивата във всички държави членки\", заяви Мария Габриел. Българският еврокомисар постави на обсъждане с регулаторите и въпроса за борбата срещу дезинформацията, който е на челно място в дневния ред на европейските институции. \"Наясно сме, че това е ново поле за някои от регулаторите. Наясно сме също така, че участието на регулаторните органи в процеса на наблюдение изисква не само време и ресурси, но и амбиция и творчество. Борбата срещу дезинформацията дава възможност на нашите граждани да имат критичен поглед върху медийното съдържание. По тази причина в преразгледаната директива за първи път са включени правни задължения за държавите членки и платформите за споделяне на видео по отношение на медийната грамотност. В целия този процес регулаторите трябва да имат важна роля\", наблегна Мария Габриел. Специално внимание беше обърнато и на въпроса за ролята и представителството на жените в аудиовизуалния сектор. По искане на българския еврокомисар, групата на европейските медийни регулатори направи проучване за представителството на жените в медиите, стереотипите в представянето на техния образ в рекламата, както и за добрите практики. Данните, които залегнаха в доклад на Европейската платформа на регулаторите, показаха, че жените понастоящем са по-слабо представени в аудиовизуалната медийна индустрия от мъжете. В резултат на това, редица регулатори се ангажираха да работят за по-добро представителство на жените в аудиовизуалния сектор. Мария Габриел поиска следващия доклад на групата с препоръки за действие да бъде представен през октомври.", "date": "2019.06.20", "title": "Мария Габриел: Ролята на европейските регулатори е ключова в борбата с дезинформацията"}
{"url": "https://www.24chasa.bg/novini/article/7516248", "text": "Нов състав на управителния съвет на АБЗ с председател Константин Велев бе избран на редовно годишно събрание на Асоциацията на българските застрахователи, съобщиха оттам. Членовете на сдружението приеха отчета за дейността на АБЗ и програма за следващата година. Основни акценти в нея са продължаване на политиката на сдружението за подобряване на нормативната среда и бизнес климата и за развиване на дейности, насочени към повишаване на застрахователна култура. Новият председател е Константин Велев, изпълнителен директор на ЗАД „Армеец“, който поема поста от Светла Несторова, след нейни два поредни мандата. Досега г-н Велев беше зам.-председател на УС на АБЗ. За първи път представител на местна компания оглавява сдружението. „Приемам позицията със съзнание за високата отговорност, която аз и всички колеги от новия управителен съвет поемаме пред нашите членове. През последните години асоциацията се наложи като фактор в икономическия живот в страната, като обединяващо звено при създаването на общи политики за развитие на застрахователния сектор. С приетите от нас стратегия и програма на дейността си поставяме значими цели и съм убеден, че чрез реализацията им ще продължим да допринасяме за устойчивото развитие на бранша и икономически напредък на обществото“ – заяви Велев. Другите членове на новия управителен съвет са: Светла Несторова, председател на УС и Главен изпълнителен директор на ЗEАД \"Булстрад Живот Виена Иншуранс Груп“, Кирил Бошов, Изпълнителен директор на \"Евроинс Иншурънс Груп\" и Председател на УС на \"Еврохолд България\", Юри Копач, Изпълнителен Директор Търговска мрежа и продажби, член на УС на „Дженерали Застраховане“,Габриела Генова, Председател на Управителния съвет и Финансов директор на „Граве България Животозастраховане“, Георги Георгиев, Изпълнителен директор на ЗК“ Уника Живот“ АД и Глория Димитрова, Главен директор „Пазари“ на ЗАД \"Алианц България\".", "date": "2019.06.20", "title": "Шефът на ЗАД \"Армеец\" Константин Велев \nоглави Асоциацията на застрахователите"}
{"url": "https://www.24chasa.bg/novini/article/7516361", "text": "Започна заседанието на Европейския съвет в Брюксел. Това стана ясно от публикцаия в профила на премиера Бойко Борисов във фейсбук. \"Консултации вървят по всички пет важни позиции в Европа, но съм скептичен, че днес ще постигнем съгласие\", каза по-рано пред журналисти той. Преди това на срещата на EPP - European People's Party министър-председателят е разговарял с Кириакос Мицотакис, лидер на гръцката партия Нова демокрация. \"Обсъдихме случващото се между Турция, Гърция и Кипър, като изразих надежда страните да намерят дипломатичен начин да решат въпроса\", пише Борисов.                                                                                                                                                                                                                                                                                                                       ", "date": "2019.06.20", "title": "Борисов: Почна заседанието в Брюксел, не съм оптимист, че ще има решение"}
{"url": "https://www.24chasa.bg/novini/article/7516374", "text": "Още двама кандидати за Национален доставчик на услуги (НДУ) искат да партнират на Агенция „Пътна инфраструктура” (АПИ) в събирането на пътни такси. С решение на Управителния съвет на АПИ от 16 май 2019 г. в Регистъра на НДУ на сайта www.bgtoll.bg е вписан „Конкорд Смарт Инфраструктура” АД, който желае да продава електронни винетки, както и маршрутни карти и бордови устройства при старта на търговската експлоатация на тол системата. Дружеството е преминало проверка по същество дали отговаря на изискванията и вече има решение на Управителния съвет на АПИ за подписване на договор. Това съобщиха от Агенция \"Пътна инфраструктура\". На 4 юни 2019 г. заявление за регистрация е подал и четвърти кандидат за НДУ – „Иком“ ООД, който все още е в първия етап на процедурата – да се установи дали отговаря на условията и едва тогава да се впише в регистъра. Дружеството е заявило желание да партнира на АПИ само в събирането на тол такси. Регистрираният от АПИ втори Национален доставчик на услуги, с който беше сключен договор на 14 май 2019 г. – „Телетол” АД, няма да има възможност да продава електронни винетки, тъй като не постигна оперативна съвместимост на база интерфейс с Електронната система за събиране на пътни такси. Съгласно Общите условия за регистриране на НДУ, дружеството имаше 10 дни, за да установи съвместимост на база интерфейс и договорът да влезе в сила. На 4 юни 2019 г. в АПИ е получен отговор от представляващия “Телетол” АД Мартин Димитров, в който той предлага “осигуряване на техническо решение за собствена сметка, което представлява непрекъснат канал за покриване на гореописаните изисквания”. Това по същество означава изцяло нова технология, която няма нищо общо с изпълнението на изискванията от Общите условия за осигуряване на техническа съвместимост на оборудването на НДУ с Елекронната система за събиране на пътни такси. Предложеното от “Телетол” АД представлява сериозно неизпълнение на Договора от 14 май 2019 г. и опит за пренаписване на Общите условия и договора. Ако то бъде прието, това би довело до негативно засягане на сигурността на Електронната система на АПИ, а от там и на националните интереси, които тази система следва да гарантира чрез правилната й и сигурна експлоатация. Поради непостигане на изискваната в Общите условия оперативна съвместимост, със свое решение от 19 юни 2019 г. Управителният съвет на пътната агенция прекрати договора на “Телетол” АД. Дружеството остава в регистъра на Националните доставчици на услуги и ако на по-късен етап постигне успешна оперативна интеграция с интерфейса на централната система при въвеждане в търговска експлоатация на тол системата, ще може да партнира на АПИ в събирането на тол такси. Съгласно Общите условия процедурата за регистриране на НДУ включва три етапа – първият завършва с вписване в Регистъра на Националните доставчици на услуги на сайта www.bgtoll.bg. Втора фаза завършва с договор между Агенция “Пътна инфраструктура” и кандидата. Процедурата приключва с трети етап - влизане в сила на този договор след доказване на оперативна съвместимост на база интерфейс с електронната система на АПИ. До момента единствено “Интелигентни трафик системи” АД е приключила успешно цялата процедура за регистриране на Национален доставчик на услуги за продажба на електронни винетки и тол.", "date": "2019.06.20", "title": "Още 2 компании искат да събират пътни такси, докато АПИ отстрани \"Телетол\""}
{"url": "https://www.24chasa.bg/novini/article/7516376", "text": "От миналата година се работи по общо над 25 км от автомагистрала „Хемус“ – в участъците между Ябланица и п. в. „Боаза“ и от п. в. „Белокопитово“ до п. в. „Бухово“. От първия са изпълнени 81% от дейностите, като вече е започнало и полагане на битумизирана основа. Очаква се работата по него да завърши до края на 2019 г. Това заяви министърът на регионалното развитие и благоустройството Петя Аврамова по време на изслушване в парламентарната Комисия по регионална политика, благоустройство и местно самоуправление, съобщиха от пресцентъра на Министерството на регионалното развитие и благоустройството. Регионалният министър коментира още, че се работи само по 1,5 км от трасето на другия участък – между пътните възли „Буховци“ и „Белокопитово“. Строителството по останалите 15 км не може да започне заради неприключилите отчуждителни процедури. За тях за пръв път ще се възползваме от промените в Закона за държавната собственост и ще поискаме предварително изпълнение на отчуждението, съобщи Аврамова и изказа благодарност към народните представители за направените законодателни изменения. 9 са делата, за които е поискана такава процедура. Продължава теренното осигуряване на 134-километровия участък от п. в. „Боаза“ до разклона с пътя Русе – Велико Търново, информира още министърът. Те са по-напреднали за първите три от общо шест участъка, на които е разделено трасето. Агенция „Пътна инфраструктура“ разчита на съдействието от общините, за да може отчуждителните процедури да приключат по-бързо. В две отсечки, в които те са завършени, се работи на терен. По време на изслушването стана ясно, че дясното платно на пътя Мездра-Ботевград ще бъде изградено върху сега съществуващото, а лявото ще се изгражда успоредно на него, с изключение на отсечка с дължина около километър, където трасето напуска съществуващия път. Пресичанията с републиканските и общинските пътища ще бъдат оформени като кръгови кръстовища. Избран е изпълнител на лот 2 от трасето, но процедурата се обжалва в Комисията за защита на конкуренцията. Скоро се очаква да има избран изпълнител за лот 1. АПИ е предприела действия за възлагане на инженеринг на 38 свлачища по републиканки пътища в страната. До края на месеца ще стартира и процедура за избор на строителен надзор на 6 от тях. Целта е работата по всички да стартира през тази година. Укрепването им ще бъде финансирано със 140 млн. лв., които са заделени в бюджета на АПИ за тази година. Предвижда се изпълнението на дейностите да приключи през 2020 г., като бъдат дофинансирани от бюджета за следващата година. Идеята за следващия период е да има приоритетни проекти, които да не са фокусирани в решаването на градски проблеми, а да се даде повече гъвкавост и да се направят проекти, които да водят до развитие, коментира министър Аврамова в отговор на въпрос. Работи се и до края на 2019 г. ще има готов проект на Регионални схеми за пространствено развитие на районите от ниво 2, които ще изпълняват ролята на стратегии за изпълнение на инструмента Интегрирани териториални инвестиции на регионално ниво. Паралелно се актуализира Националната концепция за пространствено развитие. Тя ще изведе ключовите градове, които да бъдат подкрепени по линия на устойчивото градско развитие. До края на годината се предвижда на обществено обсъждане да бъдат подложени проектите на закони за управление на етажната собственост и за водоснабдяването и канализацията стана ясно още по време на изслушването. В момента три тематични работни групи разглеждат получените над 700 предложения от граждани и организации, които целят подобряване на нормативния акт. Изработват се механизми за засилване на контрола, както от страна на местната власт, така и от самите домоуправители. Предвижда се техните правомощия да се разширят с цел да може ефективно да се събират таксите за управление и ремонт и да може да се облекчат добросъвестните съседи. Обмисля се с новия Закон за ВиК срокът на договорите между асоциациите по водоснабдяване и канализация и операторите да се удължи от 15 на 25 години, с което да се създаде по-добра възможност за поддръжка на инфраструктурата.", "date": "2019.06.20", "title": "81% от участъка между Ябланица и „Боаза“ на АМ „Хемус“ са готови"}
{"url": "https://www.24chasa.bg/novini/article/7516395", "text": "Българското правителство полага значителни усилия в борбата с трафика на хора, макар да не покрива напълно минималните стандарти в някои ключови области, пише Държавният департамент на САЩ в годишен доклад. В частта за България в доклада за трафика на хора за 2019 г. Държавният департамент отбелязва, че правителството като цяло е положило по-големи усилия в сравнение с предишния отчетен период, предава БТА. Тези усилия са включвали признаване на двама служители за виновни в съучастничество и екстрадиране на друг, отпускане на по-голямо финансиране за услуги в помощ на жертвите и участие в повече международни разследвания, се посочва в текста. Според доклада обаче българските власти са разследвали и предприемали наказателно преследване по по-малко случаи на трафик, съдилищата са продължили да издават условни присъди на повечето признати за виновни в трафик, корупцията в правоприлагащите органи и съдебната система е продължила да възпрепятства усилията, а разследванията срещу служители за съучастничество рядко са водели до присъди лишаване от свобода. В документа се отправят редица препоръки, включително да се издават значителни присъди затвор на признатите за виновни в трафик, да се увеличат усилията за разследване и наказателно преследване на случаите на трафик с цел сексуална и трудова експлоатация, да се предприемат енергични действия за разследване, наказателно преследване и признаване на вината на участвали в трафик държавни служители и постановяване на присъди затвор срещу тях, да се въведат устойчиви финансови механизми за услуги в помощ на жертвите като поддържане на приюти и връщане в родината, да се отделят значителни средства за дейности за борба с трафика на хора. Съединените щати включиха Саудитска Арабия и Куба в черния си списък на страните, които не правят достатъчно за справяне с трафика на хора - нещо, което може да доведе до санкции, предаде Франс прес. В годишния си доклад Държавният департамент на САЩ критикува американския съюзник Саудитска Арабия за широко разпространени нарушения спрямо чуждестранните работници и обвинява Куба в трафик посредством програмата й за изпращане на лекари зад граница. Китай, Северна Корея, Русия и Венецуела са сред страните, които остават в дъното на класацията \"Ако вие не се противопоставите на трафика, Америка ще се противопостави на вас\", заяви държавният секретар Майк Помпейо, представяйки доклада заедно с Иванка Тръмп, дъщеря и съветничка на президента Доналд Тръмп. Включването в списъка означава, че САЩ могат да ограничат помощта или да оттеглят подкрепата си за дадена страна в институции като Международния валутен фонд, отбелязва Франс прес. Помпейо каза, че въз основа на тази класация, свързана с трафика на хора, миналата година Вашингтон е взел мерки срещу 22 държави.", "date": "2019.06.20", "title": "САЩ с препоръки към България за трафика на хора в доклад"}
{"url": "https://www.24chasa.bg/novini/article/7516397", "text": "Президентът на САЩ Доналд Тръмп заяви днес, че Иран е направил \"много голяма грешка\"  , предадоха световните агенции. Говорителката на Белия дом Сара Сандърс каза, че Тръмп е бил информиран за случая през нощта и тази сутрин, предава БТА. Корпусът на гвардейците на Ислямската революция заяви, че е свалил дрона в иранското въздушно пространство. Американските въоръжени сили обаче нарекоха свалянето \"непровокирана атака\" и казаха, че тя е била извършена в международното въздушно пространство над Ормузкия проток. Иран междувременно внесе в ООН жалба във връзка с инцидента със свалянето на безпилотния летателен апарат на въоръжените сили на САЩ, предаде ТАСС, като се позова на иранската агенция ИСНА. Говорителят на иранското министерство на външните работи Абас Мусави определи случая с американския дрон като \"агресивни и провокативни действия от страна на Съединените щати\".", "date": "2019.06.20", "title": "Тръмп за сваления американски самолет: Иран направи много голяма грешка"}
{"url": "https://www.24chasa.bg/novini/article/7516426", "text": "След 20 години режимът на севернокорейският лидер Ким Чен-ун може и да го няма, и то не поради външни действия или бунт, а поради вътрешни промени, свързани с новите поколения, твърди цитиран от Франс прес бивш севернокорейски висш дипломат, избягал в чужбина. \"Смятам, че 10 години е твърде кратко време, за да падне режимът, но не вярвам Ким Чен-ун да може да се задържи още 20 години, каза пред медии в Токио бившият заместник-посланик на Северна Корея във Великобритания Тхе Йон-хо. \"Ако живея още 20 или 30 години, мисля, че тогава ще мога да се върна в страната си\", изрази надежда Тхе, напуснал дипломатическия пост с риск за живота си през август 2016 г., предава БТА. Тогава той бяга от Северна Корея със семейството си, а Пхенян го обявява за престъпник. Дезертьорството на дипломати от ранга на Тхе Йон-хо е нещо извънредно рядко, отбелязва Франс прес. Не смятам, че в скоро време може да избухне народен бунт или да бъде предприето каквото и да било военно начинание за свалянето на Ким Чен-ун, но очаквам повече от обновяването на поколението, уточни той. Близкото обкръжение на Ким е на възраст между 60 и 80 години и промяната може да настъпи, когато тези ветерани си идат, отбеляза Тхе. \"Когато тези генерали се пенсионират и на власт дойдат днешните 30-, 40- или 50-годишни хора, не съм убеден, че те ще продължават да споделят идеологията на Ким Чен-ун. Дори съм сигурен, че ще му кажат \"довиждане\"\", заяви бившият дипломат. Тхе каза също, че не вярва на публикациите в печата, че севернокорейски висши представители са били екзекутирани след неуспеха на втората среща на върха между Ким Чен-ун и американския президент Доналд Тръмп във Виетнам през февруари. Според него по-вероятно е те да са били осъдени на по няколко месеца трудов лагер далеч от столицата. \"Ако Ким Чен-ун прехвърли изцяло отговорността за неуспеха върху другите, би съсипал авторитета си като ръководител, и той много добре знае това\", подчерта Тхе.", "date": "2019.06.20", "title": "Севернокорейски бивш дипломат: До 20 години режимът в Пхенян може да рухне"}
{"url": "https://www.24chasa.bg/novini/article/7516479", "text": "Най-големият публичен холдинг в България и една от водещите независими бизнес групи в Централна и Югоизточна Европа - \"Еврохолд България\" АД, се споразумя да придобие бизнеса на чешката енергийна компания ЧЕЗ Груп в България. Двете страни подписаха договор днес. Това съобщиха официално от холдинга. \"Еврохолд\" ще плати 335 млн. евро за придобиването на активите на ЧЕЗ Груп в България. Еврохолд ще финансира сделката с комбинация от собствен и заемен капитал. \"Еврохолд\" вече е подписала мандат с две глобални инвестиционни банки с богат опит в осигуряването на финансиране за подобни сделки, които да обезпечат необходимия заемен капитал. \"Еврохолд\" вече е сформирала и консултативен съвет от експерти със солиден международен опит в бизнеса с дистрибуция на електроенергия, който ще консултира компанията в процеса на интеграция на дейността на ЧЕЗ България в структурата на холдинга. Допълнително, Еврохолд се е договорила висшият мениджмънт на ЧЕЗ България ЕАД, в това число и изпълнителният директор на дружеството, да остане в компанията, за да се гарантира плавен преходен период в управлението. Структурата на ЧЕЗ Груп в България включва електроразпределителното дружество ЧЕЗ Разпределение България АД, компанията за обществено снабдяване с електроенергия и лицензиран търговец ЧЕЗ Електро България АД, лицензирания търговец на електроенергия ЧЕЗ Трейд България ЕАД, компанията за IT услуги ЧЕЗ ИКТ България ЕАД, фотоволтаичния парк Фри Енерджи Проджект Орешец, дружеството за производство на електричество от биомаса Бара Груп и ЧЕЗ България ЕАД, която координира и управлява дейността на всички дружества на групата в страната. Сделката по придобиването на бизнеса на ЧЕЗ Груп в България ще бъде финализирана след одобрение от съответните регулаторни органи. Консултанти на Еврохолд по сделката са базираната в Лондон международна адвокатска кантора Morrison & Foerster и българската - “Стоева, Чомпалов и Знеполски\".", "date": "2019.06.20", "title": "\"Еврохолд\" ще плати 335 млн. евро за придобиването на бизнеса на ЧЕЗ у нас"}
{"url": "https://www.24chasa.bg/novini/article/7516478", "text": "Латвия разшири забраната за съветски и нацистки символи, която ще се отнася и до носенето на съответни униформи, предаде ДПА. Латвийският парламент одобри днес законова промяна, която забранява носенето на униформи на армиите или други силови структури на бившия Съветски съюз и нацистка Германия, предава БТА. Предвидено е законът да влезе в сила на 1 януари 2020 г., се казва в изявление на парламента. Латвия е била окупирана в различно време през периода на Втората световна война последователно от Съветския съюз и от нацистка Германия и възстановява независимостта си чак през 1991 г. Бивши войници от съветската армия традиционно взимат участие в празнуването на Деня на победата на 9 май, а латвийските ветерани от СС маршируват в Деня на легионера, 16 март, припомня ДПА. Нарушаването на забраната в бъдеще ще се наказва с глоба. Същата разпоредба вече важи за други предмети, открито демонстриращи символите на двата режима, като знамена и емблеми. Сред забранените символи са съветският червен флаг със сърп и чук и нацистката свастика, отбелязва ДПА.", "date": "2019.06.20", "title": "Латвия забранява носенето на съветски и нацистки униформи на публични места"}
{"url": "https://www.24chasa.bg/novini/article/7516485", "text": "Един от ключовите свидетели в дело срещу неонацистката гръцка партия Златна зора призна днес, че негово обаждане по телефона е довело до редица събития, завършили с убийството на рапъра Павлос Фисас на 18 септември 2013 г., съобщава в. \"Катимерини\". Йоанис Агос, член на Златна зора, призна в съда на първия ден от изслушванията на подсъдимите по делото, че е видял Фисас да седи в бар в град Керацини, където гледал мач със свои приятели, и е предупредил за това функционер на партията, предава БТА. Агос каза, че е седял на маса до тази на музиканта активист и неговите приятели, след което се е обадил на Янис Казандзоглу, високопоставен член на местен клон на Златна зора, за да го уведоми къде се намира музикантът. Свидетелствата на Агос са ключови за обвинението, което твърди, че неговото обаждане е довело до редица други обаждания нагоре по йерархията на Златна зора чак до депутата Янис Лагос, което завършило с изпращането на \"наказателния отряд\", който да нападне Фисас. Според доказателства, с които разполага прокуратурата, Лагос е изпратил групово съобщение на няколко членове на партията с инструкции да се съберат в партийната централа.", "date": "2019.06.20", "title": "Ключов свидетел в дело срещу Златна зора\nхвърли светлина върху убийството на рапъра"}
{"url": "https://www.24chasa.bg/novini/article/7516517", "text": "Французойката, която убила пет от новородените си деца, беше осъдена днес на 20 години затвор, предаде Франс прес. Силви Хорнинг, майка на три големи деца и баба на четири внучета, избухна в сълзи при произнасянето на присъдата от съд в източния френски департамент О Рен (Горен Рейн). \"Трябва да обжалва. Двадесет години е прекалено, това е почти рекорд за Франция\", заяви адвокатът на Хорнинг Ролан Мьоглен, предава БТА. В този останал неразгадан в продължение на 14 години случай Силви Хорнинг е идентифицирана случайно през 2017 г., при обикновено съседско спречкване, което води до снемане на ДНК проба от нея, като майката на четири новородени, открити мъртви през 2003 г. в торби за боклук в местна гора. Близките й с изумление узнават, че тя сама е родила пет бебета в банята си между 1995 и 2003 г., удушила ги е и години наред е крила телата им в килер преди да ги изхвърли в гората. Останките на пето новородено бяха открити в хладилна чанта в семейното жилище близо до град Мюлуз. \"За мен това не бяха бебета, а някакви същества, които духът и тялото ми не приемаха, нещо растящо в мен, което не приемах\", каза обвиняемата по време на процеса.", "date": "2019.06.20", "title": "20 г. затвор за французойка, убила 5 от новородените си деца"}
{"url": "https://www.24chasa.bg/novini/article/7516480", "text": "Традиционната среща на ЕНП, която приключи днес непосредствено преди заседанието на Европейския съвет, излезе с потвърждение, че най-голямата партия в Европейския парламент не се отказва от водещия си кандидат за председател на Европейската комисия Манфред Вебер. Лидерът Жозеф Дол направи следното изявление: “ЕНП даде пример за демократичен и прозрачен процес за излъчване на водещ кандидат като начин да приближи Европа до хората. Оставаме твърдо в подкрепа на тази процедура и водещия си кандидат Манфред Вебер. На изборите европейските граждани отново определиха ЕНП за най-голямата група в Европейския парламент. Това е доверие в процеса с водещия кандидат, който постави гражданите в центъра на европейската демокрация. Наше задължение е да уважим техния вот и да подкрепим Манфред Вебер за председател на Европейската комисия.“ Всички сме зад Манфред Вебер, потвърдиха лидерите от ЕНП. “Скорошното му преизбиране за председател на групата на ЕНП в ЕП е потвърждение на лидерските му способности и подкрепата, която му дава ЕНП. Ние твърдо вярваме, че Манфред Вебер има всички необходими качества и опит да води следващата Европейска комисия. Големият му опит на регионално и европейско ниво, който дава конкретни резултати, прекарва мостове отвъд партийните политики и го прави най-добрия кандидат за тази работа“, заяви Жозеф Дол.", "date": "2019.06.20", "title": "ЕНП: Оставаме твърдо зад Вебер, той е мост над партиите и има огромен опит"}
{"url": "https://www.24chasa.bg/novini/article/7514526", "text": "Шведският гражданин Вежди Иляз, който блъсна с автомобил 37-годишния глухоням велосипедист Месут Мустафа вече е обвиняем. 31-годишният мъж е обвинен от окръжната прокуратура в Кърджали в причиняване на смърт по непредпазливост, както и че е избягал от местопроизшествието. С постановление на наблюдаващия прокурор от 19 юни Вежди Иляз е задържан за 72 часа. Предстои в кърджалийския съд да бъде внесено искане за задържане под стража. Десетки автомобили проверили полицаите, докато стигнат до Иляз, седял зад волана на колата, с която бе прегазен колоездачът. Окървавеният труп на мъжа беше открит захвърлен в канавка край международния път за Гърция на 500 метра от разклона за село Загорско. Мъртвото тяло било забелязано от туристи, пътуващи към ГКПП Маказа в събота преди обяд. Сигналът е подаден на спешния телефон 112 към 10,30 ч. Веднага на място е изпратена група криминалисти. Заради огледа беше затруднено движението на натоварения път. Автомобилите бяха пропускани само по едната лента, а полицай регулираше движението. Самоличността на Месут Мустафа била установена още по време на огледа. Загиналият е жител на момчилградското село Горско Дюлево. 37-годишният мъж бил глухоням и често се придвижвал с велосипед. Полицаите открили строшеното му колело, захвърлено на 10-ина метра от тялото в ливада край пътя. За последно Месут бил видян в Момчилград в петък вечерта. Вероятно инцидентът е станал часове по-рано. Мъжът често използвал международния път за Гърция, за да се прибере в родното Горско Дюлево. То се намира в планински масив и пътят от Момчилград до селото е доста стръмен. Затова Месут предпочитал да използва полегатия път за ГКПП Маказа. На няколко километра от мястото, където бе намерено тялото, има въжен мост, от който има пряк път за Горско Дюлево. Още в началото на разследването основната версия на криминалистите е, че глухонемият мъж е жертва на пътен инцидент. Вероятно е бел в средата на платното, когато е бил връхлетян от автомобил, движещ се с висока скорост. За това говорят следите от дълъг спирачен път на асфалта. След сблъсъка вероятно шофьорът е издърпал тялото на Месут в канавката и е захвърлил във високата трева велосипеда.   “Не можем да проумеем какъв е бил този човек зад волана. Как може да блъснеш с автомобил някого и просто да го захвърлиш в канавката, а да не му помогнеш? Не казвам, че Месут не е имал вина. Той караше стар велосипед, не ползваше светлоотразителна жилетка, но не заслушаваше да му се случи такова нещо”, заяви кметът на Горско Дюлево Сезгин Ахмед. Още при първия оглед на местопроизшествието разследващите открили и следи от автомобила. Станало ясно, че той е френско производство и е светлосин. Още в събота е започнало преглеждането на записите на видеокамерите в района. Във времето от 22 ч на 14 юни до 6 ч на 15 юни, когато според разследващите е станала катастрофата, по международния път са преминали над 400 автомобила. Първоначалните опасения на разследващите били, че извършителят е напуснал страната през намиращия се на 30-ина километра ГКПП Маказа и е избягал в Гърция. След преглед на записите на граничния пункт тази версия била отхвърлена. Наложило се полицаи по места да издирват светлосини автомобили френско производство. В акцията били ангажирани всички полицейски управления в района. Три дни след инцидента полицаи открили автомобил със следи от катастрофа. Той бил с шведска регистрация, което затруднило издирването му Автомобилът бил скрит в гараж в кирковското село Метличина, което се намира на 15 км от местопроизшествието. Собственик на светлосиньото “Пежо” се оказал 31-годишният Вежди Иляз. Той имал и българско, и шведско гражданство, защото от дете живеел в скандинавската държава. Според съселяни на младия мъж той се бил завърнал в родния край неотдавна. Бил спестил пари и възнамерявал да започне собствен бизнес тук. Смятал да отвори дюнерджийница в центъра на Кърджали. В родното село на Месут все още не могат да повярват на случилото се. Въпреки че бил глухоням, той бил трудолюбив и никога не отказвал каквато и да било работа. Най-често помагал на съселяните си в селскостопанската работа срещу дребни суми. Загиналият велосипедист се грижел за възрастните си родители. Баща му е инвалид. В селото се надяват виновникът за произшествието да получи заслужена присъда. Отсечката на смъртта - така наричат участъка от пътя за ГКПП Маказа край разклона за село Загорско. На 14 април в района загина 6-месечно бебе. То се возело със семейството си с беемве от Кърджали по посока ГКПП Маказа. На разклона автомобилът се сблъска с “Фолксваген Фаетон”, управляван от лидера на партия ДОСТ Лютви Местан, при опит на политика да се включи в главния път.   При последвалия зверски сблъсък беемвето излетя от пътя и се приземи в близкото дере. При катастрофата загина 6-месечното момиченце, а 9-годишното му братче и родителите им бяха ранени. Местан беше обвинен за причиняване на смърт по непредпазливост. Разследването по делото беше удължено с два месеца заради забавилата се автотехническа експертиза.", "date": "2019.06.20", "title": "Вежди, който прегази глухонемия велосипедист, скрил колата си в гараж и хвърлил колелото в храстите"}
{"url": "https://www.24chasa.bg/novini/article/7516302", "text": "Турският президент Реджеп Тайип Ердоган заяви днес, че продължава да бъде противник на строгата парична политика на Турция и обеща \"окончателно решение\" за скорошно понижаване на основния лихвен процент от сегашното ниво от 24 процента, предаде Ройтерс, цитирана от БТА. \"В моята страна, за съжаление, лихвеният процент е 24 процента. Не може да има такова нещо. Ето защо скоро ще осигурим окончателно решение\", каза Ердоган пред репортери в Истанбул. \"Турция трябва много внимателно да отстъпи от тази лихвена политика\", добави още той.", "date": "2019.06.20", "title": "Ердоган обеща понижаване на лихвените проценти в Турция в скоро време"}
{"url": "https://www.24chasa.bg/novini/article/7516310", "text": "Омбудсманът Мая Манолова призова народните представители да не приемат промените за неограничено частно финансиране на политическите партии. Това съобщиха от пресцентъра на омбудсмана. Общественият посредник е категоричен, че новите текстове противоречат на конституционни принципи и разпоредби и арогантно легализират интересите на олигархията за сметка на правата на гражданите и политическия плурализъм. Мая Манолова е категорична, че ако предложеният корпоративен модел за финансиране на политическите партии бъде приет, тя „незабавно и без колебание“ ще сезира Конституционния съд заради погазване на принципите на демократичната и правова държава и на политическия плурализъм. Обръщам се към Вас, за да заявя категоричното си несъгласие с предвидените изменения в нормативната уредба, уреждаща финансирането на политическите партии, с които се допуска неограничено частно финансиране на политическите партии и безвъзмездно ползване на държавни и общински помещения за осъществяване на тяхната дейност. Вижте отвореното писмо на омбудсмана по темата:  В същото време, макар и безкрайно закъсняло като реакция, подкрепям предложението за намаляване на партийната субсидия от 11 лв. на 1 лв. за действително получен глас. Този въпрос беше решен с волята на суверена на референдума още през 2016 г., когато 2 516 791 гласоподаватели отговориха с „Да“ на въпроса „Подкрепяте ли годишната държавна субсидия, отпускана за финансиране на политическите партии и коалициите, да бъде един лев за един получен действителен глас на последните парламентарни избори?“. Но това не означава, че гражданите са подкрепили т.нар. отворено финансиране на политическите субекти. Промените, с които се въвежда неограничено бизнес финансиране на политическите партии, са грубо нарушаване на демократичните принципи и връщане на стари уредби, които бяха отменени като мярка за премахване на възможностите за зависимост на политическите субекти от частни интереси. Нахлуването на корпоративни интереси в полето на политиката е брутално погазване на изконни демократични ценности. Арогантното легализиране на интересите на олигархията е за сметка на гражданите и техните права. Това е удар в сърцето на демокрацията и отстъпление от най-голямото й постижение - принципа за политическия плурализъм, който гражданите отвоюваха още в първите години на прехода. И заплаха пред функционирането на многопартийната система у нас. Промените за частното финансиране на партиите не са подложени на обществено обсъждане, а са направени в краткото време между първо и второ гласуване на измененията в Закона за държавния бюджет на Република България, което е абсолютно пренебрегване на мнението на гражданското общество по въпроса за партийното финансиране. Липсата на открит и задълбочен дебат по направените предложения е предпоставка за приемане на разпоредби, които са в пълно противоречие с направените препоръки за усъвършенстване на законовата уредба в Доклада за оценка на България „Прозрачност при финансиране на политическите партии“, приет от GRECO (Група държави срещу корупцията) по време на 48-та й пленарна сесия (Страсбург, 27 септември - 1 октомври 2010 г.). В доклада се посочва, че „отсъствието на принципна забрана за получаване на дарения на юридически лица е сериозен проблем“ и се препоръчва на българските власти: - „...да се въведе изрична и последователна правна рамка относно забраната за дарения от юридически лица в контекста на финансирането на дейността на политическите партии и предизборните кампании........“. Тази, както и други препоръки, свързани с финансирането на политическите партии и предизборните кампании са въведени в изборното законодателство при неговото кодифициране през 2011 г. и през 2014 г., за което е дадена положителна оценка от GRECO в доклада от 10 октомври 2014 г. за изпълнение на препоръките от страна на България. Вместо законодателят да е последователен в тази посока сме изправени пред заплахата от сериозно отстъпление и връщане назад. В момента има забрана партиите да получават средства от юридически лица, а за даренията от физически лица има ограничение - до 10 000 лв. за една година. Предвиденото премахване на тези ограничения може да доведе до безлимитно „наддаване“ в партийното финансиране, което изцяло подменя целта на промените за ограничаване лукса на партийните централи. Изразявам увереност, че ще предприемете необходимите действия за запазване на демократичните принципи във финансирането и функционирането на партиите и няма да допуснете приемането на законови разпоредби, които ще създадат предпоставки за подчиняване на партиите на бизнеса. В случай, че приемете този корпоративен модел за финансиране на политическите партии, с предоставените ми от Основния закон правомощия незабавно и без колебание ще сезирам Конституционния съд за установяване на противоконституционност на приетите разпоредби като противоречащи на принципите на правовата и демократична държава и на политическия плурализъм.", "date": "2019.06.20", "title": "Манолова към депутатите: Незабавно ще дам частното финансиране на партиите на КС"}
{"url": "https://www.24chasa.bg/novini/article/7516307", "text": "Френски прокурор поиска 20 г. затвор за жена, обвинена в убийството на пет от децата си, веднага след раждането им. Това престъпление стана известно десетилетие и половина, след като бяха открити тленните останки на жертвите, предаде  . Силви Хорнинг, която е на 55 г., беше задържана през ноември 2017 г.по подозрение, че е убила пет деца между 1990 и 2005 г. Смята се, че французойката, която е майка на три пораснали деца, е криела забременяванията си дори от своя съпруг, раждала е тайно и след това е удушавала новородените в нейната къща във Вителсхайм в Източна Франция. През 2003 година бяха открити телата на четири бебета в торби за боклук в близката гора. Първоначалното разследване беше приключено през 2009 година, а разследващите не успяха да установят извършителя на деянието. То беше подновено през 2016 г., за да се възползва от напредъка в изследванията на ДНК, а година по-късно изследователите направиха първата връзка между Хорнинг и смъртта на бебета напълно случайно, след като нейната такава беше взета в отделен случай след спречкване със съседите. Това показа, че тя е майка на децата, чиито трупове са открити. Жената призна, че е удушила пет деца, след като ги родила в банята. Петият труп е бил открит във фризера й.", "date": "2019.06.20", "title": "Съдят французойка, удушила 5 от децата си"}
{"url": "https://www.24chasa.bg/novini/article/7516211", "text": "Бившият британски външен министър Борис Джонсън спечели най-много гласове на четвъртия тур от изборите за нов лидер на Консервативната партия на мястото на министър-председателя Тереза Мей, предадоха Ройтерс и БТА. Джонсън получи 157 гласа, следван от министъра на околната среда Майкъл Гоув с 61 гласа и външния министър Джереми Хънт с 59 гласа. Вътрешният министър Саджид Джавид събра 34 гласа и отпадна от надпреварата. По-късно днес депутатите от Консервативната партия ще гласуват на пети тур за избор на нов лидер.", "date": "2019.06.20", "title": "Борис Джонсън с най-много гласове за поста на Мей, следван от Майкъл Гоув"}
{"url": "https://www.24chasa.bg/novini/article/7516219", "text": "Проверки на къщи за гости, финансирани по ПРСР 2007-2013 г., които са в мониторинг, започнаха да се извършват по заповед на министъра на земеделието и храните Десислава Танева. Това е съобщила за   Айрие Ибрямова, директор на държавен фонд „Земеделие“ – Варна. Проверка на имот, регистриран чрез фирма „Изгрев-212“ ООД в село Изгрев, област Варна, трябваше да установи дали обектът изпълнява туристическата дейност, за която е предназначен. Задължителното условие - информационна табела, която да посочва, че къщата е субсидирана от държавен фонд „Земеделие“, не беше налице, констатираха проверяващите, пише \"Черно море\". „През октомври изтича програмният мониторинг период, което означава, че къщата трябва да функционира от 2014 г.“, отбеляза Айрие Ибрямова и поясни, че ако обектът не функционира по предназначение, следва процедура по публично вземане на държавната собственост, като собственикът трябва да върне субсидията, която е получил. В конкретния случай тя е в размер на 391 000 лв. За собственик на имота се представи Ивайло Желев, който грубо отказа коментар пред журналистите, както и да ги допусне до обекта, уточняват от \"Черно море\". Желев заявил, че не желае имотът му да бъде посещаван, въпреки че основното му предназначение, за което държавата е отпуснала финансиране, е „къща за гости“. Отказал да отговори и на основния въпрос дали обектът изпълнява предназначението си. Въпреки че проверката бе публична, представителите на фонда също не бяха допуснати да влязат вътре. С честта да се запознае с документацията бе удостоен само един от проверяващите. „Доклад така или иначе ще бъде изготвен, тази констатация ще бъде отбелязана и ще се представи на централното управление в София“, каза директорът на фонд „Земеделие“ - Варна, която също остана извън обекта. За управител на фирма „Изгрев-212“ ООД, бенефициент на средствата, с които е реализиран проектът, в Търговския регистър е посочено лицето Мартин Миленов Желев, собственик и на фирмите „Димар Норд-Ийст“ ЕООД, „Димар Хийт“ ЕООД, „Мултитехно“ ООД, сочи проверка на \"Черно море\". От целия програмен период за страната къщите за гости са 7456, от които в мониторинг са 288, каза още Ибрямова, уточнявайки, че отпуснатата държавна субсидия е в размер на близо 82 млн. лв. 15 на брой са обектите в област Варна, за които не е изтекъл 5-годишният мониторинг период. Проверките ще продължат до 30 юни, след което изготвеният доклад ще бъде представен на ресорния министър.", "date": "2019.06.20", "title": "Проверяват собственик на къща за гости край Варна, взел 391 000 лева финансиране"}
{"url": "https://www.24chasa.bg/novini/article/7516212", "text": "ГЕРБ и БСП са внесли по една кандидатура за нов член на Съвета за електронни медии на мястото на бившия депутат от социалистическата партия Иво Атанасов, чийто мандат изтича през юли, предаде  “. Срокът за представяне на номинациите изтече вчера. ГЕРБ предлагат за нов представител от парламентарната квота в СЕМ да бъде избрана Галина Георгиева, чието име не е много познато в публичните среди. Кандидатурата й е внесена лично от шефа на комисията по култура и медии Вежди Рашидов. Предложението на БСП е Иво Атанасов, който влезе в медийния регулатор през 2013 г. по времето на кабинета „Орешарски“, да бъде наследен от Ия Петкова-Гурбалова. През последните 4 години Гурбалова е шеф на маркетинга и рекламата на НДК и отговаря за медийните партньорства и организирането на съвместни културни прояви като „Киномания“, Новогодишния музикален фестивал, „Салон на галериите“ и т.н. Завършила е Софийския университет и е доктор по социално управление. Съгласно правилника за избор на нов член на СЕМ, приет преди дни от медийната комисия, кандидатите трябва да имат опит в електронните медии, електронните съобщения, журналистиката, правото или икономиката. Преди изслушванието в същата комисия трябва да бъдат представени и документи или информация, че номинираните се ползват с обществен авторитет и професионално признание, каквото е изискването съгласно Закона за радиото и телевизията.", "date": "2019.06.20", "title": "ГЕРБ и БСП са внесли кандидатури за нов член на СЕМ на мястото на Иво Атанасов"}
{"url": "https://www.24chasa.bg/novini/article/7516214", "text": "\"Тези консултации вървят по всичките позиции, за да може накрая тези, които бъдат предложени, да бъдат избрани. Действително е сложно. Знам трите имена, които ще предложи Туск, но е глупаво да се каже на този етап\". Това заяви премиерът Бойко Борисов в Брюксел относно предстоящите предложения за наследник на председателя на Европейската комисия Жан-Клод Юнкер. \"Решението на ЕНП е да поддържаме Вебер като план А. Въртят се различни кандидати, ние имаме партийно решение с шпиценкандидат. Надали ще се договорим тази вечер, но консултациите ще продължат\". Премиерът беше скептичен, че днес ще се постигне съгласие, но потвърди, че името на Кристалина Георгиева е сред обсъжданите при разпределянето на висшите постове в ЕС. Попитан от медиите кой ще бъде българският еврокомисар, премиерът Борисов отговори, че не вижда защо някой друг трябва да заема мястото на Мария Габриел. „Тя е прекрасен комисар. Изкара най-добър резултат на изборите“, изтъкна министър-председателят и изрази мнение, че страната ни има модерен и хубав ресор в настоящия състав на Европейската комисия. \"Енергийната сигурност на България не е застрашена по никакъв начин. Всички блокове работят. Ремонтът на единия от реакторите приключи дори предсрочно. АЕЦ работи на пълна мощност, водноелектрическите централи, трите ТЕЦ в Маришкия басейн - също. Интересно е името на собственика (на ТЕЦ-Варна - ред. бел.), затова се говори толкова\", коментира той.  „Преди 2 години цялата предизборна кампания на президента Радев мина на фона на субсидиите и референдума за един лев на глас. И тогава управляващите в наше лице се биеха всеки ден, че едва ли не са те виновни за това. Аз тогава поех ангажимент и веднага след изборите го внесохме в парламента, другите партии не го подкрепиха“, напомни Борисов. \"Не мога да разбера защо продължават дискусиите и вече почва да ми се вижда нахално. Когато бях в \"Шоуто на Слави\", поех агажимент да внеса предложението за намаляване на партийните субсидии пак и го направих. Но бой по ГЕРБ от сутрин до вечер\", каза още Борисов. Министър-председателят добави, че на който не му стигат парите, има право по най-прозрачния начин да посочи дарителите, като подчерта, че е важно да има 100% прозрачност. \"И аз нямам доверие на приближените си. Аз се разделих с най-близкия си. Семейство нямам, за съжаление. Семейство ми беше Цветанов. И сега ми липсва, но се разделих\", добави премиерът за оставката на Цветан Цветанов. \"Ние в момента поддържаме нулева мигрантска вълна, защото поддържаме нещата с хора и техника\", обясни Борисов. Премиерът коментира по повод отлагането на датата за начало на преговорите за присъединяването на Северна Македония към ЕС, че \"македонците имат много неща да оправят\". Нека не ме разберете грешно, но докато се спори Гоце Делчев българин ли е, македонец ли е - това дребнотемие, едни герои, които са се били за България, Македония, за родния край и най-хубавите ни песни са свързани с тях. Докато това е темата и непрекъснато опозицията ще ме подпитва какво прави (двустранната) комисия - нека узрее. Трябва ни време да си довършим работата на комисията. При преговори (за присъединяване към ЕС) влизаме в друга хипотеза - ще кажат \"България ни спря\" или \"България ни пречи\". Това не мога да допусна. България направи всичко и те се изстреляха в небето. Сега те трябва да направят компромиса по комисията и антибългарската реторика, заяви той. Той добави, че пред колегите си ще настоява спорът между Турция, Гърция и Кипър за газовите проучвания в Средиземно море да бъде решен с дипломатически средства, на основата на международните закони за териториалните води. Това дрънкане на оръжие хич не е добре. Бежанците са ни на границата, в момента има нулева вълна, защото поддържаме с хора, техника и дипломация, поясни министър-председателят.", "date": "2019.06.20", "title": "Борисов: Разделих се с най-близкия си. Цветанов ми беше семейство (Видео)"}
{"url": "https://www.24chasa.bg/novini/article/7516229", "text": "От 100 лв. на 1000 лв. да скочи санкцията за собственици на агресивни кучета, които ги извеждат без повод и намордник. С 500 лв. да бъдат глобявани тези, които разхождат кучетата си на детски площадки и на места, обозначени от общините със забранителни знаци. А 300 лв. да е санкцията за собственици на кучета над 5 килограма, които ги пускат свободно или ги извеждат без каишка. Това предвиждат промени в Закона за ветеринарномедицинската дейност, внесени от депутати от ГЕРБ днес, предаде  . Досега всички санкции за подобно поведение бяха 100 лв. Повод за иницииране на промяната става трагичният случай край село Владо Тричков в Искърското дефиле, където агресивни кучета нахапаха и убиха млад мъж. За да се обхване и този казус, депутатите от мнозинството предлагат и промяна във формулировката на текстовете. Вече ще се санкционират и хората, които свободно пускат домашните си любимци. Вносителите посочват, че при събитията във Владо Тричков собственикът всъщност не е извел животните си без каишка, а ги е пуснал свободно и не е осигурил гаранции, че те няма да напуснат собствеността му. Домашните любимци ще могат да бъдат пускани свободно в обозначените за това места в урбанизираните територии, както и извън урбанизираните територии. А също и когато се ползват за лов, ако биват обучавани или участват в състезания. Вносителите отбелязват, че \"агресивността при кучетата може да се определи като действие, предизвикващо травматизъм на човек, куче или друго животно\". За агресивно поведение се смята включително ръмжене, оголване на зъбите.", "date": "2019.06.20", "title": "ГЕРБ: Глобата за стопани на агресивни кучета без каишка да стане 1000 лв."}
{"url": "https://www.24chasa.bg/novini/article/7516235", "text": "Арестуван е 59-годишен мъж от Пордим, който е произвел огнестрелни оръжия в гаража си. Това съобщи Владимир Николов - наблюдаващ прокурор от Районната прокуратура в Плевен. Вчера на база на получена оперативна информация, служители на полицията в Пордим са претърсили и иззели от дома на обвиняемия 9 самоделни огнестрелни оръжия и сериозно количество боеприпаси - 559 патрони, 22-ри калибър. Престъплението е разкрито. Привлечен е към наказателна отговорност 59-годишния мъж от Пордим и му е повдигнато обвинение за престъпление \"държане на огнестрелни оръжия и боеприпаси без надлежно разрешение\". Задържан е за 72 часа. Ще се поиска от съда постоянна мярка \"задържане под стража\". Касае се за доста сериозна, изключителна обществена опасност на конкретното извършено деяние - голям брой оръжия и сериозно количество боеприпаси, коментира прокурор Николов. По думите му са събрани първоначални доказателства, че оръжията са произведени от обвиняемия. Използвани са части от два вида въздушни пушки и други детайли, като са сглобени напълно годни огнестрелни оръжия. Назначени са експертизи и е доказано категорично, че с тези оръжия е произвеждан изстрел, каза прокурорът. Предстоят разпити на свидетели, назначени са експертизи. \"Налице са доказателства, че обвиняемият по делото е предоставял огнестрелни оръжия на други лица. Предстои тези лица да бъдат установени и разпитани. По твърдение на обвиняемия той е предоставял оръжието без да е получавал финансова облага, но това може да бъде защитна версия. Произвеждани са в домашни условия - в гаража. Той има съответни технически умения, не е осъждан, няма материали досега за него в системата МВР. Официално се води безработен. Има умения по стругарство. Дал е обяснение, че това му е хоби. Имаме данни че е предоставял такива оръжия на две лица\", коментира прокурорът. Директорът на ОДМВР Красимир Начев отбеляза, че оръжията са със сгъваем приклад, имитират автомат \"Калашников\", 22-ри калибър са, с монтиран заглушител, което позволява скрито носене. По думите му целта на това производство е да стигне до втори, трети лица, но благодарение на полицията в Пордим не е успяло да стигне до пазара. Вчера след обед е образувано делото и действията по него са на ранен етап, посочи прокурорът. На представянето на акцията присъства Пламен Петков - Районен прокурор - Плевен.", "date": "2019.06.20", "title": "Задържаха мъж, произвел в гаража си 9 огнестрелни оръжия със сгъваем приклад"}
{"url": "https://www.24chasa.bg/novini/article/7516238", "text": "Окръжният съд в Добрич призна финансови санкции, наложени на двама български шофьори в чужбина заради нарушения на правилата за движение по пътищата. Глобените са жители на Добрич и Генерал Тошево. 34-годишен добричлия е бил санкциониран в Германия за това, че на 1 юни 2018 г., като водач на товарен автомобил, движейки се по федерален път в землище Анвайлер, е превишил максимално допустимата скорост извън населени места със 7 км/час. За това нарушение германските власти са постановили българинът да плати общо 128.50 евро - глоба от 100 евро и 28.50 евро за направените по административното производство разходи. Глоба от 145 евро ще плати и 58-годишен мъж от Генерал Тошево, който е шофирал с превишена скорост в Холандия. На 20 октомври 2018г. той е бил засечен да се движи с 18 км/час над максимално допустимата скорост на магистрала. Производствата в Окръжния съд бяха образувани след изпратени от Германия и Холандия удостоверения за прилагането на принципа на взаимно признаване на финансовите санкции, наложени в държави - членки на Европейския съюз.", "date": "2019.06.20", "title": "Европейски пътни глоби застигат нашенци у дома"}
{"url": "https://www.24chasa.bg/novini/article/7516249", "text": "Украйнският журналист и борец срещу корупцията Вадим Комаров, който в началото на май беше пребит от неизвестни нападатели, е починал днес вследствие на получените наранявания, предаде Франс прес, като се позова на полицията. При жесток побой на 4 май в град Черкаски Комаров беше тежко ранен в главата и оттогава беше в кома. Днес той почина в болницата, каза във видеозапис ръководителят на националната полиция Вадим Князев, предаде БТА. Следователите проучват три хипотези, първата от които е престъпление, свързано с журналистическата работа на Комаров, каза за АФП говорителят на вътрешното министерство Артьом Шевченко. Другите две хипотези са престъпление за пари и личен конфликт, уточни говорителят. От май насам полицията е разпитала над 1300 души, но самоличността на нападателите все още не е установена, каза Князев. Според местния печат Комаров, който работел по случаи, свързани с корупцията и организираната престъпност в града, в последните години вече е бил обект на нападения. Организацията \"Репортери без граници\" каза, че е шокирана от смъртта му. \"Настояваме полицията да извърши бързо разследване и да открие виновните\", написа във Фейсбук директорката на украинската неправителствена организация ИМИ (Институт за масова информация) Оксана Романюк. Украйна се нарежда на 102-ро от общо 180 места в световната класация за свобода на печата на \"Репортери без граници\" за 2019 г.", "date": "2019.06.20", "title": "Пребит жестоко украински журналист почина от раните си"}
{"url": "https://www.24chasa.bg/novini/article/7516245", "text": "Китайският президент Си Цзинпин е казал на севернокорейския лидер Ким Чен-ун при разговорите им в Пхенян днес, че се надява Северна Корея и САЩ да продължат да преговарят и да постигнат напредък. Такива са очакванията и на международната общност, съобщават китайски медии, цитирани от Ройтерс и Асошиейтед прес. Си казал също, че положението на Корейския полуостров \"засяга мира и стабилността в региона\", предава БТА. \"През изминалата година се появиха добри перспективи за решаване на проблема за полуострова чрез диалог, което бе оценено от международната общност, но и засили очакванията й\", казал Си, очевидно визирайки срещите между Ким Чен-ун и президента на САЩ Доналд Тръмп в Сингапур и Ханой. Тези разговори в момента са блокирани след неуспеха на последната среща в Ханой, отбелязва АП. Китайският президент, цитиран от Ройтерс, посочил също, че дружбата между Китай и Северна Корея не може да бъде разклатена от промени в международната обстановка. Той добавил, че Пекин иска да играе конструктивна роля в денуклеаризацията на Корейския полуостров. Си Цзинпин пристигна в Пхенян тази сутрин начело на представителна правителствена делегация. Очаква се визитата му да продължи и утре. Севернокорейският лидер Ким Чен-ун заяви, че очаква реакция от САЩ за съвместна работа по денуклеаризацията на Корейския полуостров, но до момента не е получил положителен отговор, предаде ДПА, цитирайки китайски държавни медии. \"Северна Корея е готова да прояви търпение\", каза Ким на срещата си в Пхенян с китайския президент Си Цзинпин. Той добави, че правителството му се надява, че \"заинтересованата страна ще работи съвместно със Северна Корея по проучване на решения и насърчаване на диалога на полуострова за постигане на резултати\". Китай призовава за подход на \"едновременно преустановяване\", тоест КНДР да спре да развива ядрените си оръжия, а в замяна на това САЩ да спрат военните си учения, насочени срещу Северна Корея. Си Цзинпин похвали усилията на КНДР за поддържането на \"мира и стабилността\" на Корейския полуостров и да насърчи денуклеаризацията му. \"Китай подкрепя процеса на политическо уреждане на полуострова и създава условия за решаването на проблеми\", каза Си. Той отбеляза, че Китай е готов да помага на Северна Корея \"да реши собствените си легитимни безпокойства за сигурността и развитието и да играе активна и конструктивна роля\" в региона. Си заяви, че той и Ким споделят \"дълбоко приятелство\" и че отношенията между двете им страни навлизат в \"нов исторически период\".", "date": "2019.06.20", "title": "Китайския президент се надява да има напредък в диалога между САЩ и Пхенян"}
{"url": "https://www.24chasa.bg/novini/article/7516255", "text": "Централното командване на американската армия потвърди, че ирански сили са свалили дрон на САЩ, и определи случая като \"непредизвикано нападение\", предадоха Асошиейтед прес и Ройтерс. Армията заяви, че безпилотният разузнавателен самолет е бил \"свален от иранска ракетна система земя-въздух, докато е действал в международно въздушно пространство над Ормузкия проток\", предаде БТА. \"Иранските съобщения, че летателния апарат е бил над Иран, са неверни\", каза говорител на Централното командване. По думите му \"това е било непредизвикано нападение срещу американско разузнавателно средство в международно въздушно пространство\".", "date": "2019.06.20", "title": "Американската армия: Иран свали наш безпилотен разузнавателен самолет"}
{"url": "https://www.24chasa.bg/novini/article/7516234", "text": "Подплашен кон препусна в галоп и уби стопанина си. Инцидентът станал днес около 14,46 часа, на улица 16, в разложкото село Баня, съобщиха от полицията. 74-годишният Г. стоял до впрегната си каруца на улицата пред дома си. Мощните гръмотевици обаче подплашили коня. Той препуснал в галоп и повлякъл възрастния мъж, който починал на място.", "date": "2019.06.20", "title": "Гръмотевица подплаши кон, каруцата потегли и уби мъж"}
{"url": "https://www.24chasa.bg/novini/article/7516273", "text": "Опитът на кмета Йорданка Фандъкова да представи скандала с \"Чистота Искър\" като приключен е несъстоятелен, тъй като противоречи на фактите. Това заяви заместник-председателят на СОС от БСП Милка Христова, съобщиха от пресцентъра на БСП - София. Тя показа хронология на събитията от началото на годината, от която става ясно, че управляващите в Столична община за пореден път се опитват да скрият проблем като го представят за приключен, поради “взети вече мерки”. \"Въпреки обясненията на кмета Фандъкова, продължавам категорично да настоявам докладът от извършената проверка на \"Чистота Искър“ от отдел \"Вътрешен контрол\" да бъде предоставен на Столичния общински съвет, който е принципал на общинското дружество. Тази проверка беше направена по повод сигнал за наличие на редица нарушения в дейността на това дружество. В него се съдържа информация и за редица други тежки нарушения, различни от скандалния договор за \"наем на техника\" с \"Грийн партнерс\" ЕАД. Затова е изключително важно ние, общинските съветници, да бъдем информирани за всички констатирани нарушения в доклада\". Според Милка Христова, управляващите в Столична община полагат голямо старание да приключат бързо разразилия се на сесията на 13-и юни скандал, свързан с \"Чистота Искър\", тъй като най-вероятно констатациите в този доклад са крайно нелицеприятни за тях. \"По думите на кмета, случаят следва да се счита за приключен, тъй като в началото на годината управителят Юлиан Михайлов е уволнен в хода на проверката, именно заради договора за наем на техника с \"Грийн партнерс\" за 12 млн. лв. Фактите обаче са съвсем различни, обясни Милка Христова. - С решение № 49/31.01.2019 г. СОС преобразува правната форма на \"Чистота Искър\" от ЕООД в ЕАД, като в съвета на директорите беше включен и Юлиан Михайлов. На него му беше възложено да извърши всички необходими действия по вписването на промяната, като до нея остава управител на дружеството. С решение № 96/14.02.2019 г. на СОС по доклад с вх. № СОА19-ТД26-215/1/12.02.2019 г. Юлиан Михайлов беше заменен, а на негово място в Съвета на директорите на \"Чистота Искър\" беше избран Стефан Пейков. В посочения доклад, който е от една страница, няма нито дума за причините за предлаганата замяна, още по-малко пък констатации за установени нарушения в хода на извършвана проверка, в това число и за договора за наемане на техника с \"Грийн партнерс\" АД. Тук още веднъж обръщам внимание, че Юлиан Михайлов е само заменен в Съвета на директорите, а не е освободен от длъжност поради нарушения. Вписването на преобразуването на дружеството в ЕАД и на новия съвет на директорите в търговския регистър става на 11.04.2019 г. и оттогава възникват правомощията на новия изпълнителен директор Стефан Пейков. Не ми е известно дотогава дружеството да е управлявано от друг управител, различен от Юлиан Михайлов\". Милка Христова е категорична, че Столична община опитва да замете случая под килима със съобщението, че ще предаде резултатите от проверката на \"Чистота Искър\" на компетентнтите институции. \"Преди да стигне до специализираните органи, докладът трябва да бъде предоставен на Столичния общински съвет, който е принципал на дружеството и не може по никакъв начин да бъде изместен в това му качество от органите на Прокуратурата, коментира заместник-председателят на СОС от БСП. - На кмета Фандъкова искам да припомня, че идеята дружеството да бъде преобразувано от ЕООД в ЕАД изобщо не възникна във връзка с последната проверка на \"Вътрешен контрол\", за да го представя сега тя като \"взети мерки\". Преобразуването е на дневен ред от началото на 2017 г., когато беше освободен за нарушения поредният управител на \"Чистота Искър\". Тази идея се реализира едва две години по-късно в конкретно решение № 49/31.01.2019 г. на СОС. Междувременно в постоянните комисии бяха внасяни от Юлиан Михайлов документи за преобразуването, които не бяха издържани в правно отношение. Защо е било нужно това \"тупане на топката\", оставам да помислят гражданите на София. Надали има наивници\".", "date": "2019.06.20", "title": "Милка Христова: Оправданието на Фандъкова за \"Чистота Искър\" е несъстоятелно"}
{"url": "https://www.24chasa.bg/novini/article/7516275", "text": "Проектите за цифрова инфраструктура в Югоизточна Европа ще може да се финансират след 2020 г. от европейски програми. Това е заявил министърът на транспорта, информационните технологии и съобщенията Росен Желязков по време на форум, посветен на иновациите в региона Иностарт (InnoStart Forum 2019). Събитието се организира от Американската търговска камара, предаде БТА. \"Един от ключовите проекти, който може да получи подкрепа, е за осигуряване на свързаност на магистралата Сърбия - България - Гърция. Това ще позволи движението на изцяло автономни автомобили. Магистралата и в момента е готова, но трябва да се изгради свързаността, която е в контекста на 5G инфраструктурата\", е обяснил министърът. Росен Желязков е припомнил, че Европейският съюз планира да отпусне 30 милиона евро за високоскоростен интернет в региона. В рамките на форума, министър Желязков е имал двустранни срещи с министъра на иновациите и технологичното развитие на Сърбия Ненад Попович и с министъра на информационното общество и администрацията на Северна Македония Дамян Манчевски. По време на разговорите е направен преглед на изпълнението на меморандумите за намаляване на международните тарифи за роуминг за телекомуникационни услуги. Министрите са подчертали, че процесът, започнал в рамките на Българското председателство на Съвета на Европейския съюз, ще доведе до предстоящо чувствително намаляване тарифите. На журналистически въпрос за промените в Закона за пощенските услуги, министър Желязков е отговорил, че категорично няма да бъдат закривани пощенски станции, ако това е предпоставката за по-доброто обслужване или е единственият начин за обслужване. Той е припомнил, че мрежата на \"Български пощи\", се състои от около 3000 пощенски станции и в някои големи населени места тя не е оптимална. По думите му нейната поддръжка генерира разходи, те се поемат от компенсацията, която дружеството получава всяка година, а пък тя идва от данъците. Министърът е подчертал, че идеята на промените в закона, е да се създаде модел, който през санкцията на Комисията за регулиране на съобщенията да доведе до оптимизиране на пощенската мрежа.", "date": "2019.06.20", "title": "Желязков: Цифровата инфраструктура в Югоизточна Европа ще може да се финансира с евросредства"}
{"url": "https://www.24chasa.bg/novini/article/7516256", "text": "Сръбският посланик в Черна гора Зоран Бингулац е бил повикан днес на разговор в черногорското външно министерство заради обидни изявления на сръбски политици по вътрешни въпроси на Черна гора, предаде Танюг. Черногорското министерство оцени, че тези изявления са достигнали кулминацията си с изказване на сръбския министър без портфейл Ненад Попович, че черногорският президент Мило Джуканович е \"най-големият престъпник в Европа\". Държавният секретар във външното министерство Зоран Янкович изрази по този повод очакване, че официален Белград ще се разграничи от споменатите изявления, информира БТА. \"Тежките квалификации за сметка на черногорския президент са неприемливи, не подобават на добросъседските отношения и не допринасят за сътрудничеството на двете държави\", каза Янкович, като оцени, че в Сърбия се води неоправдана кампания по повод черногорския законопроект за свобода на вероизповеданията. Подготвяният в Черна гора законопроект за свободата на вероизповеданията, който вероятно ще засегне интересите на Сръбската православна църква в страната, предизвика остри реакции в Сърбия и обтегна отношенията между двете страни.", "date": "2019.06.20", "title": "Викат сръбския посланик в Черна гора на разговор заради обиди на сръбски политици"}
{"url": "https://www.24chasa.bg/novini/article/7516281", "text": "Цветан, или както всички го наричат Цецо, е прекрасен млад човек и истински приятел, който само преди дни е диагностициран със злокачествен рак на кръвта! Всичко започва през март, когато се появяват необичайна умора и затруднения при извършване на ежедневните занимания. За Цецо нормалната разходка и дори връзването на обувките се превръщат в истинско предизвикателство. На 15 юни му е поставена страшната диагноза: остра В-лимфобластна левкемия. В момента Цецо е настанен в онкологичната болница в София, където се опитват да стабилизират състоянието му. Веднага след като състоянието му го позволи Цецо трябва да замине за Германия, където ще му бъде извършена животоспасяваща трансплантация на стволови клетки. Всеки ден на забавяне може да бъде фатален за нашия приятел! Той няма време за губене, заради това ви моля да отворите сърцето си и да помогнете на Цецо, защото ние /неговите приятели/ и вие /непознатите с огромни сърца/ сме единствената надежда на Цецо! Цецо иска да живее, но животът му бе оценен на непосилна за неговото семейство сума! Ако искате да помогнете, може да дарите средства чрез  , както и по дарителската сметка на младия мъж: ПОЩЕНСКА БАНКА АД – ЮРОБАНК БЪЛГАРИЯ Дарителска сметка на името на ЦВЕТАН МИТОВ IBAN BG27BPBI79404088161601 BGNОТ ЧУЖБИНА: EUROBANK BULGARIA IBAN BG09BPBI79404488161601 BIC: BPBIBGSF", "date": "2019.06.20", "title": "Да помогнем на Цветан да живее"}
{"url": "https://www.24chasa.bg/novini/article/7516282", "text": "42-годишна жена отнесе глоба в размер на 500 лева заради получаване на на нетрудови доходи чрез проституция. Жрицата на любовта е работила в местността 'Крушките\" край стария път от Варна за Бургас, предаде  . В период от три месеца и половина през 2017 г. на нея са й били връчени 12 предупредителни протоколи от полицаи. При последния случай от 20 юли тя била хваната да предлага сексуална услуга на клиент в спрян на малка поляна край пътя лек автомобил. 42-годишната жена вече е осъждана за сходни деяния. Глобата й беше наложена от Варненския районен съд след споразумение между подсъдимата и прокуратурата.", "date": "2019.06.20", "title": "Глобиха проститутка след 12 предупреждения"}
{"url": "https://www.24chasa.bg/novini/article/7515909", "text": "Служители от ГД \"Митническо разузнаване и разследване\" са задържали 3725 текстилни артикула - бельо и дрехи, и 90 чифта маратонки в района на ГКПП \"Дунав мост\" 2. Това съобщават от пресцентъра на Агенцията \"Митници\". Стоката е била с лого и надписи, които наподобяват регистрирани марки. Текстилните изделия са открити при проверка на излизащ от страната товарен автомобил с българска регистрация, който според транспортните документи превозвал стоки от вътрешността на страната към Германия. При извършената физическа проверка на 35-те кашона с общо тегло над един тон, митническите служители установили текстилните изделия. Поради съмнения, че стоките нe сa оригинални, те са задържани; уведомени са представители на притежателите на марките.", "date": "2019.06.20", "title": "Задържаха над 3000 дрехи и 90 чифта маратонки на \"Дунав мост\" 2"}
{"url": "https://www.24chasa.bg/novini/article/7515491", "text": "Лекорелсов влак с шест вагона, изработен от въглеродни влакна, приключи успешно тестовата си експлоатация, обяви компанията производител CRRC Qingdao Sifang Co в сряда, цитирана от  . Новото поколение мотриси са по-леки и енергийно по-ефективни, заради използването на въглеродни влакна, което намалява теглото им с 13%. Влакът може да достига скорост от 140 км/ч. Прозорците на вагоните разполагат със сензорни екрани, които позволяват на пътниците да ползват дори интернет. Влакът разполага и с оборудване за намаляване на шума във вътрешността. Броят на вагоните може да се променя, от 2 до 12 броя, в зависимост от пътническия поток.", "date": "2019.06.20", "title": "Завърши тестовата експлоатация на новите лекорелсови влакове от въглеродни влакна в Китай"}
{"url": "https://www.24chasa.bg/novini/article/7515928", "text": "Най-малко двама кметове на германски градове, настроени положително към приема на мигранти, са били заплашени със смърт. Това съобщи вчера полицията, няколко дни след предполагаемото убийство на благоразположен съм мигрантите политик, извършено от симпатизант на неонацизма, предаде Франс прес. Кметовете на Кьолн Хенриете Рекер и на градчето Алтена във федералната провинция Северен Рейн Вестфалия Андреас Холщайн вече са били жертва на нападения с нож по политически причини, предава БТА. \"Госпожа кметът получи смъртни заплахи\", потвърди за АФП говорител на полицията в Кьолн, като посочи, че разследването вече е поето от берлинската съдебна полиция. Холщайн потвърди пред агенция ДПА, че е получил във вторник смъртни заплахи. През октомври 2015 г. Рекер беше тежко ранена с нож от симпатизант на крайната десница, който се обявяваше срещу пристигането на търсещи убежище мигранти в града. Оттогава тя е под постоянна полицейска охрана. В края на 2017 г. Холщайн - консервативният кмет на селище със 17 000 жители, представяно като \"град модел\" за интеграцията на мигрантите, избегна на косъм нападение с нож. Тогава извършителят също беше враждебно настроен към приема на бежанци в страната. Тези заплахи се появиха няколко дни след като беше застрелян Валтер Любке - член консервативната партия на Ангела Меркел. На 2 юни 65-годишният високопоставеният регионален служител беше намерен мъртъв на терасата на къщата си във Волфхаген, близо до град Касел. 45-годишен заподозрян, свързан с неонацисткото движение, беше задържан през почивните дни. Любке стана известен с позицията си по мигрантския въпрос, която отстояваше ясно в името на християнските ценности и подкрепяше решението на канцлерката да отвори през 2015 г. вратите на страната за търсещи убежище чужденци. През октомври същата година той дори покани германците, които не споделят неговите ценности, да напуснат страната, с което си навлече гнева на крайнодесните и получи смъртни заплахи. Съобщението за неговото убийство беше приветствано с език на омразата в социалните мрежи в Германия, но беше категорично осъдено от всички политически партии. Ангела Меркел определи новината за смъртта на Любке като \"потискаща\" , докато министърът на вътрешните работи Хорст Зеехофер квалифицира станалото като \"терористична атака\", която е \"предупредителен сигнал\".", "date": "2019.06.20", "title": "Смъртни заплахи към двама германски кметове, благоразположени към мигрантите"}
{"url": "https://www.24chasa.bg/novini/article/7515927", "text": "Американците предпочитат космическа програма, фокусирана върху потенциалните сблъсъци с астероиди, научните изследвания и използването на роботи за космически проучвания, отколкото върху връщането на хора на Луната или изпращането им на Марс, предаде Асошиейтед прес, цитирана от БТА. Допитване на агенцията и Центъра за изследване на общественото мнение, публикувано месец преди 50-годишнината от кацането на Луната на мисията \"Аполо 11\", показва, че според американците главен приоритет в космическата програма на САЩ трябва да бъде наблюдението на астероиди и комети. Около две трети от участниците определят тази цел като \"много\" или \"крайно\" важна. Приблизително една трета я окачествяват като \"умерено\" важна. Въпреки призивите от Белия дом за връщане на астронавти на Луната, само една четвърт от американците смятат, че изследването от хора на естествения спътник на Земята или Марс трябва да бъде сред главните приоритети в космическата програма на САЩ. Тази цел е определена като \"умерено\" важна от една трета от участниците в допитването. На 20 юли 1969 г. Нийл Армстронг и Бъз Олдрин стават първите хора, стъпили на друго небесно тяло. Общо 12 астронавти на НАСА са стъпвали на Луната. Ян Дизърд, 78-годишен пенсиониран професор по екологични проучвания, отбелязва, че има още какво да се научи на Луната, както и че би било \"чудотворно\" да се изпратят астронавти на Марс. \"Времето за това обаче не е сега\", казва той. След наблюдението на астероиди и комети, научните изследвания за увеличаване на познанието за Земята и останалата част от Слънчевата система и Вселената са следващи в списъка на американските космически приоритети - около 6 на 10 американци смятат, че това е \"много\" или \"изключително\" важно. Близо половината споделят същото мнение относно изпращането на роботизирани сонди вместо астронавти, за да изследват космическото пространството. Около четирима от десет души казват същото за продължаващото финансиране на Международната космическа станция (МКС). Сред общо девет изброени цели американците поставят на пето място търсенето на живот на други планети, оценено като \"много\" важно от 34 процента от участниците в допитването, човешките експедиции до Марс (27 процента), връщането на хора на Луната (23 процента), заселването на други планети (21 процента) и установяването на американско военно присъствие в космоса (19 процента). Според 71-годишната пенсионирана чиновничка Тони Дюи космическите проучвания трябва да бъдат в полза на Земята, а като изследователи машините трябва да имат предимство пред хората. \"Изпращането на хора на Марс ще струва много скъпо. А на Земята има пътища и мостове, които се нуждаят от ремонт. Колкото до Луната, вече сме били там\", казва Дюи. Четиридесет и седем годишният Алън Къртис обаче е на мнение, че пътешествията до Луната и Марс трябва да бъдат приоритет, ако по този начин САЩ ще запазят лидерската си позиция в космоса. Колкото до призива от Белия дом за връщането на астронавти на Луната до 2024 г., четирима от десет американци подкрепят плана, докато двама от десет са против. Останалите нямат категорична позиция по въпроса. Добрата новина, поне за НАСА и сътрудниците й, е че според 60 процента от американците ползите от космическата програма на САЩ са оправдали средствата. За сравнение - през 1979 г., когато е отбелязана десетата годишнина от кацането на Луната, същото мнение са споделяли едва 41 процента от жителите на САЩ. Ако самите американци получат възможност да пътуват в космоса, около 50 процента биха обиколили Земята, четирима от десет биха се отправили към Марс, а трима от десет - към Луната. Желание да пътуват - в околоземна орбита, до естествения спътник на Земята или до Червената планета, имат повече мъже, отколкото жени.", "date": "2019.06.20", "title": "Американците искат проследяването на астероиди да бъде приоритет в космическата програма"}
{"url": "https://www.24chasa.bg/novini/article/7515934", "text": "Окръжна прокуратура – Велико Тръново предаде на съд неправоспособен шофьор за даване на подкуп на полицаи, съобщиха от Апелативна прокуратура. Обвинението срещу М.Д. е за това, че на 31.01.2019 г. в с. Церова Кория, общ. Велико Търново, дал дар – пари в размер на 100 лева на двама полицейски инспектори в Участък Килифарево при РУ Велико Търново, за да  не му съставят акт за установяване на административно нарушение - че бил зад волана, без да има свидетелство за управление - престъпление по чл. 304a, вр. чл. 304 от НК. Обвиняемият е неправоспособен водач, с налагани наказания по ЗДвП. На 31.01.2019 г., около 09:00 часа, докато управлявал лек автомобил, бил спрян от полицаите. При извършената проверка се установило, че М.Д. не притежава свидетелство за управление на МПС и карал без книжка. Полицаите го уведомили, че ще му бъде съставен акт, както и да изчака в автомобила си. Тогава обвиняемият извадил сгънати банкноти, вкарал ръката си през смъкнатия прозорец на патрулния автомобил и ги пуснал вътре. Предстои насрочване на делото за разглеждане от съда.", "date": "2019.06.20", "title": "Шофьор без книжка на съд, опитал да подкупи полицаи със 100 лв."}
{"url": "https://www.24chasa.bg/novini/article/7515955", "text": "Песента на рядък вид кит може и да не фигурира в Топ 40 на Америка, но въпреки това е на достатъчно високо ниво, съобщават Асошиейтед прес и Ройтерс. Специалисти от Националната агенция за океански и атмосферни изследвания (NOAA) съобщават, че за първи път са записали песен на един от най-редките китове на планетата от вида Японски кит, посочва БТА. Учените са използвали закотвени акустични записващи устройства, за да уловят повтарящи се повици, изпълнени от мъжки екземпляр от редкия вид. За период от осем години учените са записали четири отличителни песни на пет места в югоизточната част на Берингово море край бреговете на Аляска. Досега учените са записвали песни на други видове китове, сред които Гърбати китове и Гренландски китове. Песен на Японски кит обаче се документира за първи път. Специалистите преди са записвали само отделни звуци, издавани от представители на редкия вид, обяснява биоложката Джесика Крейн от изследователския екип. Японските китове издават различни звуци, описвани като оръдейни залпове, пищене, чуруликане, пъшкане. Влагайки ги в песен, самотният мъжки екземпляр вероятно е отправил любовен зов към партньорка.", "date": "2019.06.20", "title": "Учени за първи път записаха песен на рядък кит - чуйте я"}
{"url": "https://www.24chasa.bg/novini/article/7515964", "text": "България поема председателството на Парламентарната асамблея на Черноморското икономическо сътрудничество (ПАЧИС) решена да допринесе за засилване на интерпарламентарното сътрудничество и да постигне съществени резултати в полза на гражданите в нашия регион. Това заяви председателят на Народното събрание Цвета Караянчева пред участниците в 53-ата Генерална асамблея на организацията в Баку. Цвета Караянчева пое от името на българския парламент ротационното председателство на ПАЧИС от председателя на азербайджанския Милли Меджлис Октай Асадов. Това съобщиха от пресцентъра на Народното събрание. Пристъпваме към ротационното председателство ПАЧИС с чувство на висока отговорност и вярваме, че с подкрепата на всички парламенти на държавите-членки, Българското председателство ще бъде успешно, заяви Цвета Караянчева. Тя изрази увереност, че по време на председателството парламентаристите от региона заедно ще постигнат напредък по общите си амбициозни цели. Председателят на Народното събрание отбеляза, че ПАЧИС се е утвърдила като динамичен форум за интерпарламентарен диалог и сътрудничество, който обединява парламентите на дванадесетте държави от района на Черно море. България цени високо положителния опит, натрупан през годините от създаването на Асамблеята и ролята й за по-добрата законодателна среда за регионално сътрудничество, подчерта Цвета Караянчева. Тя добави, че парламентаристите от Черноморския регион имат важната отговорност да засилят ролята на Асамблеята като основен инструмент за насърчаване на общите си цели, действия и проекти, както и за реализирането на общи начинания в полза на народите от широкия Черноморски регион. По време на нашето председателство ще се стремим да насърчаваме взаимодействието с регионалните и международни парламентарни структури и ще работим за ускоряване на процеса на реформиране на Асамблеята, за да стане по-ефективна, резултатна и представителна, заяви председателят на Народното събрание. В края на церемонията Цвета Караянчева в качеството си на председател на Асамблеята съобщи, че връчва на президента на Азербайджан Илхам Алиев почетния медал на ПАЧИС, който е най-високото отличие на Черноморската асамблея. Той получава отличието за своя принос в осъществяването на големи енергийни проекти в региона на Черноморското икономическо сътрудничество и за инициативата му за създаване и реализация на Южния газов коридор, по който газът от Каспийско море ще достигне Европа, включително България, уточни председателят на Народното събрание. Почетният медал ще бъде предаден на президента Илхам Алиев от Генералния секретар на ПАЧИС Асаф Хаджиев.", "date": "2019.06.20", "title": "Караянчева: Пристъпваме към ротационното председателство ПАЧИС с чувство на висока отговорност"}
{"url": "https://www.24chasa.bg/novini/article/7515993", "text": "Редица германски политици са получили заплахи за убийство през последните дни, след като с куршум в главата бе открит трупът на регионален съветник от Хесен. Валтер Любке бе открит мъртъв в градината на дома си във Волхаген-Ища на 2 юни. За убийството му е заподозрян 45-годишен активист на крайнодясната сцена. Смята се, че той не е действал сам, а убийството е организиран предварително политически атентат. „Това е само началото. Предстои фаза на прочистване и екзекуции и на други политици!“ Това гласи заплахата, която е получила кметицата на Кьолн дни след убийството на Любке. Хенриете Рекер вече бе нападната веднъж от крайнодесен. През 2015 година след събитията от новогодишната нощ мъж, въоръжен с нож, я атакува и нарани опасно в областта на шията. Дни наред лекари се бориха за живота й. След атентата тя отново бе избрана за кмет на града. След убийството на Любке Рекер написа в туитър: „Ужасяващото убийство на Валтер Любке ни показва още веднъж ясно, че враговете на отвореното общество не познават граници. Те са готови на всичко. Трябва да сме бдителни, но не и да показваме страх.“ И Рекер, и Любке се превърнаха в мишени на омраза за крайнодесните, след като призоваха германците да не отхвърлят хората, търсещи убежище в Германия и бягащи от война. Заплаха за живота си е получил и кметът на град Алтена Андреас Холщайн. Той също вече бе атакуван веднъж от крайнодесни. Заплахи са отправени към поне още дузина политици, но полицията не съобщава имената им. Разследването се е поело от криминалната служба в Берлин. Политици от всички партии призоваха към повече отговорност колегите си и обвиниха за ескалацията на насилието конкретно „Алтернатива за Германия“. Тя обаче отхвърли всякаква отговорност за ставащото.", "date": "2019.06.20", "title": "Германски политици получиха заплахи за убийство"}
{"url": "https://www.24chasa.bg/novini/article/7515997", "text": "Президентът на Сърбия Александър Вучич съобщи днес, че с 99 процента сигурност може да каже, че среща в Париж няма да има, съобщи сръбската държавна телевизия РТС. Смятам, че албанците не са готови да разговарят за каквото и да било важно, че по особен начин искаха да изпратят послание на Германия и Франция, че не европейците са тези, които трябва да решават косовския проблем, заяви Вучич пред телевизия Пинк, предава БТА. Франция и Германия организираха на 29 април в Берлин среща, посветена на Западните Балкани, на която президентът Еманюел Макрон и канцлерката Ангела Меркел призоваха Сърбия и Косово да подновят диалога си. Следващата среща на балканските лидери е планирана на 1 юли в Париж. Сърбия обаче настоява Косово да отмени наложените на сръбски стоки мита, за да поднови диалога за нормализиране на отношенията. Сръбският президент Александър Вучич заяви днес, че Сърбия се е държала конструктивно, сериозно и желае диалог и конструктивно решение, но не желае да влиза в разговори, в които предварително трябва да каже, че ще подпише независимост, а за митата да не може да се говори. Според него \"това са неща, които показват, че Прищина не иска диалог и желае всичко изцяло да се управлява от САЩ и от никой друг\". Това, според неговите думи, не е реално, а германците и французите добре са разбрали това послание. Смятам, че е тяхно решение, че среща няма да има, добави Вучич, посочвайки, че шансовете са по-малки от 1 процент албанците (от Косово - бел. ред.) да приемат да се разговаря за митата и срещата все пак да се състои. Париж ще има, само ако албанците кажат, че ще се държат сериозно, а това няма да стане, подчерта сръбският президент. Вучич каза, че френският президент след по-малко от един месец ще пристигне в Белград и страната ще го посрещне както подобава.", "date": "2019.06.20", "title": "Вучич: С 99% сигурност мога да кажа, че среща в Париж няма да има"}
{"url": "https://www.24chasa.bg/novini/article/7515994", "text": "Климатичните промени ще окажат силно влияние върху България, а до 2023 г. средните температури през лятото ще бъдат 42-43 градуса по Целзий. Това заяви анализаторът Жуселино Ноберга да Лус, предаде БТА. По думите му до 2040 г. близо 80 на сто от населението на Земята ще изчезне - заради климатичните катаклизми. До 2031 г. ще се повиши нивото на световния океан, а морето ще навлезе в сушата от 2-3 до 100 км, и България ще бъде сериозно ощетена от това, добави той. През 2038 г. населението на Земята ще бъде 14 милиарда души и ще са необходими още две планети, които да издържат нашата планета, каза още Жуселино Ноберга да Лус.", "date": "2019.06.20", "title": "Ноберга да Лус: До 2023 г. летните температури в България ще са 43 градуса"}
{"url": "https://www.24chasa.bg/novini/article/7511797", "text": "Кандидатстването в конкурса “Големите малки” на фондация “Оренда” убеди журито да създаде нова категория - “Социално предприемачество”. Защото дейността на фондацията не е точно успешен бизнес, а нещо много по-голямо. Това е иновативен бизнес, но полезен за обществото. Хората от фондацията създават образователни игри и помагала за деца, включително и такива със специални образователни потребности. Това са различни видове обучителни пъзели, карти, игри и материали, подходящи за употреба, както от специалисти, така и от родители. Освен това в предприятието работят предимно хора с увреждания и хора, които са в неравностойно положение на пазара на труда Така социалната полза от дейността ѝ е двойна - и за клиентите, и за работещите в нея. Социалното предприятие е създадено през август 2018 г. в изпълнение на проект по схема за “Развитие на социалното предприемачество”. Целта, която са си поставили, е да осигурят нормални условия за труд на хора с увреждания и място, където те да развиват своя потенциал и да се чувстват полезни. При изработването на обучителните игри работят в тясно сътрудничество с педагози, логопеди и специалисти и заедно създават адаптирани за техните нужди образователни материали, както и материали по индивидуален дизайн. Голяма част от тях нямат аналог на българския пазар Всеки артикул е уникален, с елементи на ръчна изработка и притежава своя лична история. Към момента реализират продукцията си основно чрез онлайн магазин, участия в изложения и базари, лични контакти. Имат и физически магазин. Казват, че творят “неща с душа” и дори онлайн магазинът им се намира на адрес https://neshtasdusha.com/ Планират да разширят продуктовата гама с игри и обучителни материали и за по-големи деца – между 9 и 13 години, както и да изградят партньорска мрежа в по-големите градове на страната. Искат и да създадат дневен център към предприятието, където майките на деца с увреждания, които искат да работят, да могат да оставят децата си през деня или почасово. ", "date": "2019.06.20", "title": "Да създаваш  “неща с душа” (Видео)"}
{"url": "https://www.24chasa.bg/novini/article/7516019", "text": "Канада стана осемнадесетата страна, която ратифицира Протокола за членство на Северна Македония в НАТО, съобщи МИА. Канадското външно министерство съобщи в Туитър, че Канада изразява задоволство, че скоро ще пожелае добре дошла на Северна Македония като 30 членка на НАТО, предава БТА. Канада със задоволство ратифицира присъединяването на Северна Македония в НАТО. Докато празнуваме седемдесетата годишнина на НАТО, с нетърпение очакваме да ви поздравим като 30-тата членка на алианса в близко бъдеще, съобщи канадското външно министрство. Междувременно тече процедурата за ратификация и в Сената на САЩ. Очаква се ратификацията на протокола във Вашингтон да се случи до края на това лято. Преди десетина дни протоколът за НАТО бе ратифициран от Германия и Естония, припомня МИА.", "date": "2019.06.20", "title": "Канада ратифицира протокола за членството на Северна Македония в НАТО"}
{"url": "https://www.24chasa.bg/novini/article/7516029", "text": "Пети хиляди и триста граждани на страни от Европейския съюз са се присъединили към групировката \"Ислямска държава\" (ИД) от 2012 г. насам, съобщи днес белгийската телевизия Ер Те Бе Еф, цитирана от ТАСС и БТА. Много от тях са пристигнали със семействата си, а общият брой на непълнолетни деца с европейско гражданство, останали в бившата зона на влияние на ИД в Сирия и Ирак е 1000, от които повече от 600 са били родени през изминалите години на територията на военния конфликт. Досега близо 10 процента от \"децата на ИД\" бяха репатрирани в Европа и под въпрос остава съдбата на останалите 90 процента, с други думи на около 900 непълнолетни европейци, които остават в бежански лагери в различни зони под контрола на кюрдите, турците и американската коалиция. Родителите на много от тях са убити в хода на конфликта. Европейските правителства сега се опитват да решат въпроса за тяхното репатриране, на първо място на децата до 5-годишна възраст, отбелязва ТАСС.", "date": "2019.06.20", "title": "Общо 5300 граждани на ЕС са се присъединили към ИДИЛ от 2012 г."}
{"url": "https://www.24chasa.bg/novini/article/7515975", "text": "40-годишният Дилян Д. от Търговище, подсъдим за педофилия, бе осъден днес на 3 години и 4 месеца лишаване от свобода, които трябва да изтърпи при общ режим в затвора, съобщиха от Апелативната прокуратура във Варна. Мъжът бе предаден на съд от Окръжната прокуратура в Търговище за блудствени действия с три деца. Ефективната присъда на Търговищкия окръжен съд подлежи на обжалване пред Апелативния съд във Варна, уточняват от прокуратурата. Присъдата е постановена в при условията на съкратено съдебно следствие, поискано от подсъдимия с цел да получи наказание, намалено с една трета. При това условия той напълно е признал вината си за това, в което е обвинен. Мъжът, който според експертизата страдал от разстройство на сексуалното влечение - педофилия, извършил блудствените действия по време на лятната ваканция през миналата година. Жертви на престъпните му действия станали момчета на 6 и 8 години и 9-годишно момиченце, които живеели в една къща с насилника. Родителите на децата отсъствали. Разкриването на 40-годишния педофил станало случайно. Приятел на бащата на едно от пострадалите деца видял, че 6-годишното момче влиза в къщата заедно с насилника, като носело кафе и запалена цигара. Дилян подкупвал децата с лакомства, разрешавал им да пушат и да пият кафе. Спечелил доверието им, като им пускал детски филми, а впоследствие започнал да им показва клипове с порнографско съдържание. Включвал се в игрите им, като предлагал да играят на \"Чичо Доктор\", а блудствените си действия представял като масажи.", "date": "2019.06.20", "title": "Педофил, блудствал с три деца, влиза в затвора за 3 години и 4 месеца"}
{"url": "https://www.24chasa.bg/novini/article/7516050", "text": "Великобритания, Франция и Германия готвят нов опит да задържат Иран в ядреното споразумение от 2015 г., въпреки заплахата на Техеран да наруши едно от централните му ограничения. Те обаче може би наближават края на пътя на дипломацията, по който тръгнаха преди повече от 15 години. Трите европейски страни (Е3) положиха много усилия да поддържат споразумението между големите световни сили и Иран на изкуствено дишане, след като президентът на САЩ Доналд Тръмп едностранно се изтегли от него миналата година и започна отново да налага американските санкции. Първоначалният отговор на иранците бе да изчакат слизането на Тръмп от сцената с надеждата, че той ще загуби преизбирането си през 2020 година. Тръмп обаче през май изненадващо реши да се опита да сведе иранския петролен износ до нула, което промени сметките им. Резултатът бе серия от нападения в Залива, за които САЩ обвиняват Иран и неговите протежета, въпреки отрицанията на Техеран, както и иранската заплаха от понеделник да прекрати до 10 дни спазването на лимита, наложен със сделката от 2015 г., върху неговите запаси от уранов хексафлуорид. \"Ако те (изпълнят заканата си), играта за ЕС фактически свършва\", каза висш дипломат от Евросъюза, пожелал анонимност. Нападенията срещу шест танкера в региона от началото на май досега, както и две атаки с дронове срещу саудитски петролни кладенци, засилиха страховете от преднамерено или случайно избухване на конфликт между САЩ и Иран. Дипломати казаха, че Е3, които през 2003 г. започнаха преговори с Иран за ограничаване на ядрената му програма, ще активизират своята дипломация в близките дни, включително и с разговори между Е3 и политическите директори на ЕС в Брюксел в четвъртък. Ресорният човек на Държавния департамент за Иран Брайън Хук планира да се срещне с политическите директори на Е3 в Париж на 27 юни - датата, която Техеран посочи за нарушаване на сделката, казаха два източника. Външните министри на Великобритания, Франция и Германия може да посетят Техеран за преговори по споразумението, наречено \"Съвместен всеобхватен план да действие\" (СВПД), макар че това засега е само възможност. Тримата дипломати казаха, че съвместната комисия, създадена съгласно споразумението, може да се събере до две седмици. След изтеглянето на САЩ, в такива разговори биха участвали представители на Великобритания, Китай, Франция, Германия, Иран, Русия и Европейския съюз. Дипломати подчертаха, че са отегчени от иранските искания да поддържат едно споразумение, което Вашингтон е нарушил, и посочиха, че ако Техеран направи същото, те няма да имат друг избор, освен мълчаливо да се съгласят с възстановяването на санкциите на САЩ. \"Ние трябва да върнем (иранците) обратно от ръба, но нека да бъда ясен: нашата готовност за отстъпки по ядрения въпрос е нулева\", каза втори висш европейски дипломат, който призова Русия и Китай да се включат по-активно. Иран обяви в понеделник, че до 10 дни ще наруши поставеното през 2015 г. ограничение от 300 кг върху запасите си от уранов хексафлуорид. Белият дом нарече това \"ядрено изнудване\". След съобщението на Техеран, Вашингтон каза, че ще изпрати още около 1000 войници в Близкия изток в допълнение към обявеното по-рано увеличение от 1500 войници след атаките срещу танкери през май. Остава неясно дали Иран фактически ще наруши споразумението, защото ако го направи, ще обедини европейците и администрацията на Тръмп за първи път след като Тръмп се изтегли от него. \"Нашата преценка е, че Иран все още не желае да излезе от споразумението\", каза западен разузнавателен източник при условие за анонимност. Според ирански източник Техеран се съмнява, че европейците могат да спасят споразумението. \"Почти всички във властовите структури са убедени, че дори и да искат, европейците не са достатъчно силни, за да спасят споразумението\", каза ирански източник при условие за анонимност. Ако Иран наруши СВПД, има два начина, чрез които останалите (подписали страни) могат да забавят евентуален опит за възстановяване на санкциите на ООН в добавка към вече подновените американски санкции. Първо, високопоставени европейски служители са казали, че няма да предприемат нищо, докато Международната агенция по атомна енергия (МААЕ) - базираният във Виена контролен ядрен орган на ООН, който е натоварен да следи дали Иран спазва СВПД, не обяви своето решение. Следващият тримесечен доклад на МААЕ за Иран се очаква на 29 или 30 август. МААЕ обаче може да свика спешно заседание на своя управителен съвет, ако Иран надвиши 300-килограмовия лимит. Някои дипломати предположиха, че Е3 може да не дочакат решението на МААЕ, а да предприемат действия въз основа на преценките на собствените си разузнавания. Втори начин е да се използва механизмът на съвместната комисия по споразумението, чрез който държавите могат да се оплакват, ако то се нарушава, и да се стигне до подновяването на санкциите, ако Съветът за сигурност на ООН не гласува за продължаване на срока на облекчението. Целият този процес може да отнеме 65 дни. Доскорошният френски посланик във Вашингтон Жерар Аро, който е и ядрен преговарящ, отправи призив за продължаване на дипломатическите усилия. \"Онова, от което имаме нужда при сегашното напрежение между Иран и САЩ, е някакво дипломатическо \"инженерство\", - писа той в Туитър. - Налагането на санкции и очакване насрещната страна да капитулира, е рецепта за провал или катастрофа.\"  (БТА)", "date": "2019.06.20", "title": "Дипломатическият подход към Иран май е на изчерпване"}
{"url": "https://www.24chasa.bg/novini/article/7516062", "text": "Гърция има военен флот и е изпратила към всички страни посланието, че ще има последствия, ако Турция изпрати сондажния кораб \"Явуз\" край гръцкия остров Кастелоризо, заяви гръцкият министър на външните работи Йоргос Катрунгалос пред радиопрограмата на \"Прото тема\", цитиран от телевизия Скай и БТА. \"Изпратили сме навсякъде нужните сигнали, че никой не трябва да си помисля да дойде в нашите води. И ви уверявам, че тези послания са чути, защото никой не е толкова луд, че да иска \"горещ епизод\" в Егейско море\", каза Катрунгалос. Днес сондажният кораб \"Явуз\" отплава с официална дестинация Източното Средиземноморие, според турския министър на енергетиката Фатих Дьонмез.  Съществуват обаче опасения, че ако Анкара реши да повиши напрежението, може да изпрати \"Явуз\" между Кипър и Кастелоризо, като по този начин оспори пряко влиянието, което може да има гръцкият остров Кастелоризо при определянето на границите на изключителните икономически зони в региона. Сондажи край Кипър вече извършва турският сондажен кораб \"Фатих\", което предизвика остра реакция от Кипър и Гърция, а министрите на външните работи на ЕС поискаха от Европейската комисия да предложи мерки срещу Турция.", "date": "2019.06.20", "title": "Гърция: Ще има последствия, ако Турция изпрати сондажния кораб \"Явуз\""}
{"url": "https://www.24chasa.bg/novini/article/7515555", "text": "Да бъде отлаган Брекзит и след 31 октомври за още преговори, ще бъде безсмислено, ако приемникът на премиера Тереза Мей не промени позициите, от които Великобритания не би отстъпила. Това заяви днес в интервю холандският премиер Марк Рюте, цитиран от Ройтерс и БТА. \"Ако няма промени във всички позиции, не виждам никакъв смисъл да се преговаря повече\", каза той пред радио Би Би Си. \"Ако няма промяна в позицията, единственото решение на масата е сегашното решение\", допълни холандският премиер. Под \"сегашното решение\" Рюте имаше предвид споразумението между ЕС и Мей, което британските депутати неколкократно отхвърлиха. ", "date": "2019.06.20", "title": "Холандия: Без промени във всички позиции за Брекзит, няма смисъл от преговори"}
{"url": "https://www.24chasa.bg/novini/article/7515565", "text": "\"Надявам се, че министърът на образованието Краси Вълчев и ПГ на ГЕРБ няма да допуснат скандалния опит за подмяна на истината за комунистическия режим в новите учебници. В противен случай усилията в тази посока на хора като журналиста Христо Христов, проф. Евелина Келбечева и още много други интелектуалци ще се окажат напразни.\" Това написа в профила си във фейсбук Цветан Цветанов от ГЕРБ като коментар към публикация, че в новите учебници по история комунистическият режим е представен манипулативно и тенденциозно. \"Подвеждащо, манипулативно и тенденциозно е представен комунистическият режим в повечето от новите учебници по история, по които учениците по история за 10-и клас предстои да го изучават наесен\", коментира журналистът Христо Христов в материал на сайта  , на който е основател. Той се е запознал подробно с новите учебници, след като е бил сезиран от притеснени учители за съдържанието им. Учебниците били раздадени по училищата за оценка и избор.", "date": "2019.06.20", "title": "Цветанов: Дано ГЕРБ не допусне подмяна на истината за комунизма в новите учебници"}
{"url": "https://www.24chasa.bg/novini/article/7515570", "text": "\"Свалянето на американския дрон беше ясно послание към Америка\", заяви днес ирански генерал, след като Техеран съобщи, че е свалил американски дрон, нарушил въздушното му пространство, предаде Франс прес, цитирана от БТА. Гвардейците на ислямската революция заявиха тази сутрин, че са свалили дрон \"Глобал Хок\" в гранична зона в южната част на страната. \"Това е ясно и точно послание: защитниците на нашите граници ще отвърнат категорично на всяка чужда агресия и нашата реакция е и ще бъде категорична и абсолютна. Нашите граници са \"червена линия\", заяви командирът на елитния корпус Хосейн Салами. \"Ние заявяваме, че не търсим война, но сме готови да отговорим на всяко обявяване на война\", подчерта той. Речта му бе излъчена пряко по иранската държавна телевизия.", "date": "2019.06.20", "title": "Ирански генерал: Свалянето на американския дрон е послание за Вашингтон"}
{"url": "https://www.24chasa.bg/novini/article/7515583", "text": "Белгийски и френски издания правят днес прогнози за разпределението на висшите ръководни длъжности в ЕС часове преди заседанието на Европейския съвет, на което ще се търсят решения, предаде БТА. Според белгийския всекидневник \"Соар\" е възможно Европейската народна партия (ЕНП) да остане начело на Европейската комисия, но не с водещия си кандидат Манфред Вебер. Изданието прогнозира, че представител на преименуваните либерали ще оглави Европейския съвет на мястото на Доналд Туск. Допуска се, че това може да бъде холандският премиер Марк Рюте или белгийският служебен премиер Шарл Мишел. Френското издание \"Експрес\" уточнява, че засега водещите кандидати за председател на ЕК на ЕНП Манфред Вебер, на социалистите Франс Тимерманс и на бившите либерали Маргрете Вестагер, не успяват да получат достатъчна подкрепа в Европейския съвет. Изданието предполага, че социалистите ще получат поста на върховния представител на ЕС по външната политика и сигурността, и ще поделят председателското място на ЕП със Зелените. Така председател на ЕП за две години и половина ще бъде социалист, а в останалите две и половина години - представител на Зелените. Изданията отбелязват, че Туск, като преговарящ от името на държавите в ЕС за разпределението на най-висшите постове, е поел задължение да осигури място за две жени. Допълва се, че дадените прогнози са неокончателни и най-рано тази нощ ще стане известно дали се потвърждават. Според изданията е предвидено на 1 юли да се състои извънредно заседание на Европейския съвет, ако договорка не бъде постигната днес.", "date": "2019.06.20", "title": "\"Соар\": ЕНП може да остане начело на Еврокомисията, но не с Вебер"}
{"url": "https://www.24chasa.bg/novini/article/7515584", "text": "В ход са проверки за готовността на 40-те териториални поделения на Югозападното държавно предприятие за активния пожароопасен сезон. До 10 юли представители на РДГ, съвместно с РД „ПБЗН” и служители на предприятието ще инспектират на място изпълнението на мерките за превенция и защита на горите от пожари. Проверките обхващат дейностите по оборудване на противопожарните депа с необходимите инструменти и защитни облекла за гасаческите групи съгласно изискванията на Наредба № 8, работата на 9-те пожаронаблюдателни кули и готовността на специализираните автомобили за гасене на пожари. През последните години ЮЗДП инвестира в осигуряването на достатъчно техника. На разположение са 32 високопроходими автомобила, два булдозера, 13 багера и един оборудван дрон за наблюдение и ранно предупреждение. При необходимост те се предислоцират от едно горско стопанство в друго за бързо овладяване на възникнали запалвания както на територията на ЮЗДП, така и в двата национални парка - „Пирин” и „Рила” и трите природни парка, с които има подписани споразумения за съвместна дейност. Специално внимание при проверките ще бъде отделено на състоянието на противопожарните просеки. Във финансовия план на ЮЗДП за тази година е предвидено изграждане на 262 797 линейни метра минерализовани ивици и 61 252 метра лесокултурни прегради, като тези дейности се изпълняват основно със собствени работници и техника. Започна поставянето на 450 предупредителни табели по основни туристически маршрути и кръстовища на горски пътища, през които преминават автомобили и повече хора. 97 пожара са възникнали на територията на ЮЗДП от началото на годината до момента, което е седем пъти повече спрямо същия период на м.г. Засегнати са 4886 дка, от които 101 дка в районите на Благоевград и Дикчан са обхванати от върхови пожари. Човешка небрежност при почистване на земеделски имоти е основната причина за повечето от запалванията. Въпреки големия брой, досега няма нанесени сериозни щети на горските масиви. Превенцията, добрата организация и своевременната намеса на екипите на ЮЗДП при локализиране на пожарите в начален етап не позволяват на огъня да навлезе в горите. Покачването на температурите в следващите дни и високата растителност в горите създават сериозен риск от бъдещи запалвания. Затова ЮЗДП призовава за повишено внимание и екологична култура при боравене с огън. Глоба до 500 лв. грози всеки, който запали огън на разстояние по-малко от 100 метра от границите на горските територии. Същата санкция се налага и за палене на огън извън определените зони от държавните горски и ловни стопанства.", "date": "2019.06.20", "title": "97 пожара за половин година в Югозапада"}
{"url": "https://www.24chasa.bg/novini/article/7515603", "text": "Унгария, Полша, Словакия и Чехия, които са обединени във Вишеградската четворка, ще договорят обща позиция по целите на ЕС за борба с климатичните промени до 2050 година. Това съобщи днес ръководителят на администрацията на унгарския президент Виктор Орбан, цитиран от Ройтерс и БТА/ ЕС постигна споразумение за значително намаляване на въглеродните емисии до 2030 година. Европейската комисия сега иска емисиите да бъдат сведени до нула през 2050 година, за се подпомогне борбата с глобалното затопляне. Очаква се лидерите на ЕС да обсъдят дали да поставят за цел постигането на въглеродна неутралност до 2050 година на срещата на върха, която се провежда днес и утре.", "date": "2019.06.20", "title": "Вишеградската четворка ще договори \nобща позиция по климатичните цели на ЕС до 2050 г."}
{"url": "https://www.24chasa.bg/novini/article/7515619", "text": "Активният диалог между парламентаристите на България и Азербайджан допринася за разширяване на сътрудничеството и развитието на двустранните връзки в редица сфери. Това беше общото мнение на председателите на парламентите на България и Азербайджан Цвета Караянчева и Октай Асадов, изразено на срещата им в рамките на 53-ата генерална асамблея на Парламентарната асамблея на Черноморското икономическо сътрудничество (ПАЧИС) в Баку, съобщиха от пресцентъра на парламента. На форума председателят на Народното събрание Цвета Караянчева ще поеме от името на българския парламент ротационното председателство на ПАЧИС. Председателите на двете законодателни институции подчертаха важната роля на парламентите за разширяване на сферите на сътрудничество между България и Азербайджан. Основен принос за това имат членовете на групите за приятелство в парламентите, които водят активен диалог. Отбелязано беше и желанието на Азербайджан за задълбочаване на диалога с ЕС, както и изразената от България подкрепа за постигането му. Азербайджан има важно значение за диверсификацията на източниците на природен газ, реализирането на Южния газов коридор ще бъде реален принос към енергийната сигурност на Европа, посочи председателят на Народното събрание. Цвета Караянчева припомни, че България подкрепя изграждането на Южния газов коридор и разглежда Азербайджан като водещ фактор и гарант за успешното осъществяване на този проект. Тя подчерта, че има значителен потенциал за сътрудничество между България и Азербайджан в областта на енергетиката и доставката на енергийни ресурси. Председателите на двете законодателни институции посочиха, че има неизползван потенциал в областта на търговията и трябва да бъдат положени усилия той да бъде оползотворен. Възможните направления за увеличаване на българския износ могат да се търсят в областта на доставки на стоки от хранително-вкусовата промишленост и оборудване за нея, вина и безалкохолни напитки, парфюмерия и козметика, медикаменти, облекла, обувки и др., посочи Цвета Караянчева. От своя страна Октай Асадов потвърди, че Азербайджан проявява интерес към сътрудничество в областта на селското стопанство и горите.", "date": "2019.06.20", "title": "Караянчева: Баку е гарант за успешното осъществяване на Южния газов коридор"}
{"url": "https://www.24chasa.bg/novini/article/7515549", "text": "Русия стана изкупителна жертва за свалянето на самолета от полет MH17 на \"Малайзийските авиолинии\", каза днес премиерът на Малайзия Махатхир Мохамад, който оспори обективността на разследването на трагедията през 2014 г. над Украйна, предаде Ройтерс. \"Ние сме много недоволни, защото от самото начало това беше политически въпрос как да бъде обвинена Русия за престъплението\", каза той пред репортери. \"Даже преди да проучат, те казаха, че е Русия. А сега казват, че имат доказателства. За нас е много трудно да приемем това\", заяви Махатхир, цитиран от БТА. Той добави, че според него руснаците не са замесени и че констатациите на разследващия екип са основани на \"слухове\". \"Очаквам всички да стигнат до истината\", заключи премиерът на Малайзия Махатхир Мохамад. Международният екип, който разследва свалянето на самолета и смъртта на 298-те човека на борда, съобщи вчера, че към трима граждани на Русия и един на Украйна ще бъдат предявени обвинения в убийство.", "date": "2019.06.20", "title": "Премиерът на Малайзия: Русия стана изкупителна жертва за свалянето на самолета"}
{"url": "https://www.24chasa.bg/novini/article/7515628", "text": "Спасители извадиха днес три мъртви тела изпод развалините на разрушена от взрив жилищна сграда в град Гориция в северната италианска област Фриули - Венеция Джулия, предаде ТАСС.  Рано тази сутрин в двуетажна жилищна сграда в Гориция стана експлозия, вероятно в резултат на изтичане на газ за битови нужди, предава БТА. Според италианската агенция АНСА, сградата е напълно разрушена.", "date": "2019.06.20", "title": "Взрив в къща в Северна Италия взе три жертви"}
{"url": "https://www.24chasa.bg/novini/article/7515451", "text": "Тридневното Международно ЕКСПО за туризъм в Пекин – 2019, стартира в Китайския национален конгресен център в столицата този вторник. Повече от 40 държави и 23 местни агенции за култура и туризъм, както и компании се включиха в изложението, предаде  . Тазгодишното мероприятие е добавило някои нови елементи, като например споделяне на големи данни за туризма и платформи за онлайн пътувания, които предоставят нови канали и продукти за професионалистите в сферата и купувачите. Пекинското туристическо ЕСКПО се превърна в едно от най-важните международни изложения в сферата. Ролята му за глобалната туристическа индустрия включва промотиране на туристическите ресурси и продукти и засилване на развитието на регионалния туризъм, както и насърчаване на потреблението в сектора.", "date": "2019.06.20", "title": "Международното туристическо ЕКСПО в Пекин-2019 отвори врати"}
{"url": "https://www.24chasa.bg/novini/article/7515641", "text": "Над 8 600 книги и 239 вестника са издадени през 2018 г. Това съобщиха от пресцентъра на Националния статистически институт. Издадените книги са 8 650 и са с тираж 9 007 786 броя. От печат са излезли и 1 192 брошури, които са с тираж 2 253 951 броя. В сравнение с предходната година през 2018 г. броят на издадените книги и брошури намалява с 226 броя /2.2 процента/, а средният тираж нараства със 71.7 процента, посочва БТА. Най-много са изданията от групата \"художествена литература за възрастни\" - 3 022 заглавия с тираж 1 316 хиляди броя, на следващо място е учебната литература - 2 187 заглавия с тираж 6 688 хиляди броя. Изданията от групата на популярната литературата са 1 776 заглавия с тираж 993 хиляди, а научна литература включва 1 680 заглавия с тираж 323 хиляди. Изданията за деца и юноши са 767 заглавия с тираж от 810 хил., от които 408 заглавия са детската художествена литература с тираж от 333 хиляди броя. Преводните заглавия са 2 101 с тираж 1 855 хил., като от тях повече от половината са преведени от английски /53.0 процента/, следват преведените от руски - 9.8 на сто, немски - 5.9 процента, и френски език - 5.3 на сто. През миналата година са издавани 239 вестника с годишен тираж 216 037 хил., като спрямо предходната година заглавията намаляват с шест /2.4 процента/, а тиражът се увеличава с 20 хиляди /10.1 на сто/. Ежедневниците са 37 /15.5 процента от заглавията на всички издавани вестници/ и са в тираж 131 169 хиляди. най-много са седмичниците - 101 /42.3 на сто от заглавията на всички издавани вестници/ и са в тираж 76 263 хиляди. Периодичните издания, излизащи по-малко от един път седмично, са 89 и са 37.2 на сто, като са в тираж 2 824 хиляди. С най-голям относителен дял според признака \"предназначение\" са вестниците от тематична област \"Политически, философски, религиозни и културни издания\" - 52.7 процента /126 заглавия/, като годишният им тираж е 107 817 хиляди. Миналата година са издадени и 530 списания и 77 бюлетина, като в сравнение с 2017 г. списанията се увеличават с 3.9 на сто, а бюлетините намаляват със 17.2 процента. На чужди езици са издавани 96 списания и бюлетини с годишен тираж 208 хил., като най-многобройни са на английски език - 89 заглавия с тираж 175 хил., следвани от изданията на румънски език - две заглавия с тираж 0.4 хил., по едно заглавие на немски, турски, испански, есперанто и едно на два и повече езика. През 2018 г. са издадени и 98 периодични сборника с тираж 18 хил., като в сравнение с предходната година броят им намалява с 16 заглавия, а тиражът - с 13.1 на сто. Националният статистически институт ежегодно публикува данни за издадените книги и брошури, продължаващите издания (вестници, списания, бюлетини и периодични сборници), както и за електронните публикации. Източник на информацията е Националната библиотека „Св.св. Кирил и Методий“, като основните показатели са в съответствие с методологическите изисквания на ЮНЕСКО.", "date": "2019.06.20", "title": "НСИ: 8650 книги и 239 вестника са издадени през 2018 г. (Графики)"}
{"url": "https://www.24chasa.bg/novini/article/7515649", "text": "Турският президент Реджеп Тайип Ердоган заяви днес, че вярва, че ООН ще разследва смъртта на бившия египетски президент Мохамед Морси и ще привлече под отговорност виновниците, предаде Ройтерс, цитирана от БТА. Морси почина в понеделник по време на съдебно заседание в Кайро. Ердоган говори днес на пресконференция пред чуждестранни журналисти.", "date": "2019.06.20", "title": "Ердоган: Вярвам, че ООН ще разследва смъртта на Морси"}
{"url": "https://www.24chasa.bg/novini/article/7515686", "text": "Лидерите от Европейския съюз се събират днес и утре на среща в Брюксел. Те трябва да решат кой ще бъде наследникът на Жан-Клод Юнкер като председател на Европейската комисия и кой ще оглави Европейската централна банка, Европейската служба за външна дейност и Европейския съвет. България е представена от премиера Бойко Борисов. В поканата си към европейските лидери председателят на Европейския съвет Доналд Туск казва, че е \"предпазлив оптимист\" за постигане на съгласие за разпределението на топ позициите, предаде  Решението обаче трябва да бъде взето преди първото заседание на новоизбрания Европейски парламент, което е в началото на юли и на което евродепутатите ще избират своя председател. Така че ако лидерите не успеят да се разберат днес, те ще трябва да се съберат отново в Брюксел преди края на месеца. Туск вече три седмица води разговори с политическите групи в Европарламента и с различни европейски лидери. Наследникът на Юнкер трябва да получи подкрепата на квалифицирано мнозинство от държавите членки и после да бъде одобрен с мнозинство и от Европарламента. Европейската народна партия настоява германецът Манфред Вебер да наследи Юнкер. Категорично срещу него обаче е френският президент Макрон. Европейските социалисти подкрепят холандеца Франс Тимерманс, а либералите - датчанката Маргрете Вестегер. Освен разпределението на топ позициите европейските лидери ще обсъждат днес и утре и стратегията за развитие на ЕС пред следващите пет години, борбата с климатичните промени, бюджета на общността до 2024 г., дезинформацията и хибридните заплахи, както и състоянието на еврозоната и Брекзит.", "date": "2019.06.20", "title": "Лидерите от ЕС решават кой да наследи Жан-Клод Юнкер"}
{"url": "https://www.24chasa.bg/novini/article/7515705", "text": "По думите му подкрепата за стартъпите е чрез ускореното развитието на финансовите инструменти, както и чрез подготовката на законодателни промени за подобряване условията за стартиране на бизнес у нас, върху които съвместно работят Министерството на икономиката и Асоциацията на стартъпите (BESCO). \"С полагането на дяловото инвестиране преди 5 години в България, мога да кажа, че София стана сред топ-дестинациите за стартиращи предприятия в Европа\", е добавил той. Министър Караниколов е обяснил, че в настоящия програмен период чрез Фонд мениджър на финансови инструменти в България са предвидени три Фонда за ускоряване и начално финансиране /ФУНФ/. До този момент Фондът на фондовете е създал два такива инструмента на обща стойност около 84 млн. лв. и стартира процедура за избор на третия Фонд мениджър в размер на 35.6 милиона лева, предвидени по Оперативна програма \"Иновации и конкурентоспособност\" 2014-2020 /ОПИК/. На форума икономическият министър е коментирал и изграждането на т.нар. суперкомпютър, който ще нареди София сред една от общо осемте локации в Европа с наличието на високоизчислителни машини. \"Този факт е изключително имиджов и е важно послание към чуждестранните инвеститори в сферата на високите технологии за капацитета и възможностите на България\", е добавил той, цитиран от икономическото ведомство.", "date": "2019.06.20", "title": "Караниколов: Стартъп икономиката раздвижи много области в технологичната индустрия"}
{"url": "https://www.24chasa.bg/novini/article/7515727", "text": "Правосъдният министър Данаил Кирилов заяви, че още преди година Съветът за съдебна реформа у нас е записал конкретен тескт, който касае възможността за разследване на най-висшите представители на съдебната власт. В пътната карта са посочени главния прокурор и председателите на ВКС и ВАС, каза Кирилов и допълни, че и в Конституцията статутът \"Тримата големи\" е равно установен. Все пак, окончателното решение ще вземе НС, посочи още правосъдният министър и заяви, че не е запознат с позиция на Съвета на Европа, предаде БТА. Кирилов участва в кръглата маса по изпълнението на решенията на Европейския съд по правата на човека по групата дела С.З. срещу България и Колеви срещу България, засягаща систематичния проблем за неефективното наказателно производство в България и липсата на гаранции за независимо наказателно разследване срещу главния прокурор. По време на събитието Клеър Ови от Отдела за изпълнение на решенията на ЕСПЧ към Комитета на министрите на Съвета на Европа допусна възможността за специален вид решение по отношение на България през декември. То би било факт, ако до 1 октомври не бъдат изпълнени препоръките, дадени в резултат на осъдителни решения на ЕСПЧ в Страсбург срещу страната ни.", "date": "2019.06.20", "title": "Кирилов: Парламентът ще реши за разследването на \"тримата големи\""}
{"url": "https://www.24chasa.bg/novini/article/7515730", "text": "Специализираната прокуратура внесе в Специализирания наказателен съд обвинителен акт срещу   Те бяха задържани на 20 октомври 2018 г. при операция на Специализираната прокуратура и ГДБОП в кк „Слънчев бряг“ и в Пловдив. В подземния гараж на хотел „Кантилена 2 в курортния комплекс бе открита оборудвана за целта печатница. На мястото бяха задържани ръководителят на групата Иван Тодоров и съдържателят на хотела Александър Крихтин в момент на производство на неистински банкноти. Намерени и иззети бяха 23 009 листа с отпечатани и изображения на неистински банкноти с номинал 50, 100 и 500 евро и 50 щатски долара, или елементи от тях (заготовки). Тодоров е предаден на съд за престъпления по 8 текста от Наказателния кодекс, в т.ч. като ръководене на групата от създаването й през януари 2018 г. до неутрализирането й 20 октомври 2018 г. Той лично е контролирал производството на фалшификати и разпространението – при 4 доверителни сделки продал на служител под прикритие общо 301 неистински банкноти от по 100 евро и 297 банкноти от по 50 долара. В дома му в Пловдив бяха открити 23 009 броя готови фалшиви банкноти в евро и долари на обща стойност 2 170 000 евро и над 100 000 щатски долара. Участникът в групата Крихтин, който предоставил помещение за нелегалната печатница, бил ангажиран пряко в производството на фалшините банкноти, включително и осигуряване на консумативи за изработката им. Иван Тодоров и Александър Крихтин са с мерки за неотклонение „Задържане под стража“. На 19 юни 2019 г., след внасянето на обвинителния акт срещу тях, е разпоредено превеждането им в Софийския затвор. Другите двама предадени на съд участници в групата са с определени парични гаранции от по 5000 лева. Предстои Специализираният наказателен съд да насрочи разпоредително заседание по делото.", "date": "2019.06.20", "title": "Съдят фалшификаторите, печатали 11,6 млн. евро в хотел в Слънчев бряг"}
{"url": "https://www.24chasa.bg/novini/article/7515810", "text": "Главният преговарящ на ЕС за Брекзит Мишел Барние ще бъде сред кандидатите, които източноевропейските страни членки Полша, Унгария, Чехия и Словакия могат да подкрепят за следващ председател на Европейската комисия, заяви висш унгарски представител, цитиран от Ройтерс и БТА. Запитан на пресконференция днес дали унгарското правителство и неговите съюзници от групата, известна като Вишеградската четворка, биха подкрепили Барние за поста, началникът на кабинета на премиера Виктор Орбан - Гергей Гуяш, отговори: \"Той е сред кандидатите, които ще можем да подкрепим\", предаде Ройтерс. ", "date": "2019.06.20", "title": "Страните от Вишеградската четворка биха подкрепили Мишел Барние за шеф на ЕК"}
{"url": "https://www.24chasa.bg/novini/article/7515809", "text": "За трите летища - София, Варна и Бургас, през последните години отчитаме силно увеличаване на броя на обслужените пътници - 12,6 млн. пътници през миналата 2018 година, срещу 3,5 млн. през 1989-90-а. Това посочи по време на \"Авиационен форум 2019 г.\" председателят на Асоциацията на българските авиокомпании /АБА/ Светослав Станулов. Тенденцията за по-нататъшното му увеличение поставя въпроса ще отговори ли съществуващата инфраструктура на нуждите на увеличаващия се трафик, какви условия създава за успешно развитие на българската гражданската авиация, каза още авиоекспертът по гражданска авиация. Според Станулов чрез предстоящата концесия на Летище София се очаква летищната инфраструктура да се подобри. Проблем е, че няма ясна визия на държавата как ще се развива летището в бъдеще и инициативата ще бъде на концесионера. В този смисъл, много важна е бързината на промените - да не закъснеем с развитието, подчерта председателят на АБА. По думите му авиокомпаниите са икономически най-уязвимата част на гражданската авиация, защото са изложени на най-силен конкурентен натиск. Този процес е особено отчетлив след въвеждане на инициативата \"Отворено небе\" /Open Sky/ в рамките на Европейските държави, предоставяща свободен достъп на чужди авиокомпании, основно нискотарифни, до българския пазар и съответно на българските до чужди пазари, включително работа в страните от ЕС. ЕС изключва всякаква протекция от страна на държавата и така участниците на пазара са поставени да работят в условията на изключително силна конкуренция, посочи Станулов. Регистърът на авиационните оператори в България включва 10 оператора, изпълняващи обществени превози, които експлоатират самолети с максимална излетна маса над 5700 кг. Става дума за 61 броя въздушни самолети, тоест колкото през 1989 г. Едновременно с това, през 2018 г. имаме с около 27 на сто по-висок седалков капацитет в сравнение с разполагаемия през 1989 г. Авиокомпаниите летят със самолети Ербъс 320, Боинг 737,MD82, Ембрайер 190 и L410, информира Станулов. Светослав Станулов отбеляза още, че \"България е интегрална част от Европа, а Европа в авиацията действа все повече като единна държава, с еднакво законодателство и приоритети. Значението, което ЕК придава на въздухоплаването в Европа е впечатляващо - въздухоплаването е определено като силен двигател на икономическия растеж, заетостта, търговията и мобилността в ЕС\". Близката интеграция на българската авиация към световната, налага да отговорим на предизвикателствата на развитие на световната авиация. Те са свързани с нарастваща глобална потребност и удвояване на трафика в следващите 20 години с добавяне на 30-35 хиляди самолета. Друг проблем е недостигът на пилоти и авиационни техници в глобален мащаб. Сред предизвикателствата пред авиобизнеса са още еко ефективността на въздушния транспорт, изискващо ново поколение двигатели, материали и композити, дигитализацията, нарастващата зависимост на пътниците от персонални електронни устройства. Пазарът на въздушен транспорт в България, в частност международният трафик на пътници, се е увеличил с впечатляващите три пъти за последните 25 години, в условията на намалена свързаност, каза Станулов. Той обаче отбеляза, че въпреки очакваното значително развитие на редовния пътнически трафик до и в азиатско-тихоокеанския регион, отчитаме липсата на свързаност с него днес. Географското разположението на България дава предимство пред повечето страни на ЕС, защото се намираме най-близко до тези бързо развиващите пазари, смята авиоекспертът. На днешния форум бе отбелязано и значението на \"Ръководство на въздушното движение\" /РВД/ като значима, стабилна, интегрална структура в системата на българската гражданска авиация, модернизираща се и участваща равнопоставено в ръководенето на международния трафик. Тази година отбелязваме 50 години от основаването й и състоянието на предприятието днес е стабилно - от техническа, технологична, кадрова и финансова гледна точка, посочи директорът му Георги Пенев. ДП РВД е готово да отговори на предизвикателствата на нарастващия трафик, разполагайки с модерни системи за управление на въздушното движение, заяви той. \"Авиофорум 2019 г.\" се организра от МТИТС, Научно-техническият съюз по транспорта, АБА, ГД ГВА, ДП РВД и други.", "date": "2019.06.20", "title": "Четирикратно е нараснал въздушният трафик през последните години"}
{"url": "https://www.24chasa.bg/novini/article/7515815", "text": "Столична община спечели на първа инстанция делото за освобождаване на терена в Борисовата градина от автокъща „Капитолия“, предаде  . Имотът от 1600 кв. м. е общинска собственост, дадена за управление на „Софийски имоти“ през 1997 г., като частна е единствено сградата с 88 кв м застроена площ. Миналата година по искане на кмета на София Йорданка Фандъкова общинското дружество „Софийски имоти“ прекрати договорите за наем на 4 имота в Борисовата градина пак от 1997 г. - „Кръглото кафене – Кривите огледала“, „Велописта“, „Детски кът – Водното каналче“ и „Трите дансинга“. Имотите са дадени за управление на дружеството с решение на СОС от времето на кмета Стефан Софиянски. През 2003 г. дружеството „Софийски имоти“ продава на ЕТ „Минкин – Албена Минкин“ сграда със застроена площ 88,5 кв. м и второ ниво от 52 кв. м. на бул. „Драган Цанков“/ Борисова градина №5, заедно с правото на строеж, за 87 хил. лева. Три месеца по-рано - на 18 декември 2002 г. сградата е включена в капитала на дружеството „Софийски имоти“ с решение на СОС. Проектът за Подробен устройствен план на Борисовата градина, който в момента се обсъжда, предвижда автокъща \"Капитолия\" да напусне парка, а той да бъде освободен от всички несвойствени дейности.", "date": "2019.06.20", "title": "Столична община печели на първа инстанция делото за махане на автокъща от Борисовата"}
{"url": "https://www.24chasa.bg/novini/article/7515826", "text": "Средносрочните метеорологичните прогнози ще осъществят гигантски скок догодина с пристигането в Италия на един от най-мощните суперкомпютри в света, предава Франс прес, цитирана от БТА. С него ще бъде оборудван Европейският център за средносрочни метеорологични прогнози. Това е междуправителствена европейска организация, ръководена от г-жа Флоранс Рабие. Интелигентната машина ще може да анализира в рекордно кратко време милиарди информации. Европейският метеорологичен център ще се премести догодина от Великобритания в италианския град Болоня. Именно тук ще бъде монтиран суперкомпютърът, който ще бъде взет под наем в продължение на четири години с общ бюджет от 70 милиона евро. Г-жа Флоранс Рабие изтъква, че едно евро вложено в метеопрогнози носи от 10 до 100 пъти по-големи икономически ползи. Те касаят в особена степен производителите на възобновяема енергия, които не могат да складират електричеството. Едно по-точна метеорологическа прогноза що се отнася до температурите, ще може да даде насоки точно какви енергийни разходи ще са необходими при затопляне или застудяване. Метеорологичните прогнози изискват огромен компютърен ресурс, тъй като трябва да бъдат обработвани големи масиви с данни. Предвижданията се правят въз основата на наблюдения в атмосферата разделена на милиарди малки кубове. Събраната информация се трансформира във физически уравнения и математически модели. \"Колкото кубчето е по-малко, толкова изчислението става по-точно!\", изтъква г-жа Рабие. С очаквания суперкомпютър в Болоня споменатите кубове няма да покриват площ от 18 квадратни километра, а почти двойно-по малко - 10 квадратни километра.", "date": "2019.06.20", "title": "Метеорологичните прогнози ще осъществят гигантски скок с помощта на суперкомпютър"}
{"url": "https://www.24chasa.bg/novini/article/7515818", "text": "Американският гражданин Пол Уилан, обвинен в шпионаж срещу Русия, помоли за помощ правителствата на САЩ, Великобритания, Канада и Ирландия. Молбата му бе отправена по време на заседание на Московския градски съд, предаде ТАСС. \"Моля за помощ правителствените глави, властите в Дъблин, Лондон, Вашингтон и Отава\", каза той. Обърна се по-специално към президента на САЩ Доналд Тръмп с думите: \"Не можем да направим Америка велика, ако не можем агресивно да браним гражданите си в цял свят\". Уилан, който има американско, британско, канадско и ирландско гражданство, беше задържан в руската столица през декември. Той смята своя арест за \"абсурдно отвличане\" и отрича обвиненията в шпионаж. Ако бъде признат за виновен, може да получи до 20 години затвор, предава БТА. Съдът потвърди днес удължаването на мярката му за неотклонение - задържане под стража, до 29 август. Четирийсет и осемгодишният Уилан работи като шеф на службата по сигурността в голямата американска компания \"Борг Уорнър\" със седалище в Мичиган, която произвежда резервни части за автомобили, напомня ТАСС.", "date": "2019.06.20", "title": "Пол Уилан, обвинен в шпионаж срещу Русия, помоли за помощ Великобритания, Канада, Ирландия и САЩ"}
{"url": "https://www.24chasa.bg/novini/article/7515834", "text": "ОДМВР-Видин издирва Атанас Борисов Иванов, 73-годишен от село Кутово, съобщиха от полицията. Атанас Иванов е в неизвестност от 18 юни 2019 г., когато е напуснал дома си. Бил е облечен с бяло-червена карирана риза, светлобежов панталон и обут с шарени обувки тип \"сабо\". Възрастният мъж се издирва по молба на близките. Мъжът е на видима възраст 70-80 години, с ръст - 170 см, слабо телосложение, червендалесто, брадясало лице, с уголемени бакенбарди на двете скули на лицето; коса - прошарена; очи - кафяви. От проведените до настоящия момент издирвателни мероприятия Атанас Иванов не е установен. От МВР Видин умоляват гражданите, които имат информация за издирваното лице да се обадят на тел. 112 или в най-близкото поделение на МВР.", "date": "2019.06.20", "title": "Издирват 73-годишня Антон от видинското село Кутово"}
{"url": "https://www.24chasa.bg/novini/article/7514938", "text": "Общините да са задължени да почистват и плевят изоставените гробове, така че те да не са опасни за хората и да не загрозяват гробищните паркове. Тази промяна в наредба предлага здравното министерство, като се обосновава с това, че в обраслите изоставени гробни места В момента местните власти имат отговорност само към алеите в гробищните паркове. Предложението на здравния министър Кирил Ананиев обаче свари общините тотално изненадани, показа проверка на “24 часа”. Реално в момента няма нито една община в България, която да има представа колко от гробовете в нейните паркове са зарязани, още по-малко пък да може да предвиди какви ще са допълнителните разходи, ако местната власт поеме поддръжката. Ако новата наредба на здравното министерство, която предвижда на общините да се вмени ангажимент да се грижат за тях, влезе в сила, в столицата Причината е, че поради липсата на подобен ангажимент до момента не е ясен точният брой на местата, които никой не поддържа. Води се стриктна статистика, но тя е за платените такси, а не за редовната поддръжка. Това разказа пред “24 часа” шефката на столичното общинско предприятие “Гробищни паркове” Райна Божичкова. В момента общинското предприятие се грижи за поддръжката на гробовете на бележити българи. Става дума за около стотина гробове в Централните софийски гробища. Като те не само се поддържат, но и наскоро бяха възстановени паметните плочи на някои от бележитите покойници. “Гробищни паркове” и сега предоставя подчерта шефката на общинската фирма. Платили са я едва 30-ина човека за Централни гробища. Подобна услуга се предоставя и от частни фирми, но няма статистика колко столичани са се възползвали. “Проблемът е, че хората се грижат за гробните места на близките им от Задушница на Задушница и през останалото време в повечето случаи не се полагат грижи”, каза Божичкова. Освен че не е ясно какви средства от бюджета ще трябва да задели столицата за поддръжка на изоставени гробове, според експертката по-големият проблем е, че в момента с тези места не може да се прави нищо. а проблемът с местата е сериозен. Софийският челен опит да се събира такса за поддръжка на гроб ще внедряват и в Благоевград. Общината вече обсъжда да въведе такса, която да се плаща от роднините на починалия и срещу нея общински служители да поддържат гробовете в опрятен вид. Изоставените места са изключително голям проблем, особено в провинциалните градове, защото много от наследниците на починалите живеят в други краища на страната или дори в чужбина и нямат дори физическата възможност да поддържат гробовете, обясниха от общината в Благоевград. Абонамент за поддръжка на гроб вече предлага и общинската фирма “Паркстрой” в Плевен, установи “24 часа”. По наредба обаче поддържането и почистването на гробовете от растителност е задължение на наследниците на починалия. Без пари общинската фирма има единствено задължението да поддържа алеите на гробищния парк. Сигурността на тези паркове и опазването им от вандали е по-голямата тема за общините от прилежния външен вид на траурните паркове. В София, за да опазват надгробните паметници от майстори мародери, които първо ги трошат, а след това искат пари от близките за възстановяването им, са въвели видеопатрули. Мобилните екипи засега работят само на територията на Централните софийски гробища, разказа Райна Божичкова. И са само два. Само за две седмици, откакто действат, чрез мобилните видеопатрули са При установяване на вандализма “майсторът” получава предупреждение, извежда се от гробищния парк, а данните се изпращат в полицията. “Това е един от най-големите ни проблеми - мнимите майстори, които изнудват опечалените. Тестваме пилотно мобилните видеопатрули в Централни гробища, тъй като там имаме най-много жалби от подобни посегателства. Отчитаме намаление на тези случаи за двете седмици, в които действа патрулирането. Ако резултатите продължават да са добри, ще мислим за постоянното им въвеждане”, обясни шефката на общинското предприятие. Най-късно до началото на юли ще приключи и процедурата за избор на изпълнител, който трябва да изгради разширението на Централни гробища. То ще е от Там ще има постоянно видеонаблюдение и бетонови алеи. Общината планира в следващите години гробищният парк да се разшири с общо 90 дка. Според експерти те ще са достатъчни за около 9000 места и 15 000 урни, което ще стигне за 10 г. В момента в София нови погребения се правят само в Банкя. Най-новото гробище на столицата беше отворено върху 40 дка през 2016 г. За 3 години обаче по-голяма част от терена вече е изчерпана. Денонощна въоръжена охрана пък пази трите плевенски гробища от 1 април. Гардовете, оборудвани с технически средства за защита и поддържане на комуникация, са с двусменен режим на работа и правят минимум 6 вътрешни обхода на обектите за смяна. Стойността на договорите е 102 410 лв. без ДДС за срок от 1 година. “Денонощната охрана цели предотвратяването на вандалски прояви, кражбите на паметници, надгробни аксесоари и растителност, ограничаване на достъпа на каруци, скитници и просещи. Тя е по-скъпа, но идеята ни е хората, отишли да почетат паметта на близките си, да не бъдат обезпокоявани”, обясни кметът Георг Спартански. Трите обредни дома бяха ремонтирани миналата година. Сега общината подготвя документация за обявяване на търг за разполагане на павилиони за продажба на църковни атрибути - така ще бъдат спрени спекулантите, извършващи нерегламентирана дейност. “Правим го и за удобство на хората, които отиват да почетат паметта на близките си”, допълни кметът. Той уточни, че облагородяването на 3-те гробищни парка става със средства от собствените приходи в бюджета на общината. Недоволни от предложената от здравното министерство наредба за погребалните дейности има и сред погребалните агенции. Основният проблем за тях е въвеждането на изискване автомобилите за превоз на покойници, т.нар. катафалки, “Разгледал съм предложените промени в Наредбата за здравните изисквания към гробищни паркове и погребването и пренасянето на покойници. Като цяло няма нещо, което да е неизпълнимо. Единствено имам съображения по текстовете, че транспортните средства за превоз на покойници трябва да се оборудват със средства за отчитане на температурата в товарния сектор и пренасянето на покойници да се осъществява с транспортни средства, оборудвани със специализирани охладителни системи.” Това коментира собственикът на погребална агенция в Благоевград Спас Михайлов, който е и член на Контролния съвет на Съюза на погребалните фирми. Михайлов твърди, че в приетия и от България европейски стандарт за погребалните услуги е записано, че превоз на покойник извън Европа трябва да става в специален автомобил с охладителна система, като температурата не може да надвишава 8°. “Не знам защо се предлага такова изискване и за превоз в страната. Да, ако е извън Европа - нека да го има, но за по-кратки разстояния не виждам защо трябва такова изискване\", допълни Михайлов. Ако то се приеме, това би означавало да се подменят автомобилите например с бусове за месо и млечни продукти, които имат такива охладителни системи, или пък да се монтират допълнително охладителни системи на катафалките, които сега се ползват. Той обаче не е сигурен дали технически това е възможно. Част от катафалките на погребалните агенции все пак имат климатици в отделението за телата на покойниците. Обикновено у нас Често пъти обаче те са неработещи и агенциите сами правят ремонта, който струва от 200 до 1000 лева. Вече 8 месеца готовият проект на Закон за гробищните паркове, гробищата, погребенията и погребалната дейност не влиза в ресорните комисии на парламента. Причината - спорни текстове и недоволство от страна на организации, както и на погребалните агенции, научи “24 часа” от депутати. Проектът бе подготвен в края на ноември миналата година. Текстовете предвиждат строежи на многоетажни гробове, които да решат проблема с липсата на места в гробищата. Въвежда се такса за поддръжка на гробното място и глоби за каменоделци, които извършват услуги без разрешение. Фирмите, които предлагат каменоделски и траурни услуги, ще трябва да се впишат в специален регистър, за да работят законно. Иначе глобата ще е до 3000 лв. Работата по законопроекта продължава, но той не влиза в комисия, защото е много спорен, казват депутати.Сега наредбите за гробищата и погребалната дейност лесно се обжалват, затова идеята била да се обединят в закон. Но реално това са си текстове за наредба, трудно можело да минат в закон, обясниха те. Освен това прецизиране на тези предложения искат както погребалните агенции, така и останалите засегнати от закона страни.", "date": "2019.06.20", "title": "Общините длъжни да поддържат гробищата"}
{"url": "https://www.24chasa.bg/novini/article/7515855", "text": "Полицейски действия по противодействие на измама са предприели вчера от служители на отдел \"Разследване\", \"Икономическа полиция\", специализирани полицейски сили при ОДМВР-Плевен и РУ-Долна Митрополия. Това съобщиха от пресцентъра на МВР. В рамките на досъдебно производство, образувано по чл.209, ал.1 от НК, под ръководството на прокурор от РП - Плевен, е извършено претърсване в дом и помещения на бивша фурна, обитавани от 46-годишен в село Горна Митрополия. Установено е, че мъжът е въвел в заблуждение дарители и в периода от юни 2017 година досега неправомерно е получил сумата от 110 000 лв. от дарителска кампания за болно дете. Част от паричната сума е изхарчена не по предназначение. Като веществени доказателства са иззети 141 кутии за дарения, машина за рязане и друга - за огъване на ламарина, купени с парите, придобити от измамата, както и други документи и вещи, свързани с изясняване на деянието. 46-годишният първоначално е задържан за срок до 24 часа. След изтичане на тази мярка, е приведен в затвора в град Плевен за изтърпяване на ефективно наказание \"лишаване от свобода\" за срок от 4 месеца на РС - Никопол за извършен опит за измама по друг случай. Работата по досъдебното производство продължава разследващ полицай.", "date": "2019.06.20", "title": "Мъж си присвоил 110 000 лева от дарителска кампания за болно дете в Плевенско"}
{"url": "https://www.24chasa.bg/novini/article/7515837", "text": "Над 415 хиляди сирийски бебета са родени в Турция от началото на гражданската война в Сирия през 2011 г., съобщи служител от турското министерство на вътрешните работи, цитиран от Анадолската агенция и БТА. Сирийските граждани, които са в Турция, са млади. Едва 100 хиляди от 3,6-те милиона сирийци в Турция са на възраст над 60 години, каза Абдуллах Аяз, който оглавява Отдела за миграцията към министерството на вътрешните работи. Аяз посочи, че турските власти продължават да полагат усилия, за да може всички сирийски деца да получат образование. Турция е приела повече сирийски бежанци от която и да било друга страна, отбелязва Анадолската агенция.", "date": "2019.06.20", "title": "Над 415 хил. сирийски бебета са родени в Турция от началото на конфликта в Сирия"}
{"url": "https://www.24chasa.bg/novini/article/7515854", "text": "Земята си има две нови близначки. Това са две екзопланети, на които потенциално би било възможно съществуването на живот. Те се намират на сравнително малко разстояние от Слънчевата система. Като, разбира се, се има предвид представата за разстояния във Вселената. Двете планети са разположени на 12 светлинни години от Слънчевата система и обикалят в орбита около червеното джудже Тийгарден, предаде Ако на тези две планети случайно има живот, то техните обитатели биха имали възможността да видят Земята, когато тя преминава пред слънчевия диск на нашата звезда. Откритието е описано в направеното астрономическо проучване, подкрепено от университета в Гьотинген, Германия. „Целта на проекта е да открием планети от земен тип, които обикалят около малки звезди в близост до Слънцето”, казва Луиджи Манчини, един от авторите на проучването. Двете екзопланети, кръстени Тийгарден В и С, правят една пълна обиколка около своята звезда за съответно 4,9 и 11,4 дни. Звездата Тийгарден, открита през 2003г., е червено джудже, най-разпространеният вид звездa в Млечния път. Тийгарден е 10 пъти по-малка от Слънцето, 1500 пъти по-бледа, а температурата ѝ е около наполовина по-малка от тази на нашата звезда. „Открихме двете планети след три години, прекарани в изследвания и проучвания. Използвахме техниката на Доплер, изследвайки промяната в радиалната скорост на Тийгарден В и С”, споделя Манчини. „Тези две планети са може би едни от най-близките по структура до Земята, откривани до този момент”, добавя ученият. „Тийгарден В например има най-голям коефициент на прилика със Земята от всичките над 4000 екзопланети, регистрирани досега.” И двете планети, които обикалят около Тийгарден, се намират в обитаема зона, позната сред учените и като „Зона на Златокоска”, където температурата е подходяща за развитието на живот и съществуването на вода в течно състояние. Бъдещите цели на учените са свързани с по-задълбоченото изследването на тези две планети и тяхното детайлно наблюдаване през едни от най-добрите земни телескопи. „Ще се опитаме да разберем дали имат атмосфера и ще търсим наличието на молекули, които биха подсказали за евентуалното присъствие на живот", "date": "2019.06.20", "title": "Откриха две близначки на Земята. Ако имат обитатели, ни виждат"}
{"url": "https://www.24chasa.bg/novini/article/7515856", "text": "Втори турски сондажен кораб ще извършва проучвания край полуостров Карпас (Североизточен Кипър). Това съобщи днес ръководителят на държавната петролна компания на Турция ТПАО (TPAO) Мелих Хан Билгин, цитиран от Ройтерс. Билгин, който говори пред журналисти, каза, че се планира корабът Явуз да започне да извършва сондажи в началото на юли, предава БТА. След определянето на локацията за извършване на проучвателните дейности през юли ще започнем със сондажите, добави Билгин, цитиран от ТАСС. Той изтъкна, че \"не го вълнуват действията на другата страна\", т.е. на Република Кипър, която също извършва проучвания в шелфа и оспорва правото на турците за тяхната дейност. Билгин посочи, че работата на Явуз е законна и се извършва на базата на издадени лицензи.", "date": "2019.06.20", "title": "Втори турски кораб ще започне сондажи край кипърския остров Карпас"}
{"url": "https://www.24chasa.bg/novini/article/7515888", "text": "Турският президент Реджеп Тайип Ердоган се върна на пътя на войната срещу основната опозиционна (Народнорепубликанска - б.ред.) партия дни преди повторните кметски избори в Истанбул, като се отказа от намеренията да избягва реторика, която разделя обществото и която някои представители на неговата управляваща Партия на справедливостта и развитието (ПСР) смятаха, че ще отблъсне гласоподаватели. Застанал на покрива на автобус в Истанбул във вторник, Ердоган заяви, че кандидатът на опозицията за кмет Екрем Имамоглу е в сговор с организаторите на опита за преврат през 2016 г., без да представи доказателства, а по-късно предупреди, че неназовани от него играчи застрашават независимостта на Турция. След седмици на непривична сдържаност, президентът отново се включи в кампанията в обичайния си конфронтационен стил. Тази промяна крие рискове за Ердоган и за ПСР, която претърпя шок при поражението си на местните избори в Истанбул през март - загуба, която според някои в партията му отчасти се дължи и на безкомпромисния стил на президента. Поражението се превърна в едно от най-големите отстъпления за ПСР след 16 години на власт и партията оспори резултатите. Според интервюта с петима функционери на партията, както и с техни съветници, през последните седмици Ердоган и партията му са били решили фактически да заличат фигурата на президента от кампанията преди кметския вот в Истанбул на 23 юни, включително и като премахнат изображението му от билбордове по магистралите и като отменят десетки предизборни срещи в града. Фактори в ПСР са преценили, че безкомпромисният подход на Ердоган се е превърнал в недостатък пред някои ключови избиратели в Истанбул, по-специално кюрди и привърженици на ПСР, отблъснати от поляризираната реторика, казват източници вътре в партията. Чрез незабележимото си присъствие Ердоган освен това би могъл да се дистанцира от евентуално повторно поражение, допълват съветници от партията. Нещата обаче се промениха по-рано тази седмица, след като вътрешно проучване на партията е показало лека преднина на Имамоглу, което е накарало Ердоган да се намеси, казват двама от източниците. През последните дни \"Ердоган е попитал партийни функционери дали е възможно да се организира среща или митинг, за да може всеки ден да произнася реч в Истанбул\", е казал високопоставен представител на ПСР, който е допълнил: \"Това е новата стратегия.\" Евентуално поражение в неделя на внимателно избрания от Ердоган кандидат за кмет, бившия премиер Бинали Йълдъръм, би било допълнително унижение за президента, след като ПСР успя да анулира резултатите от изборите през март. Това също би отслабило хватката му върху властта, която допреди три месеца изглеждаше желязна, в момент, в който Турция се бори с рецесия, мъчи се да вземе надмощие в разкъсваната от война Сирия и балансира между отношенията си със САЩ и Русия. Евентуално поражение може да окуражи онези, които оспорват властта му, въпреки че не би имало непосредствен ефект върху баланса на силите в Анкара. Говорител на ПСР не пожела да коментира промяната в стратегията. В публични прояви през последните дни Ердоган призова поддръжниците си да му помогнат да обедини гласоподавателите този уикенд. \"Ние не можем да предадем нашия Истанбул на тези лъжци\", каза Ердоган в реч във вторник по адрес на основната опозиционна Народнорепубликанска партия (НРП) и нейния кандидат за кмет Имамоглу. Имамоглу е отричал всякакви връзки с извършителите на преврата. \"Знам, че ще бъдат казани разни работи\", каза Имамоглу в интервю за държавната телевизия ТРТ Хабер във вторник. Той допълни, че \"тези атаки са атаките на онези, които не могат да приемат, че ние сме готови за мисията\". ОБРАТНИЯТ ЕФЕКТ НА СТРАТЕГИЯТА Ердоган, най-доминиращата политическа фигура в страната след основателя на модерна Турция Мустафа Кемал Ататюрк, започна своята собствена кариера в Истанбул, където беше кмет. ПСР и ислямистките й предшественици контролираха в продължение на 25 години града, който има бюджет от почти 4 милиарда долара и създава една трета от икономическия продукт на страната. Преди местните избори в Турция през март Ердоган провеждаше до осем митинга дневно, на които говореше пред хиляди избиратели и още милиони в преки телевизионни предавания. Той отправи категорични националистически послания и поиска от избирателите да подкрепят ПСР като \"въпрос на оцеляване\". \"Стратегията на кампанията на Ердоган даде обратен резултат, особено сред кюрдите и консерваторите от средната класа, отчасти поради неговата поляризираща реторика\", заяви Галип Далай, гостуващ учен в Оксфордския университет. След като кандидатът за кмет на Истанбул на Ердоган Йълдъръм загуби с около 13 000 гласа, Партията на справедливостта и развитието се оплака, че изборите са белязани от нередности. Миналия месец Висшата избирателна комисия насрочи повторение на изборите - стъпка, която според опонентите е била повлияна политически и която повиши загрижеността за ерозиращия правов ред и независимостта на институциите. Според служители на ПСР партията се е насочила към 1,7 милиона избиратели, които си останаха вкъщи на 31 март, особено консервативни кюрди и поддръжници на ПСР, които искат фокусът да бъде поставен върху съживяването на стагниращата икономика. Хората, които не гласуваха и разочарованите избиратели, както и кюрдските избиратели ще бъдат основен фактор, заяви член на ПСР, който добави, че партията иска да увеличи избирателната активност от високите 84 процента през март на 94 процента. През последните седмици партията постави ударението върху директни срещи с избирателите в районите, където имаше сравнително ниско участие, и в големи кюрдски общности, казват официални представители. Това включи докарването на няколко възрастни кюрдски лидери от югоизточната част на страната, които да увеличат подкрепата чрез малки квартални събирания, заявиха източници, близки до прокюрдската Демократична партия на народите пред Ройтерс. Но връщането на важната роля на Ердоган в кампанията през последните няколко дни последва след нови социологически данни и дебата в неделя между двамата кандидати за кмет. Имамоглу, който спечели изборите през март, набира сили, според данни, публикувани в понеделник от социологическата агенция Мак Данисманлик. Вътрешни анкети на двете водещи партии показаха, че кандидатът на Народнорепубликанската партия се радва на малка преднина пред кандидата на ПСР Йълдъръм, според данни от миналата седмица. Ердоган погледна вътрешните анкети и видя, че Йълдъръм продължава да изостава, затова той реши да се намеси, заяви източник, близък до партията, запознат с последните анкети. Но това би могло да има обратен ефект върху избирателите и да ги отдръпне, каза той. В работническия квартал Есенюрт в Истанбул, където участието в изборите бе ниско през март и където Народнорепубликанската партия измести ПСР, жителят Халил Четин казва, че Ердоган трябва да отстъпи. Тази реторика за оцеляването бе твърде много в центъра на посланията и хората бяха разочаровани от това, казвайки - това са общински избори, какъв въпрос за оцеляване може да има тук, казва Четин, който е от предимно кюрдския регион Диарбекир. Сред жестовете, които ПСР направи към кюрдите през последните седмици, бе вдигането на датиращата от години забрана адвокати да посещават намиращия се в затвора кюрдски бунтовнически лидер Абдуллах Йоджалан - стъпка, която накара няколко кюрдски депутати и хиляди затворници да прекратят гладните си стачки. Но подобни жестове надали ще окажат значимо влияние върху кюрдските избиратели, заяви председателят на парламентарната група на Демократичната партия на народите Сарухан Олуч. Тези малки стъпки нямат шанс да създадат позитивен отговор, каза той в интервю. Икономиката продължава да бъде основно предизвикателство за ПСР и Ердоган. Подкрепата за Ердоган намаля от миналогодишната валутна криза, която хвърли турската икономика в рецесия, девалвира лирата с 30 процента и повиши инфлацията. Икономиката е проблематична. Избирателите са силно повлияни от развитията в икономиката и ние виждаме влиянието на това в тяхното неучастие в изборите, заяви високопоставен служител на ПСР. (От БТА)", "date": "2019.06.20", "title": "Уморен от предпазливата реторика, Ердоган отново е във войнствена позиция преди изборите"}
{"url": "https://www.24chasa.bg/novini/article/7516031", "text": "За предстоящо споразумение между Анкара и Триполи по отношение на разграничаването на изключителните икономически зони на двете страни споменава турският проправителствен вестник \"Хабер тюрк\", цитиран от гръцката телевизия Скай. Същевременно платформа, която следи движението на военни самолети, е установила, че турски разузнавателни самолети са започнали полети край бреговете на Либия. На картата се забелязва самолет за далечно радиолокационно откриване и управление (АУАКС) Боинг Е-767, предаде БТА. , от друга страна Анкара се готви да обяви собствена изключителна икономическа зона или да подпише споразумение с Либия за такава зона. Това поне казва политическата реторика\", пише турският вестник и отбелязва: \"Двете страни са се съгласили по принцип, че желаят подобно споразумение и затова преговорите с Либия се водят без прекъсване\". Телевизия Скай отбелязва, че споразумение за изключителната икономическа зона между Турция и Либия ще бъде във вреда на гръцките права в района, (защото би се отнасяло до разграничаване в зона, за която претендира Атина - б.ред.) Правителството на националното съгласие в Триполи, с което преговаря Анкара, контролира западната част на страната, докато Либийската национална армия на Халифа Хафтар - източната, откъдето оказва силен военен натиск с цел да овладее цялата страна. Твърди се, че Хафтар не е настроен приятелски към Турция. Преди месец правителството в Триполи представи в пристанището на града турски бронирани машини, доставени въпреки оръжейното ембарго, наложено от Съвета за сигурност на ООН през 2011 г.", "date": "2019.06.20", "title": "Турция и Либия преговарят за изключителните си икономически зони в Средиземно море"}
{"url": "https://www.24chasa.bg/novini/article/7515898", "text": "Кардинални промени в отношението на Запада към Русия няма да има, дори ако Москва направи отстъпки и се съгласи да изпълни всички искания на опонентите, заяви руският президент Владимир Путин, цитиран от ТАСС, отговаряйки наживо по телевизията на въпроси на граждани. Дори ако напълно отстъпим от себе си и пренебрегнем своите фундаментални национални интереси, ще има ли промени? Може би, някакви външни сигнали ще има, но нищо няма да се промени кардинално, каза президентът. Путин призна, че санкциите на САЩ и Европейския съюз от 2014 г. насам са коствали на Русия към 50 милиарда долара, но подчерта, че за страните от ЕС щетите от рестрикциите са още по-големи - 240 млрд. долара В пряк ефир държавният глава заяви, че санкциите дори са насърчили Русия да започне собствено производство на корабни двигатели и други ключови промишлени продукти и да развива селскостопанския си отрасъл, посочва Асошиейтед прес. Той каза, че миналата година износът на селскостопанска продукция е достигнал 25 млрд. долара и ще продължи да се увеличава. Обемът на руската програма за заместване на вноса заради рестрикциите на Запада се равнява на 667 млрд. рубли, допълни Путин. Руският президент определи западните санкции като опит за възпиране на нарастващата мощ на Русия и отбеляза, че американските санкции срещу Китай имат същата цел. За първите два часа от \"Пряката линия с Владимир Путин\", в която руският президент отговаря на живо на въпроси на граждани, той успя да даде отговор на 27 въпроса, предадоха ТАСС и БТА. Те бяха основно свързани с вътрешни проблеми, като национални проекти, заплати, недостиг на медицински работници в регионите, събирането на отпадъците, екологията и ипотеките за многодетните семейства. Изправен пред нарастващо недоволство, Путин обеща да подобри жизнения стандарт на руснаците, отбелязва Франс прес. Прекалено ниски заплати, увеличаване на цените и на стойността на комуналните услуги, разнородни различия между регионите - тези теми, засегнати в първите въпроси, адресирани до президента, отразяваха трудностите, които изпитва населението. Това е 17-ата \"пряка линия\", организирана, откакто Путин дойде на власт преди 18 години. Обикновено отговорите на въпросите продължават между 4 и 5 часа и се излъчват директно по телевизията. Тази година \"пряката линия\" е организирана в момент, в който популярността на Путин е чувствително намаляла и недоволството и безпокойството на населението е нараснало, откакто той обяви преди година непопулярни мерки, като вдигането на пенсионната възраст и увеличаването на ДДС, отбелязва Франс прес. Правителството увеличи възрастта за пенсиониране за жените от 55 на 60 години, а за мъжете от 60 на 65 години, припомня Ройтерс. Рейтингът на Путин пък падна от рекордните почти 90 процента, отчетени през 2015 г., на 64 процента. Путин призна, че има временни трудности, свързани с тези мерки, но увери, че те започват да дават своите плодове и да са от полза за икономическата ситуация, предаде Франс прес. Той веднага обеща \"увеличаване на нивото на живот и на нивото на доходите\" на населението, което намалява постоянно от няколко години. Путин увери, че иска да реши наложителните проблеми като състоянието на системата на здравеопазването или проблема с отпадъците. В днешната \"пряка линия\" гражданин от Самара се оплака колко трудно е да се гледа семейство със само 10 000 рубли на месец (158,07 долара) и попита Путин: \"Кога ще се подобри животът?\", предаде Ройтерс. В отговор президентът каза: \"Истина е, че реалните доходи намаляват от няколко години. Най-големият спад беше през 2016 г., но сега доходите постепенно започнаха да се възстановяват\". Той приписа вината за спада на нестабилните енергийни пазари. Путин изтъкна, че програма, наречена \"Национални проекти\" и предвиждаща големи инвестиции на държавни средства, ще увеличи жизнения стандарт на руснаците. \"Резултатите от това трябва да бъдат усетени тази година и следващата година\", обеща той. Над 1,8 милиона въпроси и обръщения има отправени тази година към Путин, пояснява Франс прес. Повечето от тях са отправени по телефона. Останалите са зададени чрез съобщения, чрез мобилно приложение, чрез специалната форма в сайта на програмата и чрез социалните мрежи, допълва ТАСС. Сред оправените въпроси, които бяха показани на телевизионния екран, имаше такива, които гласяха: \"Един единствен въпрос: кога ще си отидете?\", \"Моля ви, спасете Русия?\" и \"Какво ще стане, когато няма да има повече петрол и газ\", допълва Франс прес. Руският президент смята, че за най-бързо уреждане на конфликта в Донбас е необходима политическа воля от страна на новото украинско ръководство начело с президента Володимир Зеленски, предаде ТАСС. Руският лидер със съжаление отбеляза, че засега положението в Източна Украйна не се променя към по-добро, защото новият президент на страната не прави нищо за тази цел. \"Най-простото нещо би било насрещни стъпки. Нужна е воля от украинското ръководство\", каза Путин, цитиран от ТАСС. \"Зеленски е талантлив човек, - отбеляза Путин. - Помня едно негово изказване в Клуба на веселите и находчивите (КВН - популярно руско тв шоу - б.р.) в Москва. Всичко това беше талантливо и смешно, но сега не е смешно.\" А после добави, че Зеленски, който е филмов актьор по професия, трябва да разбере, че се намира не в комедия, а в трагедия. Припомняйки, че Зеленски направи темата за уреждането на конфликта в Донбас \"ядро на своята избирателна кампания\", Путин отбеляза: \"А сега в Париж той заяви, че не смята да разговаря с представители на републиките в Донбас. Как тогава да бъде решен този проблем? В съвременната история няма нито един пример, когато подобни конфликти са били решавани без пряк диалог между конфликтуващите страни. Това е просто невъзможно.\" Руският лидер подчерта, че Минските договорености са в основата на мирното уреждане на конфликта в Донбас, но те и досега остават неизпълнени. Той обеща максимално да бъде либерализиран режимът за получаване на руско гражданство и той да стане максимално достъпен за украинци. Според Путин връщане към Съветския съюз е малко вероятно и възможно само през \"много тежки конфликти\". \"Връщане към социализма в пълен обем - това е мое лично мнение - е малко вероятно. То е възможно само през много тежки вътрешни конфликти. Но нужни ли са ни тези конфликти?\", попита риторично Путин. Той обаче не изключи, че теоретически е възможно \"политически сили, които изповядват леви възгледи, социалистически идеи, да контролират страната и върховната политическа власт\". Президентът поясни, че \"всяка легална политическа сила в процеса на открита политическа дискусия, обръщайки се към населението, е способна да завоюва неговите симпатии и да се утвърди във висшите ешелони на властта\". Руският президент Владимир Путин заяви днес, че борбата с корупцията ще се води гласно, а всички наказателни дела за корупционни престъпления ще бъдат довеждани докрай, предаде ТАСС. \"Чувствам отговорност за това безобразие. Ако не чувствах, вие нямаше да знаете нищо (за такива факти). И ако си имаме работа с престъпление, с корупция, с облагодетелстване за сметка на гражданите, то ние, първо, трябва винаги да довеждаме (разследването) докрай и, второ, това трябва да бъде правено гласно\", каза той по време на пряката линия, когато отговаряше по телевизията на въпроси на граждани. Путин отбеляза, че броят на корупционните престъпления в Русия намалява. \"Броят на корупционните престъпления намалява в значителна степен благодарение на това, че действаме последователно\", каза той. Пресслужбата на компанията \"Ростелеком\" съобщи пред ТАСС, че срещу кол центъра на пряката линия са били извършени две мощни хакерски атаки, които обаче са били отразени и не са повлияли на работата му. Ако САЩ използват сила срещу Иран, това ще се доведе до катастрофа, като последиците от военно решение много трудно може да се предвидят, заяви днес руският президент Владимир Путин, цитиран от ДПА и ТАСС. Това би било катастрофа най-малкото за региона, тъй като би довело до взрив на насилие и може би и до увеличаване на числеността на бежанците, каза Путин. Въпросът с намирането на политическо решение в Сирия може да се реши с общи усилия на всички заинтересовани страни, в това число САЩ, заяви още той. Руският президент даде да се разбере, че е готов за преговори с американския си колега Доналд Тръмп, ако изникне такава възможност, но отбеляза, че според него кампанията на Тръмп за преизбиране може да усложни руско-американските отношения, посочва Ройтерс. Путин смята, че двамата с Тръмп биха могли да обсъдят международната сигурност, разоръжаването, както и нормализирането на двустранните отношения във всички области, включително икономиката. Очаква се Путин да се срещне с Тръмп на форума на върха на Г-20 в Япония този месец, припомня Ройтерс. Руският президент каза, че американските санкции срещу страната му са грешка, която той изрази надежда да бъде поправена. Русия нееднократно предложи на САЩ да започнат диалог за изработване на правила в киберпространството, но засега не е получила ясен отговор, допълни той. Путин изтъкна, че Русия запазва водачеството си в създаването на съвременно въоръжение независимо от последователното съкращаване на военните си разходи. \"Най-любопитното вероятно е, че ние сме единствената голяма военна сила, която съкращава военните си разходи. През 2017 г. те представляваха 3,4 процента от брутния вътрешен продукт, което не е малко за нас. През 2018 г. те бяха малко над три процента, през 2019 г. вече са под три процента - 2,9 на сто, следващата година ще бъдат 2,87 процента, а през 2021 г. - 2,8 на сто от БВП\", каза Путин. Руският президент Владимир Путин каза днес, че е против облекчаване на наказанията за свързани с трафик на наркотици престъпления, но добави, че смята за необходимо затягане на контрола с оглед избягване на злоупотреби от страна на полицията при случаи, свързани с наркотици, предаде Асошиейтед прес. По време на програмата Пряка линия, в която отговаря на въпроси на граждани в пряк телефонен ефир, Путин заяви, че е нужно да се затегне надзорът над действията на полицията, насочени срещу трафика на дрога. Нужно е въвеждането на допълнителни проверки, за да се попречи на полицията да фалшифицира доказателства по случаи, свързани с наркотици, отбеляза той. Това мнение беше изразено малко след ареста на разследващ журналист по обвинения за трафик на наркотици, които бързо бяха снети поради липса на доказателства. Случаят с журналиста Иван Голунов породи обществено възмущение и Путин реагира на това, като уволни миналата седмица двама висши полицаи. Той каза, че очаква разследването да извади наяве всички отговорни за ареста. В програмата Пряка линия Путин засегна и темата за фалшивите новини. Проблемът става все по-остър, но сега е рано да се правят изводи дали трябва да се затегнат съответните закони, каза той, цитиран от ТАСС. През март в Русия беше приет закон за блокиране на фалшивите новини, предвиждащ глоби за тяхното разпространение. По време на пряката линия руски блогър призова за подвеждане на отговорност за разпространението на фалшиви новини. Руският президент каза още, че е недопустима злоупотребата със законите за обида на държавните символи и държавните институции, извършвана с цел ограничение на възможностите за критика на властите, предаде ТАСС. \"Никой няма правото да злоупотребява с тези норми, за да ограничава правото на хората да критикуват действащите власти на което и да е равнище\", каза Путин и призова генералната прокуратура да обръща повече внимание на правоприлагащата практика в тази сфера. Що се отнася до закона за суверенния интернет, приет в Русия, Путин каза, че целта му е да осигури безпроблемната работа на виртуалната мрежа, а не да изолира руския й сегмент. За 4 часа в програмата Пряка линия руският президент отговори на 67 въпроса и послания на сънародниците си, предаде ТАСС. Сред темите, които бяха засегнати по време на предаването, бяха ниските доходи, понижаването на стандарта на живота, борбата с корупцията, различията между руските региони и др. Сред засегнатите външнополитически теми бяха тези за кризата в Украйна, Сирия, Иран, отношенията със САЩ и санкциите на Запада срещу Русия. Руският президент Владимир Путин заяви днес, че няма никакви доказателства за замесеност на Русия в разбиването на малайзийски пътнически самолет през 2014 г. в сепаратистката източна част на Украйна, предадоха Франс прес и ТАСС. Путин каза това като коментар на предявяването на обвинения в убийство на трима руснаци и един украинец от съвместната следствена група вчера. \"Това, което беше представено като доказателства за вина на Русия, изобщо не ни задоволява. Там нямаше никакви доказателства, в нищо от представеното\", каза Путин пред журналисти след участието си в телевизионната пряка линия, в която отговаряше на въпроси на граждани. При разбиването на самолета, изпълнявал полет MH17 от Амстердам до Куала Лумпур, бяха убити всички 298 души на борда му. Разследването установи, че той е бил свален с ракета руско производство.", "date": "2019.06.20", "title": "Путин: Кардинални промени в отношението на Запада към Русия няма да има (Обновена + видео)"}
{"url": "https://www.24chasa.bg/novini/article/7516084", "text": "В изключително формализирания свят на китайско-севернокорейските отношения посещението на Си Дзинпин в Пхенян е натоварено с огромно символно значение. Не е толкова сигурно, но в крайна сметка резултатът от визитата може да окаже влияние и върху отношенията на двете страни със САЩ. При положение, че в дневния ред на Си доминиращите въпроси са напрежението в търговията, Тайван и Хонконг, това посещение може да се окаже и глътка въздух за него, тъй като за разлика от споменатите проблеми тези между Пекин и Пхенян са на етап на изглаждане. Самите проблеми, които се появяват в китайско-севернокорейските отношения, обикновено са свързани със севернокорейската ядрена програма. Макар и отношенията между Си и севернокорейския лидер Ким Чен Ун да не тръгнаха гладко, Ким вече има зад гърба си четири визити в Китай от март 2018 г. и всеки път той се стараеше да засвидетелства нужното уважение на най-важния съюзник на страната си и източник на материална, търговска и дипломатическа подкрепа. Тази първа визита на Си в Северна Корея като президент е разположена така във времето, че ще се състои точно преди срещата на върха на Г-20 в Япония в края на седмицата, и изглежда намерението тук е да бъде изпратен сигнал, че Пекин остава ключов играч, що се отнася до въпросите на Корейския полуостров. \"Стабилността на Корейския полуостров и ядреното разоръжаване са от жизнено значение за Китай\", каза Лу Чао, експерт по двустранните отношения в китайската Академия на социалните науки в Ляонин, Североизточен Китай. \"Китай възнамерява да играе важна роля като посредник\", допълни той. На подобни държавни визити се придава огромно историческо значение и от двете страни, които все още изтъкват ролята на революционери като Мао Цзедун и дядото на Ким, Ким Ир Сен, за изграждането на двустранните отношения, описвани някога с израза \"близки като устните и зъбите\". Но това се промени, когато преди четири десетилетия Китай пое по пътя на икономическите реформи, докато Северът се придържаше към постулатите на ортодоксалния комунизъм за държавна собственост и централно планиране, дори и когато икономиката му рухваше, а гладът се разрастваше. Нуждата тласна Северна Корея обратно към Китай, но предприетите от режима изпитания на ядрени оръжия и ракети дестабилизираха региона и ядосаха обсебеното от стабилността ръководство в Пекин. На срещата им Си вероятно ще изрази отново надеждата на Китай за възобновяване на шестстранните преговори за ядрено разоръжаване, на които някога беше домакин. Пекин беше натрупал доста политически авторитет покрай тези преговори и тогава изглеждаше сякаш Северът е склонен да прекрати ядрените си програми в замяна на икономическа помощ и перспектива за подписването на официален мирен договор за край на Корейската война 1950-1953 г., но впоследствие напусна преговорите. Китай гледа освен това да поощри обявения от Северна Корея завой от ядрена конфронтация към икономическо развитие. Всеки напредък по ядрения въпрос ще придаде нов импулс и на американско-севернокорейските преговори, каза Лу. Такъв импулс може да накара Вашингтон да възнагради Пекин с отстъпки на фона на спираловидно изострящия се търговски конфликт между тях. Но въпреки че Китай продължава да подкрепя тежките икономически санкции на ООН срещу КНДР, Си вероятно няма да стига прекалено далеч в натиска си върху Северна Корея, за да не изложи на риск влиянието на Пекин над Пхенян. Китай е водеща сила с много важно значение за стабилността на Корейския полуостров и гледа сериозно на ролята си на медиатор, каза Лу, подчертавайки, че Пекин се стреми да накара Пхенян да даде някакви практически гаранции по ядрения въпрос и да предприеме конкретни мерки. \"За Китай най-добрият начин да си осигури дългосрочно влияние, е да затвърди специалните отношения\" със Северна Корея, написа в отговор по имейла Тун Чжао от Центъра за изследване на глобалната политика \"Карнеги-Цинхуа\". \"Демонстрирайки единствените по рода си отношения с КНДР във време, когато нито Вашингтон, нито Сеул е способен да възобнови срещите на високо равнище с Пхенян, Пекин дава сигнал на Вашингтон, че все още е полезен, градивен и необходим партньор при уреждането на важните регионални проблеми\", допълни той. Пан Чжунин, преподавател във Факултета по международни отношения на Китайския народен университет в Пекин, заяви, че дискусиите между Си и Ким вероятно ще имат отношение към срещата на върха на Г-20. \"Разполагайки с информация от първа ръка благодарение на визитата си в Северна Корея, Си ще може да информира, американския и другите лидери, ако е нужно\", заяви Пан. \"Китай несъмнено се надява да покаже на срещата на Г-20 влиянието си в това отношение и затова Северна Корея ще бъде нащрек\", допълни той. Пан обаче не е толкова сигурен доколко в разговорите между Си и Ким може да бъде фактор американско-китайската търговска война. Президентът Доналд Тръмп действително е казвал, че ако Китай помага по линия на Северна Корея, може да си извоюва по-добри търговски условия, но това беше преди да се провалят преговорите по търговския въпрос и САЩ да втвърдят позицията си. За разлика от сложни проблеми като този с Хонконг - където противниците на все по-засилващата се хватка на Пекин върху полуавтономния китайски район организираха масови улични протести - и Тайван, чието клонящо към независимост правителство отправя предизвикателство на претенциите на Китай към островната република, Северна Корея предлага сравнително по-проста формула за взаимодействие. \"С изострянето на китайско-американското стратегическо съперничество, Китай ще бъде по-зает с това да поддържа геополитическото си влияние над Корейския полуостров като противовес на това на САЩ\", допълни Тун. /БТА/", "date": "2019.06.20", "title": "Си Дзинпин в Северна Корея: шанс да бъдат укрепени връзките, но и да бъде повлияно на САЩ"}
{"url": "https://www.24chasa.bg/novini/article/7516047", "text": "„Как и за какво спестяват българите?“- това е темата на съвместното онлайн проучване, проведено с подкрепата на Българо-американска кредитна банка. То е направено в периода май - юни 2019 г. и в него се включиха онлайн 522 респондента от цялата страна. На 19.06 (сряда) БАКБ представи резултатите от анкетата. Разбра се кои депозитни продукти използват българите и с какви цели спестяват пари. Как избират банка, в която да вложат средствата си и какви са пречките пред откриването на нов депозит. , обясни Илиан Георгиев, главен изпълнителен директор на БАКБ. Дългосрочното спестяване, най-вече за пенсионна възраст, е изборът на българите. Това е един от основните изводи от проучването за банковите депозити. Данните сочат, че 26% от далите отговор на въпрос от кога имат депозити, посочват повече от 10 години. 28% от отговорилите посочват като основна цел на депозита си - спестяване за пенсионна възраст. Първоначална вноска за жилище, образование, здравни разходи, покупка на кола или пътуване в чужбина са сред останалите важни цели, за които анкетираните отделят средства. Ремонт на жилището, авариен фонд или осигуряване на средства за стартиране на бизнес също са част от целите на анкетираните, макар те да ги поставят на по-заден план. Два са водещите критерия при избора както на банка, така и на конкретна оферта за депозит. Това са гъвкавостта на продукта и неговата лихва. Гъвкавостта, изразена чрез възможността за довнасяне на допълнителни суми, както и възможността за теглене на суми от депозита са предопределили избора на 38% от далите отговор на въпрос за критериите им при избор на депозит. Над 65 % от респондентите биха довнасяли допълнителни суми, ако депозитният продукт им го позволява. 34% от респондентите с депозит посочват размера на лихвата като водещ критерий при избор на настоящата им оферта. Освен за вече ползващите депозит, тези критерии биха били водещи и за тези, които тепърва възнамеряват да открият такъв. Лихвата по депозита е важен фактор, формиращ решението на настоящи и бъдещи депозанти. Въпреки това, според данните от проучването, почти 25 % от депозитите са на относително ниска лихва между 0,20% до 0,30%, а едва 18 % са на лихва над 1 % годишно. За постигане на спестовните си цели депозантите избират предимно едногодишни депозити. Според проучването 40% от далите отговор на въпрос за срока на депозита им посочват 12 месеца. Следващи по популярност са 6 месечните депозити с 13%, 24 месеца - 9% и 36 месеца - 7%. Немалка част от респондентите (12%), са с безсрочни депозити, откъдето може да се предположи, че има тенденция към намаляване на т.нар. депозитен туризъм. Относително ниските лихви по депозити имат своето възпиращо въздействие върху желаещите да открият депозит. Паралелно с това обаче, различните форми на спестявания и банкови депозити са добре познати. 56% от анкетираните знаят за възможността да открият депозит с месечни вноски. 82 % от взелите участие в проучването са хора с висше образование на възраст между 35 и 65 г. Най-голям е делът на 40-45-годишните. Най-голям дял от анкетираните са семейни (70 %), като най-често домакинството се състои от двама души (36%). При 46 % месечният доход на домакинството е между 1 000 и 3 000 лв.", "date": "2019.06.20", "title": "Българинът спестява дългосрочно в депозити за доходи след пенсиониране"}
{"url": "https://www.24chasa.bg/novini/article/7516116", "text": "Мнозинството от американците се притесняват, че чуждо правителство може да се намеси по някакъв начин в президентските избори в САЩ през 2020 г. - чрез подправяне на изборните резултати, чрез кражба на информация или чрез влияние върху кандидатите и върху мнението на избирателите. Това сочи проучване, проведено от Асошиейтед прес съвместно с Центъра за изследване на общественото мнение при Чикагския университет. Проучването констатира, че привържениците на Демократическата партия хранят далеч повече и в по-голяма степен такива опасения, но и те, и републиканците споделят поне някакви опасения от намеса, посочва БТА. Анкетираните били запитани как се отнасят към опитите на други държави да влияят върху изхода на изборите в САЩ по някой от следните 4 метода: въздействие върху използваните при гласуването системи, влияние върху мнението на избирателите за кандидатите и върху самите кандидати, а също и кражбите на информация от политиците или партиите. Във всеки от 4-те случая от 47 до 50 на сто от анкетираните казали, че изпитват много дълбоко безпокойство относно тази възможност. От 28 до 30 на сто отговорили, че са притеснени в известна степен. От 12 до 24 процента казали, че това почти или никак не ги вълнува. При обобщение на данните 63 процента от анкетираните изказали дълбоко безпокойство относно възможността да бъде използван поне един от посочените методи за намеса в изборите. Социолозите констатирали, че демократите се отнасят към този проблем значително по-сериозно, отколкото републиканците. 38 процента от участниците в допитването заявили, че одобряват начина, по който президентът Доналд Тръмп изпълнява своите задължения. На противоположното мнение били 60 процента. В допитването по телефона са участвали 1116 души, имащи право на глас, от цялата страна.", "date": "2019.06.20", "title": "Американците се тревожат от чужда намеса \nв президентските избори през 2020-а"}
{"url": "https://www.24chasa.bg/novini/article/7515550", "text": "Китай е първенец на световния пазар за електрически автомобили с продадени общо 1,2 милиона бройки за миналата година, което представлява 56% от общите продажби по света, казва експерт от индустрията, предаде  . Нийл Аткинсън от Международната енергийна агенция представи резултати от доклад на организацията, включващ анализи и прогнози. Според него, политиките в Китай, в частност онези, свързани с подобряване качеството на въздуха в градовете, подкрепят алтернативните горива в сектора на по-тежките превозни средства. Той добавя, че влиянието на замяната на традиционните горива с втечнен природен газ (ВПГ) при камионите и електрическите автобуси, вече е очевидно. „Това е огромна промяна в Китай\", каза Аткинсън и добавя, че политиките водят до огромни промени в транспортната структура на Китай. Той каза, че в момента електрическите автобуси в страната са малко под 500 хиляди, докато в САЩ са едва няколко стотин. Аткинсън отбелязва още, че Китай се преориентира към инвестиране в тежките индустрии към влагане на средства в фокусираната върху потребителите икономика.", "date": "2019.06.20", "title": "Експерт: Китай заема водеща позиция на глобалния пазар за електрически автомобили"}
{"url": "https://www.24chasa.bg/novini/article/7516105", "text": "Британски съд постанови днес, че правителството на Великобритания е действало незаконно, като е позволило износ на оръжия за Саудитска Арабия, които може да са използвани в конфликта в Йемен, предаде Ройтерс. \"Апелативният съд стигна до заключението, че процесът на вземане на решения от правителството е бил погрешен от законова гледна точка в едно важно отношение\", заяви съдът. Според него правителството \"не е направило завършена оценка дали оглавяваната от Саудитска Арабия коалиция е извършвала нарушения на международното хуманитарно право в миналото, по време на йеменския конфликт\", предаде БТА. Съдът каза, че решението му \"не означава, че лицензите за износ на оръжия за Саудитска Арабия трябва да бъдат незабавно прекратени\", а че \"правителството на Великобритания трябва да преразгледа въпроса, трябва да направи необходимите оценки за минали епизоди, предизвикали тревога\". Правителството ще поиска позволение да обжалва съдебното решение, каза търговското министерство. \"Това постановление не се отнася за това дали самите решения са били правилни или погрешни, а дали процесът на стигане до тези решения е бил правилен\", заяви говорителка на министерството. \"Ние не сме съгласни с постановлението и ще търсим позволение да обжалваме\", каза тя. Министърът на международната търговия Лиам Фокс каза пред британския парламент, че засега Лондон преустановява процеса на издаване на нови разрешителни за продажба на оръжия на Саудитска Арабия и на нейните партньори в коалицията, които могат да бъдат използвани в конфликта в Йемен, предаде Франс прес.", "date": "2019.06.20", "title": "Британското правителство позволило незаконен износ на оръжия за Саудитска Арабия"}
{"url": "https://www.24chasa.bg/novini/article/7516106", "text": "Собственикът на американския вестник \"Ню Йорк таймс\" осъди днес обвиненията в \"предателство\", отправени към изданието от президента на САЩ Доналд Тръмп, като каза, че те \"поемат по опасен курс в кампанията на президента срещу свободната и независима преса\", предаде Франс прес, цитирана от БТА. Няма \"по-сериозно обвинение, което един главнокомандуващ да може да повдигне срещу независимо издание\", написа Артър Сълзбъргър във в. \"Уолстрийт джърнъл\", а не в собствения си вестник. Тръмп \"премина от погрешно представяне на дейността ни към агресия срещу нашата почтеност, към демонизиране на нашите журналисти\", добави директорът по редакционната политика на \"Ню Йорк таймс\". \"Сега президентът отправя атаките си още по-надалеч, обвинявайки \"Таймс\" в толкова тежко престъпление, че то се наказва със смърт\". Така Сълзбъргър отговори на съботните коментари на американския президент в Туитър, който обвини \"тези плъхове от \"Ню Йорк таймс\", в извършването на \"действителен акт на предателство\" заради публикуването същия ден на информация, според която САЩ увеличават проникванията си в руската електронна мрежа. \"Това също е фалшива новина\", написа Тръмп. Той нарече нюйоркския всекидневник \"корумпиран\" и повтори обвиненията си, че журналистите са \"врагове на народа\". Според вестника, който се позовава на високопоставени американски служители, Тръмп не е бил информиран за подробности около тези операции, поради \"опасения за реакцията му и заради възможността да ги отмени или да ги обсъжда с високопоставени чуждестранни представители, както през 2017 г., когато той спомена деликатна операция в Сирия пред руския външен министър\". Сълзбъргър обяснява, че преди публикацията неговият вестник се е свързал с Белия дом и е получил уверение от сътрудниците на президента, че статията не представлява проблем за националната сигурност. \"Ню Йорк таймс\" редовно публикува разследващи материали, неблагоприятни за Тръмп. Вестникът често става мишена за гнева на президента срещу пресата, който, според Сълзбъргър, благоприятства климат, белязан от спад в доверието към медиите и от скок в нападенията срещу журналисти. Директорът на \"Ню Йорк таймс\" предупреждава също и за водена от Белия дом \"агресивна съдебна кампания срещу журналисти\". Артър Грег Сълзбъргър, праправнук на Адолф Окс, купил вестника през август 1896 г., застана миналата година начело на престижния американски всекидневник. Той се ангажира да отговаря публично на нападките на Тръмп в името на защитата на свободата на печата. През 2018 г. вестниците \"Ню Йорк таймс\" и \"Вашингтон пост\" получиха заедно награда \"Пулицър\" за отразяването на темата за руската намеса в президентските избори през 2016 г. \"Кампанията, водена от Тръмп срещу журналистите, трябва да тревожи всички американски патриоти\", пише днес Сълзбъргър. \"Свободна, честна и независима преса е съществена за мощта и жизнеността на нашата страна и за всяка от свободите, върху които се гради величието й\".", "date": "2019.06.20", "title": "\"Ню Йорк таймс\": Обвинението на Тръмп към нас е толкова тежко, че се наказва със смърт"}
{"url": "https://www.24chasa.bg/novini/article/7516137", "text": "Турският президент Реджеп Тайип Ердоган заяви днес, че Турция е решена да не позволи драматичната смърт на бившия египетски президент Мохамед Морси в съдебна зала в Кайро да бъде забравена, предаде Асошиейтед прес, цитирана от БТА. Ердоган говори по време на среща с група чуждестранни журналисти ден след като заяви, че Морси не е умрял от естествена смърт, а е бил убит. Президентът на Турция сравни смъртта на Морси с бруталното убийство на саудитския журналист Джамал Кашоги, убит в саудитското консулство в Истанбул през октомври м.г. \"По същия начин както не позволихме убийството на покойния Джамал Кашоги да бъде забравено, никога няма да позволим и драмата на Морси да бъде забравена\", каза Ердоган. Турският лидер, който е яростен критик на египетския президент Абдел Фатах ас Сиси, добави, че по негово мнение ООН трябва да се заеме с \"подозрителната смърт на Морси\". В Кайро министърът на външните работи на Египет Самех Шукри определи днес като \"необосновани\" твърденията на турския президент, че Морси \"е бил убит\". \"Подобни недоказани твърдения, с които той (Ердоган) изпълва речите и изявленията си, само показват неговите близки връзки с терористичната организация Мюсюлмански братя\", посочи Шукри в писмено съобщение. Външният министър нарече твърденията на Ердоган \"безотговорни\". Египетският парламент също отхвърли обвиненията на Ердоган и ги определи като вмешателство във вътрешните работи на страната, предаде ТАСС, позовавайки се на телевизия Ал Маядин. Говорителят на парламента Салах Хасбаллах заяви още, че \"революцията от 30 юни (когато бе свален Морси, бел. ТАСС) нанесе решителен удар по плана на Ердоган и неговите копнежи\". Хасбаллах окачестви турския президент като \"тиранин и диктатор, който преследва в собствената си страна всички несъгласни с неговата политика\".", "date": "2019.06.20", "title": "Ердоган сравни смъртта на Морси с убийството на Кашоги"}
{"url": "https://www.24chasa.bg/novini/article/7516142", "text": "Депутатите от Комисията по бюджет и финанси към парламента гласуваха намаляване на партийната субсидия от 11 лева на 1 лев за тази година, предава  . Това на практика означава, че до края на тази година субсидията на партиите ще бъде по 6 лева на реален глас, тъй като вече половината от субсидиите са платени. Срещу намаляването на субсидиите на 1 лев се обявиха по време на комисията от ДПС и БСП. От ДПС обясниха, че намаляването ще обвърже финансово партиите с бизнес интереси, от БСП видяха обричане на малките партии.", "date": "2019.06.20", "title": "Бюджетната комисия към НС прие намаляване на партийната субсидия на 1 лев"}
{"url": "https://www.24chasa.bg/novini/article/7516144", "text": "Дълго чакане на опашка за определена административна услуга, нелюбезни служители и изискване на ненужни документи - това са част от проблемите, открити при проучване по метода „таен клиент“. Резултатите бяха представени на конференция в Министерския съвет. След сигнали за нередности близо месец и половина десет тайни клиенти наблюдават как 13 администрации в страната предоставят 15 услуги. Служителите наблюдавали доколко се спазвали нормативните изисквания, фиктивно ли се предоставя услугата, както и дали администрациите си обменят информация. Освен, че част от администрацията има проблем с отзивчивостта, тайните клиенти открили, че често от гражданите се изискват документи, които не са необходими по закон, обясни Здравко Сечков. Дългото чакане за определена административна услуга е друг проблем. \"Най дълго време за получаването на услуги имаме регистрирани в столичният КАТ при явяването на услуга \"Подмяна на свидетелство за правоуправление на МПС\" - шест часа. Администрациите имат месец, за да отстранят проблемите, каза Красимир Божанов, директор на дирекция \"Модернизация на администрацията\" в МС. \"Не навсякъде ще се наложи лично санкциониране. Трябва да се очаква после подобрение чрез конструктивни мерки, ако естествено има виновни служители ще приветстваме да има и наказания\". Вчера вицепремиерът Томислав Дончев предупреди с писма администрациите да отстранят в едномесечен срок всички констатирани проблеми. Предстоят нови проверки.", "date": "2019.06.20", "title": "В КАТ-София се чака по 6 часа, установи Министерският съвет"}
{"url": "https://www.24chasa.bg/novini/article/7516183", "text": "Турският президент Реджеп Тайип Ердоган заяви днес, че не очаква Съединените щати да наложат санкции на Турция заради планираната покупка на руски зенитно-ракетни системи и повтори, че сделката е вече \"свършен факт\", предаде Ройтерс. Ердоган говори на пресконференция за чуждестранни медии в Истанбул, където каза, че САЩ би следвало да помислят много внимателно, преди да налагат санкции на Турция, членка на НАТО. По думите на турския президент, ако те все пак предприемат такива действия, Анкара ще отвърне реципрочно, предава БТА. Ердоган подчерта, че има добри отношения с президента на САЩ Доналд Тръмп, но добави, че отношенията на Турция с хората под него са \"много, много различни\" и че екипите на двете страни често имат несъгласия по редица въпроси, включително за С-400. Турският президент каза, че ще обсъди въпроса с Тръмп на срещата на върха на Г-20 в Япония в края на месеца. Той добави, че се надява да разубеди САЩ за санкциите и добави, че Вашингтон няма да иска да изгуби партньор като Турция, предаде Асошиейтед прес. Турция и САЩ от месеци са в конфликт заради плановете на Анкара да купи руски системи С-400, които според Вашингтон са несъвместими с въоръжението на НАТО. САЩ заплашиха, че ще изключат Турция от програмата за изтребители Ф-35 и ще наложат санкции на Турция, ако не се откаже от плановете за руските системи. Ердоган обаче не се поддаде на натиска и каза днес, че доставките ще започнат през първата половина на юли, независимо от съпротивата на САЩ. Той отрече, че Вашингтон е предложил на Турция \"добра\" сделка, която ще позволи да купи американски системи Пейтриът вместо руските.", "date": "2019.06.20", "title": "Ердоган не очаква санкции от САЩ заради ракетите С-400"}
{"url": "https://www.24chasa.bg/novini/article/7516283", "text": "Днес около 14 часа в хале в град Кубрат, където се обработвали дървени трупи за производство на мебели, е бил намерен мъртъв 48-годишният Р.Тр., който работел на абрихт с циркуляр, съобщиха от Окръжната прокуратура в Разград. В халето са били на смяна общо шестима работници на фирма \"Гора инвест\" АД. Образувано е досъдебно производство за причиняване смъртта на работник поради незнание или немарливо изпълнение на занятие или на друга правно регламентирана дейност, представляваща източник на повишена опасност, ръководено от Окръжната прокуратура. Следовател от Окръжния следствен отдел към Окръжната прокуратура в Разград извършва оглед на местопроизшествието, за да се изяснят причините и обстоятелствата, довели до смъртта на работника. За тежката трудова злополука е уведомена Инспекцията по труда.", "date": "2019.06.20", "title": "Работник загина при трудова злополука в Кубрат"}
{"url": "https://www.24chasa.bg/novini/article/7516291", "text": "Изцяло електрически самолет за пътуване от предградията до центъра и малък хибрид, чието разработване е подкрепено от Airbus, са сред самолетите, показани на авиоизложението в Бурже, край Париж. Авиосекторът се опитва да убеди скептичната общественост, че може да изпълни обещанието въглеродните емисии да бъдат намалени наполовина до 2050 година. Израелският стартъп Eviation представи Alice. Това е задвижван с електрическа батерия малък деветместен самолет, който трябва да направи първия си полет по-късно тази година. Същевременно Airbus и доставчиците му Safran и Daher показват макет на модела EcoPulse, който разработват. Това е самолет за кратки разстояния с подобна големина, който има и резервоар за гориво, и батерии. Електрическите модели дебютираха на фона на очакванията по-късно тази седмица европейските министри на финансите да обсъдат дали да бъде сложен край на изключенията от данъчното облагане, които се правят за авиационните горива, с цел да се намалят емисиите на парникови газове. Нарасналият брой публикации в социалните медии, които се опитват да предизвикат чувство за срам у пътуващите със самолети, също опъва нервите на директорите на компаниите и засилва натиска за \"електрифициране\" на авицията по примера на автомобилната промишленост. За разлика от колите обаче електрическите самолети трябва да издигнат в небето батериите си. Тази необходимост ги ограничава до малки самолети за кратки разстояния, както признават дори поддръжниците на електрическите технологии. \"Значението на теглото на батериите е въпрос, свързан с размера, който за нас е по-труден за разрешаване\", казва Стефани Кюей, ръководител на подразделението за изследвания, технологии и иновации на Safran. Двигателят на EcoPulse задвижва централна перка и генератор за презареждане на батериите, както и допълнителни електрически перки, разположени по протежение на крилата. Това допринася за спестяване на 20 до 40 % от горивото при пътувания от няколкостотин километра. Докато френският самолет все още е на чертожната дъска, то меките очертания на Alice вече могат да бъдат видени на пистата в Бурже, северно от Париж. Eviation си е поставила за цел по-късно тази година да проведе първия изпитателен полет и да премине процеса на сертификация в САЩ до 2022 година. С едно зареждане Alice може да прелети 650 мили (1046 километра) на височина 10 000 фута (3048 метра) със скорост от 276 мили в час (над 444 км в час). Самолетът Alice, с леко сплескан профил и перки на края на крилата, е разработван като електрически от самото начало, посочва Омер Бар-Йохав, основателят и главен изпъкнителен директор на Eviation. \"По същество това е огромна батерия с някакъв самолет, изрисуван по нея\", каза той пред медии. На фона на сигналите за нарастващ интерес от традиционните играчи производителят на двигатели Rolls-Royce съобщи по-рано през седмицата, че е купил подразделението за електрическа авиация на германския конгломерат Siemens, който е сред доставчиците на двигатели за Alice. Според инженери обаче по-голямо бъдеще имат хибридите. Те могат да комбинират по-леки и по-малки самолетни двигатели с електрически, които да дадат тласък при излитане и набиране на височина, чрез което да се спестят до 30 % от горивото. Допълнителните двигатели или електрически перки също допринасят за стабилността, позволявайки да се постигне по-аеродинамичен корпус, за да се намалят още повече съпротивлението и потреблението на гориво. \"Тогава започва да се стига до икономически фактори и устойчивост, които са по-типични за автобус, отколкото за авиацията от историческа гледна точка\", посочва главният технологичен директор на United Technologies Пол Еременко по време на панелна дискусия. UBS прогнозира, че търсенето на \"зелени\" авиационни технологии ще достигне 178 милиарда долара до 2040 година, когато те ще станат по-масови. \"Потребителите вероятно ще искат ускоряване (на развитието - бел. прев.) в тази сфера. Това започва да присъства все повече в съзнанието на всички\", посочва Селин Форнаро, ръководител на промишлените изследвания в швейцарската банка. Airbus също гледа към хибридно-електрическите технологии за бъдещите поколения пътнически самолети. Малцина обаче биха заложили на готовността на концерна да задвижи в електрически двигатели 200-местните самолети, които се очаква да заменят основната линия А320 през 30-те години на века. Въглеродните емисии от гражданската авиация допринасят за 2,5 % от общите емисии в света, но се очаква тази цифра да нарасне наред с развиващата се средна класа, особено в Азия. За да се пребори с влиянието на емисиите, секторът въвежда програмата CORSIA (Схема за компенсиране и намаляване на емисиите на въглероден диоксид в международната авиация), според която авиокомпаните трябва да финансират намаляването на въглероден диоксид, изхвърлян в атмосферата от други сектори. По този начин би трябвало да се компенсира увеличаването на емисиите на авиопревозвачите, докато бъдат разработени хибридни самолети и алтернативни горива. Още десетилетия работа Съчетаването на амбициите за растеж на авиокомпаниите с обещанието им да намалят с 50 % въглеродните емисии спрямо нивата от 2005 година няма да бъде лесна задача. \"Все още не знаем как ще се случи това\", казва Грег Хислоп, директор за технологиите на Boeing. Лидерите в авиокосмическия сектор обаче са категорични, че отговорът не може да бъде по-малко полети. \"Трябва да направим така, че авиацията да се разраства и да е устойчива\", посочи в Бурже главният технологичен директор на Rolls-Royce Пол Щайн. \"Тези, които предлагат да се пътува по-малко, са поели в лоша посока\", допълва той. Според лобистката група с централа в Брюксел Airlines for Europe \"облагането с данъци на авиацията не е решение\". Активисти като специалиста по транспорта от Грийнпийс, Сара Файол, обаче твърдят, че облагането с данъци и други регулации е оправдано от повелята да се намалят емисиите. \"Изправни сме пред спешна ситуация с климата, която не може да чака несигурни технологични решения, за които ще са необходими още десетилетия\", казва тя. (От БТА)", "date": "2019.06.20", "title": "Разработването на електрически самолети започва с малки модели"}
{"url": "https://www.24chasa.bg/novini/article/7516292", "text": "Американската оферта за изтребителите Ф-16, които иска да закупи България е за 2,2 млрд. лв. Това обяви в свое изказване в Брюксел премиерът Бойко Борисов. Офертата на САЩ бе предадена на военното министерство в понеделник. Тогава обаче не бе обявена цена. Две седмици по-рано пък Конгресът на САЩ одобри продажбата на изтребители и въоръжение на България за максималната цена от 1,6 млрд. долара, което е равно на 2,9 млрд. лв. Първоначално България планираше да плати за осем нови изтребителя 1,8 млрд. лв. с ДДС. След като военните избраха да купят чисто нови изтребители Ф-16, блок 70 ограничението на цената бе премахнато от Народното събрание. Вицепремиерът и военен министър Красимир Каракачанов пък обяви преди дни, че България не може да плати повече от 2 млрд.лв.", "date": "2019.06.20", "title": "Борисов: 2,2 млрд. лв. искат САЩ за Ф-16"}
{"url": "https://www.24chasa.bg/novini/article/7511750", "text": "Учител по йога решава да стане шоколатиер. Когато питат Красимир защо, той отговаря, че и двамата с брат му много са обичали шоколад като деца и в един момент решават да създадат семейната марка сурови шоколади Rocao. Това станало преди около 2 години. “Първо с наши средства направихме нещо като работилница в едно мазе. После намерихме инвеститор и съвсем наскоро излязохме на нула и почваме да печелим”, казва Красимир. Икономическият успех на фирмата “Био Бенямин” ООД е впечатляващ. Въпреки, че е сравнително малка (около 20 човека персонал и малко над 1,2 млн. лева оборот за 2018 г.) и реално работи от 2016 г., компанията изнася продуктите си за 27 държави и отбелязва трицифрен ръст на оборота всяка година. През 2018 г. са произвели половин милион шоколада, а през 2019 плановете са за над 100% ръст, или 1 милион. Пазарният им дял у нас е доста висок, въпреки че се внасят някои от най-известните чужди марки, а и има и немалко родни производители. Изработват и шоколади за други брандове, които ги поръчват при тях. Но според Красимир най-забележителното нещо във фирмата е друго – това са самите шоколади. Обикновените шоколади, дори и тези, които са био, минават през термообработка над 160 градуса, която убива много от полезните качества на какаото, а то е едно от най-полезните суперхрани, богата на антиоксиданти и ензими. Така че “Био Бенямин” ООД произвежда суров шоколад. Освен че няма термична обработка, в тези шоколади няма и грам захар Заместват я със сок от агаве. Така се е появил на бял свят първият български суров шоколад без захар, определян от двамата братя като шоколад от ново поколение. “На пазара има много шоколади, някои са вече веган, но няма други толкова вкусни и разнообразни шоколади без мляко. Неслучайно няколко водещи компании от Европа вече довериха производството на собствените си марки шоколади на нас”, казва Красимир Бенямин. Според него тайната съставка на шоколадите им е многото любов, с която ги правят Останалото са 100% органични и от най-висок клас сортове какао и суперхрани, като матча, мака, годжи бери, бяла черница, бадеми, боровинки, спирулина и т.н., без никакво съдържание или следи от мляко, лактоза или глутен. Най-голямото предизвикателство пред двамата в момента е, че при продължаващите ръстове на производството съвсем скоро ще се изправят пред нуждата да индустриализират част от него и да увеличат делът и обема на частните марки, които произвеждат за други клиенти. А и трябва да минат на съвсем друго ниво като машини, оборудване, логистика и обслужване на клиенти. Истинското предизвикателство всъщност ще бъде да запазят сегашния приключенски дух в търсенето на нови вкусове. ", "date": "2019.06.20", "title": "Шоколад от ново  поколение (Видео)"}
{"url": "https://www.24chasa.bg/novini/article/7516313", "text": "Германската канцлерка Ангела Меркел каза, че въпросът с попълването на висши постове в Европейския съюз, включително следващия председател на Европейската комисия, може да не бъде решен на започващия днес Европейски съвет, предадоха Асошиейтед прес и ДПА. Меркел заяви, че \"е възможно да няма резултат днес\", но отбеляза, че това не е голям проблем, стига да бъде намерено решение, преди Европейският парламент да се събере на 2 юли. \"Това означава, че имаме още няколко дни\", каза тя, цитирана от БТА. Френският президент Еманюел Макрон отказа да съобщи кого иска да види начело на основните институции в ЕС, посочва ТАСС. \"Аз подкрепям паритетно решение\", каза той. Според него конкретните кандидатури за председател на Европейския съвет и ръководител на Европейската комисия трябва да бъдат определени след обсъждането на стратегията на ЕС за следващите пет години. \"Това трябва да бъдат компетентни, вдъхващи доверие фигури, аз подкрепям най-силните\", заяви Макрон. Шведският министър-председател Стефан Льовен каза, че съгласуването на кандидатурите за ключовите постове в ЕС ще отнеме доста време. \"Това е много сложен процес. Смятам, че той ще отнеме доста време\", заяви Льовен. \"Това не е толкова лесно решение, то е като пъзел, който трябва да бъде нареден. Важно е да се постигне баланс между партийните групи, между мъже и жени, по географско разпределение. Най-важното е тези постове да бъдат заети от компетентни лидери\", каза той. Холандският премиер Марк Рюте заяви, че Европейската комисия би трябвало да бъде оглавена от жена. \"Като либерал аз, разбира се, подкрепям (европейския комисар за конкуренцията) Маргрете Вестагер. Мисля, че моят отговор говори сам за себе си\", каза той. Ирландският министър-председател Лио Варадкар заяви, че лидерите от ЕС едва ли ще успеят да постигнат съгласие за кандидат за председател на Европейската комисия на сегашната среща на върха, затова най-вероятно ще бъде свикан още един Европейски съвет в края на юни - началото на юли. Италианският премиер Джузепе Конте каза, че е обсъждал с Меркел въпроса за следващия ръководител на Европейската комисия и възможността постът да бъде зает от канцлерката. \"Меркел има голяма политическа тежест и ние признаваме това. Последния път, когато се видяхме, ние обсъждахме (този въпрос), но изглеждаше, че тя не проявява интерес\", заяви той.", "date": "2019.06.20", "title": "Кой кого подкрепя за висшите постове в Европейския съюз"}
{"url": "https://www.24chasa.bg/novini/article/7516319", "text": "Предвиждат се промени в осигуряването на лекарства за онкоболни деца. Това каза министърът на здравеопазването Кирил Ананиев по време на изслушване в парламентарната комисия по здравеопазване, предаде БТА. Членовете на комисията изслушват министър Ананиев, директора на НЗОК Дечо Дечев, директора на болница \"Царица Йоанна - ИСУЛ\" проф. Бойко Коруков и началника на Клиника по детска клинична хематология и онкология към болницата Добрин Константинов  Има проблем, каза министър Ананиев и поясни, че съгласно закона отпускането на лекарство става за всеки индивидуален случай. По думите му чрез предстоящите промени болниците ще имат право да заявяват лекарства за по-продължителен период от време, а не за всеки отделен случай. Целта е в болниците да има осигурени лекарства за деца с онкологични заболявания вместо да се търсят спешно, допълни той. По случая с починалото дете е възложена проверка от Изпълнителната агенция \"Медицински надзор\", каза още министър Ананиев. Процедурата, която е следвала НЗОК по отношение комплектоването на документацията за лечение на детето, не е попречила на терапията му, а в болницата са положени всички грижи, подчерта Ананиев. Разгледаните заявления за лечение на деца за месец и половина са 360, от които 164 са прехвърлени в НЗОК от Фонда за лечение на деца, каза Дечо Дечев. По думите му такъв обем молби във фонда са били разглеждани за 3 месеца. Забавянията, които се получават не зависят от НЗОК, допълни Дечев и посочи, че НЗОК не може да принуди което и да е лечебно заведение да даде оферта за лечение в определен срок. Има какво да се коригира в отношенията ни с болниците, каза още той, но подчерта, че \"начинът на работа, който е бил във фонда, не трябва да продължава и занапред\". Директорът на болницата проф. Бойко Коруков каза, че всичко, което клиниката е пожелала от ръководството, е получила и ще продължава да получава.", "date": "2019.06.20", "title": "Предвиждат промени в осигуряването на лекарства за онкоболни деца"}
{"url": "https://www.24chasa.bg/novini/article/7516323", "text": "Министърът на туризма Николина Ангелкова разпореди проверка на морски плаж в района на Камчия. Инспекцията се предприема след информация в общественото пространство за нарушаване на целостта на дюни на ивицата. Екипи на ведомството на място ще проследят има ли и какви са нарушенията по крайбрежието. Това съобщиха от пресцентъра на Министерството на туризма. Задължение на Министерството на туризма е да следи как се спазват договорите за концесия и наем на морските плажове през цялата година. Проверяват се и неохраняемите ивици. При установяване на нарушения и неспазване на законодателството ще се налагат безкомпромисни наказания. Министерството на туризма работи в сътрудничество с всички оторизирани институции и контролни органи и призовава своевременно да бъде информирано при всякакви съмнения за извършване на неправомерни действия на територията на морските плажове. Сигнали за нередности на плажа могат да бъдат подавани на телефон 02/ 90 46 833, както и на имейл control@tourism.government.bg.", "date": "2019.06.20", "title": "Проверяват плаж Камчия заради сигнал за нарушения"}
{"url": "https://www.24chasa.bg/novini/article/7516338", "text": "Съветът на ЕС съобщи, че удължава до 23 юни 2020 г. действието на санкциите, въведени в отговор на незаконното присъединяване на Крим и Севастопол от Русия, предава БТА. Мерките се прилагат спрямо граждани от ЕС и дружества, установени в ЕС. Те са ограничени до територията на Крим и Севастопол. Санкциите включват забрана за внос в ЕС на стоки с произход от Крим или Севастопол; инвестиране в Крим или Севастопол, което означава, че нито европейците, нито дружествата, установени в ЕС, могат да купуват недвижими имоти или дружества в Крим, да финансират кримски дружества или да предоставят съответните услуги; туристически услуги в Крим или Севастопол, особено европейски туристически кораби не могат да акостират в пристанища на Кримския полуостров, освен в извънредни случаи; износ на някои стоки и технологии за кримски дружества или за използване в Крим в областта на превозите, далекосъобщенията и енергетиката, и свързани с търсенето, проучването и добива на петрол, газ и минерални ресурси. По силата на ограниченията не трябва да се предоставят техническа помощ, брокерски, строителни или инженерни услуги, свързани с инфраструктурата в тези области, се посочва в съобщението на Съвета на ЕС. От март 2014 г. насам ЕС постепенно налага ограничителни мерки срещу Русия в отговор на умишлената дестабилизация на Украйна, включително и санкциите, подновени днес. В отговор на кризата в Украйна се прилагат и други мерки на ЕС, включително икономически санкции, насочени срещу конкретни области на руската икономика, в сила до 31 юли 2019 г.; отделни ограничителни мерки, насочени към 170 граждани и 44 организации, подлежащи на запор на имущество и забрана за пътуване, тъй като техните действия подкопават териториалната цялост, суверенитета и независимостта на Украйна, се допълва в съобщението.", "date": "2019.06.20", "title": "ЕС удължи с една година санкциите срещу \nРусия"}
