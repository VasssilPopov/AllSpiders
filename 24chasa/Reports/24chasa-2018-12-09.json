{"url": "https://www.24chasa.bg/novini/article/7191646", "text": "Зверски удар на лек автомобил БМВ прекърши на място три млади живота, а други 2-ма от пътниците в колата бяха настанени в Университетската болница на Стара Загора с тежки наранявания. Сигнал за инцидента е подаден в 02:40 минути през нощта срещу неделя, казаха от ОД на МВР - Стара Загора. Катастрофата станала на третокласен път между селата Ветрен и Нова махала в посока към град Николаево. В автомобила пътувала мъжка компания, младежите се връщали от дискотека във Ветрен. Най-възрастен сред тях бил шофьорът от град Николаево - на 25 години. Преди 20-тина дни той станал баща.  По причини, които се изясняват, шофьорът изгубил контрол над БМВ-то, то изхвърчало от пътя и се забила в крайпътна топола. Освен водачът, на място загинали и двама тийнейджъри - на 17 и на 15 години. Ранени са други двама млади мъже - на 20 и на 18 години. 20-годишният е в Старозагорската болница в тежко състояние и опасност за живота, а за по-малкото момче нямало вече опасност за живота, макар да било с наранявания по главата. По случая е образувано досъдебно производство. Тепърва разследващите ще установят дали шофьорът е употребил алкохол или причината за трагедията е друга.", "date": "2018.12.09", "title": "Удар в топола прекърши три млади живота (Обзор)"}
{"url": "https://www.24chasa.bg/novini/article/7191782", "text": "Инфлацията за ноември, която НСИ ще обяви до няколко дни, ще е решаваща за това с колко ще поскъпне водата от 1 януари. На 17 декември КЕВР, чийто председател е Иван Иванов, ще разгледа заявленията на ВиК операторите в 23 града с новите цени. Преди регулаторът да се произнесе окончателно, ще изчака обявяването на поскъпването на живота. Инфлацията е основна част от формулата за определяне на цената на водата, другата компонента са инвестициите на водните дружества. Според предварителния доклад на регулатора най-голямо увеличение е предвидено в Бургас. Там кубикът ще поскъпне с 27 ст. до 2,997 лева. Предвижда се в София кубикът да се вдигне с 23 ст. и да стане 2,585 лв. За Варна регулаторът планира качване до 3,097 лв. при 2,974 сега. В Пловдив увеличението е от 2,20 на 2,216 лв. за кубик. За Монтана и Враца ще има редуциране от полагащото се поскъпване, тъй като в противен случай цената щяла да надмине социално поносимата, посочват от КЕВР. Поради това се предлагат съответно 2,967 и 3,171 лв. за кубик. По-високи цени от 8 до 14 ст. на кубик са предвидени и в Смолян, Силистра, Русе, Перник, Шумен, Сливен, Ямбол, Добрич, Брацигово, Златни пясъци, Радомир, Видин, Велико Търново, Габрово, Плевен, Кресна, Благоевград. Само в Кърджали ще има намаление, но то е заради неизпълнението на заложените инвестиции от местното ВиК. От КЕВР посочват, че въпросните изчисления за промяна в цените са направени въз основа на данните за инфлацията до октомври. И че с публикуването на новите данни за ноември може да има други стойности, които ще са окончателни и ще влязат в сила от 1 януари следващата година. ", "date": "2018.12.09", "title": "Чакат инфлацията, за да вдигнат цената на водата"}
{"url": "https://www.24chasa.bg/novini/article/7191506", "text": "Заповед за незабавна защита от домашно насилие поиска от съда пловдивчанка, пребита жестоко от партньора си. Тя е с 2 избити зъба, разместена челюст и синини по цялото тяло. Това съобщиха от неправителствена организация под тепетата, където пострадалата е потърсила помощ. Жертвата разказала, че приятелят й е много ревнив. Бил с 15 г. по-възрастен, работел като шофьор. През м.г. се запознали във фейсбук. Създал у нея впечатление на стабилен мъж, но след като заживели заедно, се показал в нова светлина. Вдигал скандали всеки път, когато й се е обаждал бившият й съпруг, за да обсъдят въпроси, свързани с малолетното им дете. Конфликтът в двойката постепенно ескалирал във физическа агресия. Три месеца преди въпросния побой имало и друг драстичен случай на насилие. Тогава поводът бил, че жената е разговаряла по телефона със свой познат. Шофьорът заподозрял, че двамата имат връзка, и изпаднал в ярост. Нахвърлил се върху нея с юмруци и ритници, опитал се я души. Жената била закарана в болница със счупени пръсти на ръцете и фрактура на ключицата. Изнесла се от жилището, но насилникът успял да я убеди да се върне. Преди дни й разбил зъбите. Освен че е поискала заповед за незабавна защита, жертвата се подготвя да води дело срещу бияча си.", "date": "2018.12.09", "title": "Пловдивчанка с избити зъби, иска закрила от съда срещу бияч"}
{"url": "https://www.24chasa.bg/novini/article/7191908", "text": "Британецът, който беше изложен на смъртоносния нервнопаралитичен агент Новичок, каза, че има проблеми със зрението и движенията и се страхува, че до 10 години отровата може да го убие, предаде Асошиейтед прес. 45-годишният Чарли Роули се почувства зле през юни край английския град Солсбъри, след като беше в контакт с разработения от СССР нервнопаралитичен агент, използван месеци по-рано за нападение срещу бившия руски шпионин Сергей Скрипал и дъщеря му, предаде БТА. Роули, Скрипал и дъщеря му оцеляха, но партньорката на Роули - Доун Стърджис, която също беше в контакт с Новичок, почина в болница. Роули каза пред в. \"Сънди мирър\", че отново е в болница и го лекуват от менингит. Той сподели, че ослепява, не може да използва едната си ръка и е \"изпитва ужас от бъдещето\" и поражението, които бойната отрова може да окаже върху него в дългосрочен план. \"Още се тревожа, че Новичок може да ме убие, ако пак се заразя с вирус - мисля за това непрекъснато. Ужасявам се като се простудя\", каза Роули. \"Не мисля, че ще съм жив след 10 години. Това е ужасяващо\". Великобритания обвинява Русия, че е отровила двамата Скрипал, твърдение, което Москва отрича. Роули и Стърджис припаднаха след като държали в ръце флакон с нервнопаралитичния агент, за който се смята, че е бил изхвърлен от нападателите на Скрипал. Лондон обвини задочно двама предполагаеми агенти на руското военно разузнаване за нападението. По руска телевизия двамата отрекоха да са замесени. Отравянето на Сергей и Юлия Скрипал породи дипломатическо противопоставяне, в което стотици руски дипломати бяха изгонени от западните държави и реципрочно - западни от Москва.", "date": "2018.12.09", "title": "Оцелял след досег с Новичок:  Опасявам се, че до 10 години отровата ще ме убие"}
{"url": "https://www.24chasa.bg/novini/article/7191928", "text": "Външният министър на Саудитска Арабия Адел ал Джубейр каза, че е изключено заподозрените за убийството на журналиста Джамал Кашоги да бъдат екстрадирани в Турция, предаде Ройтерс. Главната прокуратура на Истанбул издаде заповеди за арест на двама бивши висши саудитски служители. Според турските прокурори има силни подозрения, че бившия високопоставен помощник на саудитския престолонаследник принц Мохамед бин Салман - Сауд ал Кахтани и генерал Ахмед ал Асири, бивш заместник-ръководител на външното разузнаване, са били сред хората, планирали убийството на Кашоги на 2 октомври в саудитското консулство в Истанбул, предаде БТА. \"Не екстрадираме наши граждани\", каза Ал Джубейр пред журналисти на срещата на върха в Рияд на Съвета за сътрудничество в Залива. \"Според нас турските власти не сътрудничат достатъчно. Намирам за интересно, че страна, която не ни предоставя информация, издава заповези за арест\" и иска заподозрените да бъдат екстрадирани, добави той. Миналия месец саудитският главен прокурор каза, че са предявени обвинения на 11 заподозрени, задържани във връзка с разследването на убийството. Саудитското правосъдие изрази готовност да сътрудничи с турските следователи, които водят собствено разследване. Но от от самото начало на случая между двете страни цари силна подозрителност, посочва Франс прес.", "date": "2018.12.09", "title": "Саудитска Арабия отказа да екстрадира заподозрените за убийството на Кашоги в Турция"}
{"url": "https://www.24chasa.bg/novini/article/7191938", "text": "Уважавайте бизнеса, който не търси работа, а създава работа, каза председателят на КРИБ на живо в предаването „Беновска пита“ по Канал 3. Кирил Домусчиев за бизнеса, представляван от КРИБ, като обединител на нацията срещу повишаването на цените на тока, срещу безотговорните изказвания на политици, срещу нежеланието и направо отказа за реформи в някои сектори, съобщиха от пресцентъра на КРИБ. Председателят на КРИБ смята, че Бюджет 2019 е най-добрия до момента, заради малкия външен дълг. „Това говори добре за правителството и индустрията. Всичко е в основата на това да има ръст на потреблението и добро заплащане. Те са водещи фактори за ръста на БВП и причината да нямаме нови заеми. Приходите в частния сектор ще продължават да растат. Има недостиг на кадри, затова специалистите ще бъдат все по-ценни и ще получават по-щедри възнаграждения. Всеки, който не е доволен от професията и образованието си, може да се преквалифицира и да работи нещо, което му харесва повече“, каза още Домусчиев. Кирил Домусчиев коментира и високите цени на тока, прогнозирайки, че това ще завърши зле за много хора в България: „Не се казвам Пламен Димитров, не мога да изляза на улицата и да протестирам за цената на тока, това не е работата на работодателските организации да протестираме. Тук не става въпрос за времеви хоризонт - факт е колко предприятия спряха работа заради поскъпването на тока. Всяко едно правителство би свикало съвет за национална сигурност, би свикало ДАНС, да се направи разследване на тези хора, които предизвикаха тази спекула, и да ги вкарат в затвора. Много хора ще спрат или ограничат инвестиционните си намерения заради поскъпването на тока.“ Попитан от водещата какво предлага в това отношение, Кирил Домусчиев каза: „Въпросът е и на политическа воля. Това е сериозен проблем за България, кой каквито изводи да си прави, да се надявам да не съм лош пророк. Нали разбирате лятото, ако на населението му вдигнете тока с 30-40 лева, а горе-долу това се очаква, как биха реагирали хората, а през това време се вдига и цената на стоки и услуги. А индустрията няма как да вдигне заплатите, защото няма откъде да ги вземе тези пари“. В отговор на въпрос на водещата относно евентуални предсрочни избори Кирил Домусчиев заяви: „Не прогнозирам предсрочни избори, защото това не ми е работата, не съм политолог или анализатор. Като КРИБ нашата позиция винаги е била, че предсрочните избори не са решение. При всички положения не само КРИБ, но и другите работодателски организации, ще поискаме среща с премиера Бойко Борисов, тъй като проблемът с цената на тока не се решава. Факт е, че вече две седмици цената на електроенергия не пада, а расте. Знаете ли колко заводи спряха работа, някой вълнува ли се, че тези хора ще останат на улицата“. „Не съм представител само на едрия капитал. В КРИБ членуват над 12 хиляди фирми. Много хора искат да ме изкарат олигарх и да неглижират това, което правя. Затова държа да отбележа, че в КРИБ покриваме всички сектори. В България всеки обича да говори, особено политиците и всеки казва „Дайте да дадем“, но никой не предлага конкретни решения, които да обсъдим с бизнеса и хората“, каза председателят на КРИБ. „Не съм гледал президента Радев. Рядко чета и кой какво е казал. Всеки говори за някакви утопии и и никой не се замисля как и от къде ще дойдат решенията и парите. Понякога решенията звучат разумно, но в крайна сметка всичко опира до момента, когато си на власт, да имаш куража да свършиш нещо. В повечето случаи не виждаме реформа. Тия приказки са политически приказки, на които сме свикнали“, обясни Домусчиев. Попитан от Беновска какво мисли за упреците на президента Румен Радев, който твърди, че парламентът приема закони, от които той би имал интерес, Кирил Домусчиев каза: „Нямам интерес в тази поправка, въпреки че ми я преписаха. Нямам акт, който трябва да ми се опростява. Нито за 50 милиона, нито за 2 милиона. Това са приказки, които се тиражират. Напоследък чета как политици коментират и по-големи цифри, но нямам актове, които трябва да платя аз или фирмата ми. Данъчните служби могат да потвърдят това. Това са празни приказки“. „Нека да спрат да се оплакват тези, които търсят решаването на проблемите си само с КРИБ и Домусчиев, който им е виновен за всичко. Уважавайте бизнеса, който не търси работа, а създава работа“, каза още председателят на КРИБ.", "date": "2018.12.09", "title": "Кирил Домусчиев призова да се разследва спекулата с цената на тока"}
{"url": "https://www.24chasa.bg/novini/article/7191803", "text": "„Току-що разговарях с кмета на Кресна Николай Георгиев, който за втори път застава до протестиращите жители на общината. Разбрах, че днес срещу жени, излезли да изразят свободно мнението си, от полицията е употребена сила и те са били блъскани“. Това написа председателят на НС на БСП Корнелия Нинова във Фейсбук, съобщиха от пресцентъра на партията. Тя добавя, че масово в Благоевград се съставят актове на хората. „Властта се крепи с репресии. Миналата седмица бях информирана, че на полицаите е казвано, че ако не спрат протестиращите, ще бъдат уволнени. Борисов, авторитарната власт и полицейщината не могат да спрат гнева и справедливите искания. Всеки може да изразява волята си свободно, в свободна и правова държава“, категорична е Корнелия Нинова.", "date": "2018.12.09", "title": "Нинова: Полицията е блъскала протестиращи жени в Кресна"}
{"url": "https://www.24chasa.bg/novini/article/7191806", "text": "Френският министър на външните работи Жан-Ив льо Дриан прикани днес американския президент Доналд Тръмп да не се меси във вътрешната политика на Франция, предаде Франс прес. Френският първи дипломат реагира на п  предаде БТА. \"Казвам на Доналд Тръмп, а президентът Еманюел Макрон също му е казал: не участваме в американските дебати, оставете ни да живеем живота си\", обяви Льо Дриан в предаването \"Льо гран жюри\" в отговор на въпрос на журналисти от в. \"Фигаро\", радио Ер Те Ел и телевизия Ел Се И. \"Ние не даваме оценки за американската вътрешна политика и искаме това да е взаимно\", добави министърът. В събота Тръмп писа за \"много тъжен ден\" в Париж. В друг туит президентът написа: \"Демонстрации и бунтове в цяла Франция. Демонстрантите \"скандират \"Искаме Тръмп\". Обичам Франция\". Льо Дриан каза, че подобни възхвали на Доналд Тръмп не са били издигани на протестите на \"жълтите жилетки\". \"Жълтите жилетки не се изразяват на английски, доколкото ми е известно, и освен това видеозаписите, появили се в Щатите, на които се чува \"Искаме Тръмп\", са били заснети в Лондон при посещението на президента Тръмп преди няколко месеца\", добави френският външен министър, цитиран от Франс прес.", "date": "2018.12.09", "title": "Френският външен министър: Тръмп да не се меси във вътрешните работи на Франция"}
{"url": "https://www.24chasa.bg/novini/article/7191814", "text": "Момичета на 7 и 10 години, настанени в „Пирогов”, са пострадалите при тежката катастрофа на Подбалканския път, при която загина жена, а други 7 пострадаха, предаде  . Децата не са със сериозни наранявания, но ще останат за наблюдение в болницата. В „Пирогов” е и техният баща, и още една жена. Всички са с леки наранявания. 59-годишен мъж и 39-годишна жена, пострадали при катастрофата, са приети в болница „Св. Анна” в София. Мъжът, който е един от шофьорите, е с пневмоторакс, а жената е с фрактура на подбедрица, уточниха от лечебното заведение. Инцидентът е станал близо до село Саранци, в посока Елин Пелин. Сигнал за тежкия пътен инцидент е получен малко преди 16 часа. По първоначална информация става въпрос за челен сблъсък между два леки автомобила, а вероятната причина за тежкия инцидент е неправилно изпреварване и несъобразена скорост.", "date": "2018.12.09", "title": "Момичета на 7 и на 10 години са пострадали в тежката катастрофа на Подбалканския път"}
{"url": "https://www.24chasa.bg/novini/article/7191841", "text": "Германската канцлерка Ангела Меркел пристигна в Мароко, за да участва в конференцията на високо равнище, на която се очаква да бъде приет Пактът на ООН за миграцията, предаде ДПА. Меркел планира първо да се срещне с мароканския крал Мохамед Шести тази вечер и да вечеря с премиера Саад-Един ел Османи. Германското правителство очаква да бъдат обсъдени двустранните отношения и регионалните проблеми, особено политиката към миграцията. Утре сутринта канцлерката ще произнесе реч за приемането на спорния пакт, преди да отлети обратно за Берлин, предаде БТА. Документът е първият, определящ насоки за по-добро справяне с глобалната миграция. Пактът включва 23 цели за подобряване на международната миграционна политика, справяне с нелегалната и неорганизирана миграция и повишаване на сигурността на миграцията. Документът е необвързващ и подчертава суверенитета на страните членки, но някои се опасяват от подкопаване на националния им суверенитет. Сред правителствата, отхвърлили пакта през последните седмици, са Австралия, Австрия, България, Израел, Чехия, Полша, Унгария, Словакия и Швейцария. Една от управлявалите досега партии напусна правителството на Белгия заради намерението на премиера да подпише пакта, припомня ДПА. Германският външен министър Хайко Маас отправи в интервю за сп. \"Шпигел\" критики срещу страните, противопоставили се на приемането на Пакта за миграцията. Той заяви, че подобни решения помагат на тези, които \"водят злонамерени дезинформационни кампании против пакта\". Документът \"за пръв път предлага международна рамка за контрол, организиране и регулиране на миграцията\", добави той. Самият Маас е обвинен, че германското правителство твърде късно е уведомило парламента за пакта, което засилва позициите на критиците на документа в самата Германия, отбелязва ДПА. По данни на ООН в света е имало 258 милиона мигранти през 2017 г.", "date": "2018.12.09", "title": "Ангела Меркел пристигна в Мароко, за да участва в конференцията по миграцията"}
{"url": "https://www.24chasa.bg/novini/article/7191855", "text": "Британската Лейбъристка партия обяви, че нейният лидер Джеръми Корбин е готов да поеме премиерския пост начело на правителство на малцинството още в сряда, ако Тереза Мей загуби гласуването по нейната сделка за Брекзит във вторник в Камарата на общините, предаде  . Джон Трикет, член на кабинета в сянка заяви, че трябва да бъдат проведени нови общи избори, ако Тереза Мей загуби вота. Той изтъкна в интервю за Скай нюз, че това е предпочитания вариант от лейбъристите. \"Но ако това не стане ние сме готови да сформираме правителство на малцинството, ако това е необходимо и това може да стане още в сряда сутринта, като се опитаме да подновим преговорите и да придвижим страната напред в много по-добра посока“, каза Трикет. Всичко това става в ден, в който редица вестници писаха, че Тереза Мей ще отложи гласуването в парламента и ще замине в понеделник за Брюксел. От Даунинг стрийт опровергаха тези твърдения и обявиха, че вотът във вторник ще се състои. Междувременно северноирландските юнионисти предупредиха Тереза Мей, че не може да разчита на тяхната подкрепа. А в самата Консервативна партия подалите оставки министри Борис Джонсън, Доминик Рааб и Естър Маквей не изключиха възможността да оспорват лидерския пост на Мей, но все пак предпочитат възможността премиерът да предоговори сделката.", "date": "2018.12.09", "title": "Корбин готов за премиер, ако Тереза Мей загуби вота по сделката за Брекзит"}
{"url": "https://www.24chasa.bg/novini/article/7191746", "text": "През 2030 г. жените и мъжете в Европа да имат еднакви заплати. Тази цел си постави ПЕС с една от резолюциите, приети на конгреса в Лисабон. Равното заплащане и условия на труд трябва да важат за всички, а годишно различията в заплащането между жени и мъже могат да намаляват с 2% до пълното им преодоляване през 2030 г., убедени са левите. Мъже и жени да бъдат еднакво представени на ръководни позиции, иска още ПЕС и обявява, че ще стреми към квоти за постигане на тази цел. 8 резолюции прие конгресът. Двете за прогресивната икономика и за социалните политики и социалните неравенства в Европа са ключови и бяха засегнати в изказванията и на президента на ПЕС Сергей Станишев и на кандидата на левицата за президент на бъдещата Еврокомисия Франс Тимерманс. Трябва да бъдат преодолени огромните социални неравенства в ЕС, да се спре с различното третиране и заплащане на работниците в Западна и Източна Европа, заяви в речта си и Тимерманс. Това можело да стане с няколко неща - да има повече социална политика, да бъдат променени данъчните системи и да бъде прекратена данъчната конкуренция между държавите. Да има данъчни системи, които разпределят общественото благосъстояние по-справедливо, така че печалбите да бъдат разпределени между повече хора. Левите отново акцентираха и на данъка ГАФА за корпоративните гиганти, които сега ползват законодателни вратички да ни плащат данък в Европа. Минималните заплати да бъдат над линията на бедността във всички държави и да има колективни трудови договори, настоява ПЕС. Трябвало да се въведе европейска рамка за регулиране на минималните заплати в зависимост от националните специфики. И те да важат за всички работници. ПЕС се ангажира и със свиването на значителния разлом в заплащането в различните държави на ЕС. Нужна била справедлива мобилност - Европейската трудова служба да се погрижи всички трудещи се в Европа да имат социални осигуровки. Растящото неравенство между богати и бедни е най-голямото предизвикателство пред левицата в Европа. Най-богатият 1% от хората в Европа притежава близо 1/3 от всички нейни богатства. Докато най-бедните 40% притежават по-малко от 1% от богатството, сочи статистиката. През 2015 г. Почти 120 милиона - или 1/4 от населението на Европа, са били застрашени от бедност или социално изключване. Затова ПЕС ще работи за икономика, която не оставя никого зад борда, за да няма Европа на две скорости с растящо неравенство. Младежката гаранция е помогнала на близо 9 милиона младежи в ЕС. 20% от децата В ЕС са подложени на риск от бедност и социално изключване. Истанбулската конвенция не беше сред акцентите на конгреса, но бе приета резолюцията, с която ПЕС призовава за ратификацията й от всички страни-членки.", "date": "2018.12.09", "title": "Еднакви заплати за жени и мъже през 2030 г., постави си цел ПЕС"}
{"url": "https://www.24chasa.bg/novini/article/7191757", "text": "И друг път сме казвали, че признаването на \"македонски\" език и на \"македонска\" националност е едно национално отстъпление, което никое друго гръцко правителство не е правило, заяви лидерът на най-голямата гръцка опозиционна партия Нова демокрация Кириакос Мицотакис на партийна проява в пелопонеския град Триполи, съобщава \"Катимерини\", като се позовава на агенция АНА-МПА. На срещата Мицотакис заяви: \"Г-н Ципрас каза \"да\" там, където много от предшествениците му казаха \"не\". Там, където Константинос Мицотакис каза \"не\", там, където Константинос Караманлис каза \"не\", там, където Андонис Самарас каза \"не\", господин Ципрас каза \"да\". По този начин позволи на г-н Заев сега да ни размахва пръст и да ни казва: Каква Северна Македония? Ние сме \"македонци\", говорим на \"македонски\" език и утре ще настоява този \"македонски\" език да се преподава официално и в родината ни, предаде БТА. Също днес отговарящият за въпросите на външната политика в Нова демокрация Йоргос Кумуцакос заяви в интервю за вестник \"Риълнюз\", цитирано от агенция АНА-МПА, че партията му няма да подкрепи Преспанското споразумение нито в този, нито в следващ парламент и че единственият изход от ситуацията са нови преговори за намиране на взаимноприемливо и трайно решение.", "date": "2018.12.09", "title": "Лидерът на Нова демокрация: Признаването на \"македонски език\" е национално отстъпление"}
{"url": "https://www.24chasa.bg/novini/article/7191762", "text": "Новата председателка на германския Християндемократически съюз (ХДС) обмисля промяна в политиката на партията към мигрантите преди изборите за Европейски парламент догодина, предаде Ройтерс. Анегрет Крамп-Каренбауер даде сигнал, че може да скъса с либералния подход на предшественичката си Ангела Меркел, предаде БТА. В петък консервативната германска партия избра Крамп-Каренбауер да замени Меркел и така тя стана водещ кандидат за следващ канцлер на Германия, най-голямата европейска икономика. Малката преднина, с която Крамп-Каренбауер победи съперника си Фридрих Мерц обаче разкри разделенията в най-голямата партия във ФРГ, които новата партийна водачка трябва да се опита да преодолее преди изборите за Европарламент през май, както и в четири германски провинции през следващата година. Едно от най-големите разделения в ХДС е по въпроса за миграционната политика. \"Искам да свикам работно обсъждане по миграцията и сигурността с експерти и критици на политиката към мигрантите и бежанците, които да работят по конкретни подобрения\", каза Крамп-Каренбауер пред седмичника \"Билд ам зонтаг\". \"Програмата ни за европейските избори ще бъде изградена въз основа на тези резултати\", добави тя. Макар че Крамп-Каренбауер беше по-малко критична към мигрантската политика на Меркел от съперниците си за лидерския пост, тя настоява, че мигрантите трябва да научат немски, а онези, които имат криминални досиета, не трябва да могат да остават в страната. Но преди всичко тя изтъкна, че ХДС не трябва да се занимава прекалено дълго с този проблем, който му вреди. Една от главните й задачи на изборите догодина в три източни провинции ще е да върне към ХДС избирателите, преминали към крайнодясната \"Алтернатива за Германия\", която извлече изгода от страховете на германците, свързани с интеграцията на мигрантите. Бившият канцлер социалдемократ Герхард Шрьодер каза пред в. \"Ханделсблат\", че ХДС е направил грешка с избора на Крамп-Каренбауер, а Мерц е бил по-добрият кандидат. Допитване на социологическата агенция \"Емнид\", оповестено днес, дава на консервативния блок 29 процента подкрепа. Това е с един пункт повече от миналата седмица, но е по-малко от 32,9 на сто на изборите миналата година - най-нисък резултат от 1949 г. Социалдемократическата партия се срина до 15 процента одобрение, от 20,5 на изборите преди година.", "date": "2018.12.09", "title": "Крамп-Каренбауер: Ще ревизирам либералната политика на Меркел към мигрантите"}
{"url": "https://www.24chasa.bg/novini/article/7191770", "text": "Повече от 1000 полета от най-голямото летище в американския щат Северна Каролина бяха отменени заради зимна буря, която се разрази над югоизточните райони на САЩ, съобщи сайтът \"Флайтауеър\", цитиран Асошиейтед прес. Международното летище Шарлот-Дъглас съобщи, че ограничава дейността си заради дъжд, суграшица и сняг, които валят в района. Шарлот-Дъглас е вторият авиотранспортен център на компанията \"Американ еърлайнс\". Авиолинията отмени общо 1100 полета, които е трябвало да бъдат изпълнени днес, и 300 утрешни полета, предаде БТА. \"Американ еърлайнс\" разпространи и сигнал за тревога за 9 летища в щатите Северна и Южна Каролина, Тенеси и Вирджиния, в който се съобщава, че пътниците може да променят полетите си без да плащат такса. Летище Шарлот-Дъглас информира, че екипи са работили през цялата нощ в събота, за да разчистят пистите, пътищата и надлезите. Буря, придружена със сняг, лапавица и суграшица, обхвана обширен район от американския Юг, засегна милиони хора по пътя си и повиши опасността от заледени пътища, прекъсвания на електричеството и снеговалежи, които може да блокират движението. Губернатори и представители на местните власти в няколко щата обявиха извънредно положение преди бурята да премине през няколко южни щата. Губернаторът на Северна Каролина Рой Купър предупреди, че жителите в някои части на щата трябва да са готови за дълга битка с бурята, която миналата вечер започна да натрупва сняг над Южните Апалачи.", "date": "2018.12.09", "title": "Опасна снежна буря засегна обширна част от САЩ, отменени са над 1000 полета"}
{"url": "https://www.24chasa.bg/novini/article/7191781", "text": "Българската еврейска общност винаги е давала на обществото ни светли умове, които са били част от духовните водачи на нацията. Вярвам, че и днес, рамо до рамо, ще отстояваме принципите на справедливостта, за да можем да завещаем на идните поколения един по-добър свят, предаде БТА. Това каза президентът Румен Радев   По традиция държавният глава запали основната свещ от ритуалния свещник, която символизира чудото на светлината. Нека светлините от свещниците в еврейските домове по време на Ханука ни напомнят, че в нашите ръце и сърца е волята да помагаме на светлината да си проправя път през мрака и да се върши добро, каза президентът като честити празника на събралите се. Радев каза, че запалвайки една от свещите в ханукията, не само продължава институционалната традиция българският държавен глава да уважи еврейската общност за Празника на светлината. Убеден съм, че с този символичен акт препотвърждавам волята на народа ни да живеем във взаимно уважение и разбирателство, да бъдем рамо до рамо и в успехи, и в изпитания. Да споделяме не само трапезите си, но и предизвикателствата. Да отправяме заедно молитви за доброто на България, каза Радев. Празниците ни откъсват от руслото на всекидневието, но живеем в тревожно историческо време. Агресивният национализъм и ксенофобията все по-отчетливо надигат глас. Дори в днешния тържествен момент, не можем да забравим, че през отминаваща година бяхме свидетели на убийства с антисемитски подбуди в Европа и по света. Не бяха пожалени дори и хора, отишли на съботна молитва в синагога, каза Румен Радев. Всяко поколение е призвано да води своята битка за доброто. В годините на Втората световна война множество смели българи, водени от идеала за един по-справедлив и по-човечен свят, се изправиха срещу адската машина на хитлерофашизма, каза в словото си държавният глава. Българският народ се обедини, за да сътвори чудото на спасението, непускайки своите евреи, с което се нареди завинаги измежду праведниците, каза президентът Радев, като добави, че преди броени дни страната ни стана пълноправен член на Международния алианс за възпоменание на Холокоста. Да помним историческата истина и да не допускаме нищо да бъде забравено, да предаваме фактите на идните поколения, колкото и страшни да са, е дълг пред онези наши деди. А паметта за достойните е най-мощното оръжие срещу призраците на миналото, каза президентът. По думите му днес е наш ред да заявим ясно и отчетливо, че любовта към Отечеството не означава омраза към другия. Че тя не трябва да бъде агресивна и креслива, а мъдра и просветена. За празника говориха председателят на Централния израилтянски духовен съвет София Коен и председателят на Организацията на евреите в България \"Шалом\" д-р Александър Оскар. Самият факт, че днес толкова много приятели на еврейската общност, от друга религия и с различни традиции, са тук, е доказателство за това, че българската еврейска общност е неделима част от българското общество, каза в словото си Оскар. Нека не забравяме, че дълг на онзи, който се изправи пред хората, за да ги поведе напред, е да е носител на светлината, да взима правилните, а не лесните решения. И дори да не може да извърви целия път докрай, да ги поведе във вярната посока към ясното бъдеще, каза Александър Оскар. Сред присъствалите в Централната софийска синагога бяха народни представители, столичният кмет Йорданка Фандъкова, американският посланик Ерик Рубин.", "date": "2018.12.09", "title": "Радев: В нашите ръце и сърца е волята да помагаме на светлината да си проправя път през мрака"}
{"url": "https://www.24chasa.bg/novini/article/7191664", "text": "Голямото измиране на видовете преди 250 милиона години вероятно се е дължало на затоплянето на океаните, което е изчерпило кислорода от водата, съобщи Асошиейтед прес. Недостигът на кислород във водата е причинил масовата смърт на морските животни, особено по-далече от екватора, предаде БТА. Досега специалистите мислеха, че голямото измиране на видовете, при което са изчезнали около 90 процента от морския живот и 70 процента от живота на сушата, е причинено от вулканични изригвания. Със сложни компютърни симулации екип от университета на Вашингтон установи какво се е случило в океаните след изригването на вулканите - нивата на парниковия въглероден двуокис се е увеличил 12 пъти повече от днешното ниво. По тази причина океанската температура се е покачила с около 11 градуса Целзий. Учените са анализирали десетки съвременни видове, за да видят какво би се случило с тях в по-топла и бедна на кислород вода. Притеснението на специалистите е, че подобен сценарий очаква планетата ни, ако глобалното затопляне не бъде ограничено. Ако парниковите емисии останат на сегашните нива, до 2300 г. ще станем свидетели на 35 до 50 процента от изчезването на видовете през голямото измиране в пермския период. Според палеонтолога Пол Уигнол от университета на Лийдс и най-мрачният сценарий не очаква 10 градуса затопляне. Затова би трябвало да ни делят хилядолетия от такова изчезване на видовете. Той обаче добави, че би било достатъчно лошо да бъде достигнати и 10 процента от този брой.", "date": "2018.12.09", "title": "Затоплянето на океаните вероятно е причинило голямото измиране на видовете преди 250 млн. години"}
{"url": "https://www.24chasa.bg/novini/article/7191679", "text": "Разгневена съпруга наръгала мъжа си с нож. До кървавата сцена се стигнало след семеен скандал около 5 часа в Монтана на 8-ми декември. Разпрата между 38- годишна жена и 45- годишният мъж, с който живеела на семейни начала прераснала в жесток бой. Тя грабнала кухненския нож и го пробола в областта на белия дроб и бедрото. Раненият е настанен е в МБАЛ Монтана с временна опасност за живота. Образувано е досъдебно производство и работата продължава в РУ – Монтана. Случаят е квалифициран като опит за убийство и жената ще бъде изправена пред съда.", "date": "2018.12.09", "title": "Ядосана съпруга наръга мъжа си с нож, с опасност за живота е"}
{"url": "https://www.24chasa.bg/novini/article/7191675", "text": "Бившият британски външен министър Борис Джонсън заяви, че британската премиерка Тереза Мей може да остане на поста си и да отиде в Брюксел, за да се опита да предоговори споразумението за Брекзита с ЕС в приемлив за британския парламент вид, ако предложеният от нея договор бъде отхвърлен във вторник от депутатите, предадоха Ройтерс и ТАСС. Джонсън беше един от водещите поддръжници на напускането на ЕС и е смятан за потенциален наследник на Мей. Той заяви пред Би Би Си, че Брюксел ще се вслуша, ако тя поиска премахването на ирландската \"предпазна клауза\", целяща да предотврати създаването на твърда граница между Ирландия, която е членка на ЕС, и британската провинция Северна Ирландия. Като доказателство на твърдението си той напомни изявление на бившия италиански премиер и бивш председател на Еврокомисията Романо Проди, който заяви пред в. \"Обзървър\", че ЕС трябва да започне преговори с Мей, ако британският парламент отхвърли споразумението за Брекзита. Според Проди запазването на свободната търговия отговаря на интересите както на Великобритания, така и на ЕС, предаде БТА. \"В момента хората не искат да слушат за избори за лидер и за личности, искат да чуят, че има план за излизане от този хаос\", подчерта Джонсън. Премиерката Мей предупреди днес депутатите, че ако във вторник отхвърлят предложеното от нея споразумение за Брекзита, страната ще навлезе в \"непознати води\" и несигурната ситуация може да доведе до нови избори, предаде Асошиейтед прес, като цитира нейно интервю за в. \"Мейл он сънди\". \"Надявам се хората да разбират, че като казвам, че ако това споразумение не бъде одобрено, ще бъдем в наистина непознати води, наистина го мисля и искрено се опасявам, че може да се случи\", заяви Мей. Тя предупреди, че ако парламентът откаже да я подкрепи, ще засили позициите на лидера на опозиционната Лейбъристка партия Джереми Корбин. \"Смятам, че не можем да си позволим да поемем риска Джереми Корбин да получи властта\", подчерта премиерката от Консервативната партия. Както противници, така и поддръжници на напускането на ЕС отхвърлят предложеното от Мей споразумение, отбелязва АП.", "date": "2018.12.09", "title": "Борис Джонсън: Мей може да запази поста си, дори парламентът да отхвърли сделката за Брекзит"}
{"url": "https://www.24chasa.bg/novini/article/7191684", "text": "Мечка и малко мече са заснети в района на държавно ловно стопанство „Витошко-Студена“, съобщиха от РИОСВ-Перник. Експерти от „Биоразнообразие, защитени територии и зони“ в екоинспекцията са извършили проверка по сигнал за нападение от кафява мечка на пчелин, намиращ се в частен имот в района на стопанството, в границите на природен парк „Витоша\". Те констатирали щетите и поставили фотокапани. На 4 и 6 декември устройствата са заснели две мечки - майка и малкото ѝ мече, предаде  Кафявата мечка е защитен вид, включен в Червената книга. Макар и едра, тя е едно от най-плахите диви животни и избягва срещите с човека. По-опасна може да бъде срещата с майка с малко мече, защото тогава, защитавайки го, тя става изключително агресивна, казаха от РИОСВ. Оттам призовават гражданите при намиране на екземпляри от защитен вид, незабавно да сигнализират екоинспекцията и до пристигане на експерти да предприемат мерки за предотвратяване на обезпокояването на животните.", "date": "2018.12.09", "title": "Заснеха мечка и малкото й в природен парк „Витоша\""}
{"url": "https://www.24chasa.bg/novini/article/7191688", "text": "Категорично несъгласие с възможността кипърският въпрос да бъде разрешен като конфедерация изрази днес в Никозия президентът на Гърция Прокопис Павлопулос, съобщава агенция АНА-МПА. Павлопулос беше в Кипър за отбелязването на десетата годишнина от смъртта на бившия кипърски президент Тасос Пападопулос, предаде БТА. \"Не може да има решение на кипърския въпрос чрез конфедерация\", е подчертал Павлопулос и е отбелязал, че подобно решение би било в противоречие с устройството и начина на функциониране на Европейския съюз. Гръцкият президент заяви, че ако Кипър приеме решение за конфедерация, \"би извел сам себе си от Европейския съюз\". Павлопулос е допълнил, че това, което е необходимо, е да бъдат положени усилия за намиране на решение чрез федерация. \"Можем да намерим този вид федерация, който ни устройва\", е казал гръцкият президент.", "date": "2018.12.09", "title": "Гръцкият президент: Кипърският въпрос няма да бъде разрешен като конфедерация"}
{"url": "https://www.24chasa.bg/novini/article/7191691", "text": "Кипърската полиция съобщи, че е задържала 40 сирийски мигранти, които са пристигнали нелегално на острова с лодка, съобщава Асошиейтед прес. Според полицейските източници властите са засекли първоначално лодката на около 25 километра от брега късно в събота. Мигрантите, сред които две жени и едно дете, са отплавали от турската провинция Мерсин, предаде БТА. Мигрантите са акостирали на брега на признатата само от Анкара Севернокипърска турска република, след което са преминали пеша демаркационната линия и са влезли в южната част на острова, където са били открити от полицията. Всичките 40 мигранти са били отведени в център за приемане на бежанци в предградията на столицата Никозия. Според кипърските власти увеличаването на миграционния натиск напоследък е превърнало Кипър в страната с най-много кандидати за убежище на глава от населението в ЕС.", "date": "2018.12.09", "title": "Кипърската полиция задържа 40 сирийски мигранти"}
{"url": "https://www.24chasa.bg/novini/article/7191698", "text": "Президентът Румен Радев и съпругата му Десислава Радева участваха в традиционния ритуал за запалване на свещите за Празника на светлината - Ханука. Церемонията се състоя в Централната софийска синагога. Президентът запали основната свещ от ритуалния свещник, която символизира чудото на светлината.                                                                                                                                                                                                                                                                                                                       ", "date": "2018.12.09", "title": "Президентът и съпругата му участваха в запалването на свещите за Ханука (Снимки)"}
{"url": "https://www.24chasa.bg/novini/article/7191713", "text": "Китайското външно министрество извика днес американския посланик, за да изрази \"силен протест\" срещу ареста в Канада на финансовата директорка на \"Хуавей текнолъджис\" и заяви, че САЩ трябва да оттеглят заповедта за ареста й, предаде Ройтерс. Мън Ванчжоу - главен финансов директор на компанията, беше арестувана в Канада на 1 декември. Очаква я екстрадиция в САЩ, които твърдят, че тя е прикрила връзките на компанията си с фирма, опитала се да продава техника на Иран в нарушение на санкциите. Мън е дъщеря на основателя на \"Хуавей\", предаде БТА. Китайският заместник-външен министър Ли Юйчън каза на посланика на САЩ Тери Бранстад, че страната му е отправила неприемливо искане към Канада да задържи Мън докато тя минавала през Ванкувър, съобщи китайското външно ведомство. \"Действията на САЩ сериозно нарушават законните и справедливи права на китайска гражданка и в същността си са изключително противни\", каза Ли на Бранстад. Мнението му е сходно с това, което той изрази пред канадския посланик вчера. Китай настойчиво иска САЩ да обърнат внимание на сериозната и справедлива позиция на Китай и да оттеглят заповедта за арест на Мън, посочи Ли. \"Китай ще отвърне по-нататък, в зависимост от действията на САЩ\", добави той.", "date": "2018.12.09", "title": "Китай настоя САЩ да оттеглят заповедта за арест на финансовата директорка на \"Хуавей\""}
{"url": "https://www.24chasa.bg/novini/article/7191724", "text": "Най-вероятната причина за тежката катастрофа, при която загина жена на 65 години, а седмина бяха ранени. е неправилно изпреварване с несъобразена скорост, предаде NOVA. На мястото на инцидента пристигнали четири екипа на Спешна помощ. Ранените са откарани в две столични болници. От УМБАЛ \"Света Анна\" съобщиха, че при тях са настанени 59-годишен мъж и 39-годишна жена. Мъжът, който е шофирал една от колите, е с пневмоторакс, а жената - с фрактура на подбедрица. В \"Пирогов\" са приети жена и мъж с двете му деца. Все още няма информация за състоянието им. Пътят е затворен в района на инцидента, организиран е обходен маршрут.", "date": "2018.12.09", "title": "Шофьор от мелето на Подбалканския път е с пневмоторакс, двете деца са приети в \"Пирогов\""}
{"url": "https://www.24chasa.bg/novini/article/7191732", "text": "Когато се кандидатира за кмет й казах: Десиславо, не се занимавай с това нещо. Не можеш да риташ срещу ръжена, но тя не ме послуша. Каза, че хората са я избрали и не може да ги разочарова. Това сподели в предаването \"120 минути\" по bTV Любка Иванчева, майка на арестуваната за подкуп кметица на \"Младост\" Десислава Иванчева. Тя се съмняваше, че я подслушват. Каза ми, че подозира, че \"ще я сготвят\". Все се надявахме, че до това няма да се стигне - до тези дела и тези разследвания, разказа още майката на Иванчева. Деси си остана същата и след като стана кмет. Живеехме с моята пенсия и нейната заплата. Тя не е свикнала да носи много пари и да харчи. Разбрах от една съседка, че са я арестували. Пуснах телевизора и от тогава следя всичко, което се пуска за нея, каза Любка Иванчева. Дори самият Ваклин, като свидетелства, каза, че не й е искал пари. Такава и беше политиката - да се дават дарения срещу застроена площ. Деси нямаше приятели политици. Най-напред имаше отношения с Георги Кадиев, той казва, че я е изоставил,но всъщност тя се отказа да комуникира с него, коментира още тя. Споделяше ми, че я заплашват по телефона. Заплашваха и Биляна, и майка й. Пускаха сигнали до полицията, но никой не обърна внимание и не направи проверка, разказва майката на Иванчева.", "date": "2018.12.09", "title": "Майката на Десислава Иванчева: Казах й да не се кандидатира за кмет, не ме послуша"}
{"url": "https://www.24chasa.bg/novini/article/7191786", "text": "Френският президент Еманюел Макрон ще се срещне утре с представители на профсъюзите, на работодателските организации и местните власти, предаде Ройтерс, като цитира източник от Елисейския дворец. Срещата, насрочена за 10 ч. парижко време, ще се състои след четвъртия уикенд на белязани от насилие протести на \"жълтите жилетки\", които хвърляха камъни, опожариха автомобили и потрошиха магазини и ресторанти из Франция, предаде БТА. \"Президентът иска да събере представители на всички политически, териториални, икономически и социални сили в тези трудни за страната времена, за да чуе техните гласове и предложения и да ги мобилизира за действия\", каза източникът, цитиран от Ройтерс.", "date": "2018.12.09", "title": "Макрон се среща утре с представители на профсъюзите, работодателите и местните власти"}
{"url": "https://www.24chasa.bg/novini/article/7191800", "text": "Цената на автобусните билети ще поскъпне след въвеждането на системата \"бонус-малус\" за застраховката \"Гражданска отговорност\", съобщи в предаването \"Хора, пътища, автомобили\" по  Магдалена Милтенова от Конфедерацията на автобусните превозвачи. За оскъпяването на превозите ще има принос и въвеждането на ТОЛ системата. Милтенова обаче не се нае да прогнозира конкретна стойност на повишението на цената. “Сега една Гражданска отговорност за автобуса е 680 лв.(условно да кажем). Умножете я по 190%, каквато ще бъде ставката, по която ще се завиши Гражданската отговорност на юридическите лица - това реално няма как да не оскъпи стойността на билета\", каза Милтенова.", "date": "2018.12.09", "title": "Автобусни превозвачи: Билетът поскъпва след въвеждане на системата \"бонус-малус\""}
{"url": "https://www.24chasa.bg/novini/article/7191668", "text": "Една жена загина и 7 пострадаха при тежка катастрофа на Подбалканския път, съобщиха от пресцентъра на МВР. Инцидентът е станал близо до село Саранци, в посока Елин Пелин. Сигнал за тежкия пътен инцидент е получен малко преди 16 часа. По първоначална информация при челен сблъсък между два леки автомобила една жена е загинала на място, а 7 души са пострадали, от които 2 деца. Веднага към мястото са насочени екипи на Пътна полиция, пожарната и Спешна помощ. Пътят временно е ограничен за движение, има организиран обходен маршрут. Обстоятелствата за тежката катастрофа се изясняват.", "date": "2018.12.09", "title": "Загинал и 7 ранени, сред които 2 деца, при тежка катастрофа на Подбалканския път (Обновена)"}
{"url": "https://www.24chasa.bg/novini/article/7191460", "text": "Откриват градска железница по линията Казичене – Банкя. Първата мотриса потегли днес в 12:05ч. и ще стигне до крайната си точка за час и десет минути, предаде  . „Идеята е да направим нова градска железница, която да свързва кварталите на София. В последствие идеята ни е да се свързва Перник със София. Това е не само алтернативен, а допълващ транспорт, идеята е да се формира една нова услуга, която да е от полза на жителите извън града”, каза Цанко Симеонов, Градски транспорт и инфраструктура. Мотрисите ще пресичат града, без да се налага пътниците да се прекачват на Централна гара, за да стигнат, например, от Божурище до Подуене и обратно. Подобен маршрут е имало през 80-те години на миналия век.", "date": "2018.12.09", "title": "Градска железница свързва Казичене с Банкя"}
{"url": "https://www.24chasa.bg/novini/article/7191490", "text": "През изминалата нощ сбивания в курорта Банско не липсваха, въпреки засиленото полицейско присъствие заради студентския празник, предаде  . Студентите, участвали в сбиването, са минали през спешния център и след това са освободени. Младежите са с леки наранявания, уточняват медиците. Тази година празникът премина без сериозни инциденти. Засиленото полицейско присъствие и масовите проверки за алкохол и наркотици ще продължат и днес, предвид очаквания трафик в посока големите градове.", "date": "2018.12.09", "title": "И тази година студентският празник не мина без бой"}
{"url": "https://www.24chasa.bg/novini/article/7191498", "text": "Британският премиер Тереза Мей може да запази поста си, дори и да изгуби вота за споразумението й по Брекзита в парламента във вторник, каза британският министър за Брекзита Стивън Баркли, цитиран от Ройтерс. На въпрос от Би Би Си за медийни съобщения, че Мей може да отложи гласуването, което изглежда вероятно да загуби, и да предоговори с ЕС сделката с искане за повече отстъпки, Баркли отговори, че правителството е съсредоточено върху вота, който ще се състои на 11 декември както е предвидено, предава БТА. \"Вотът е във вторник. Премиерът се бори за нас и ще продължи да го прави на поста си\", каза той. Северноирландската Демократична юнионистка партия (ДЮП), която подкрепя кабинета на Мей, призова премиера да отиде в Брюксел и да се опита да предоговори споразумението за Брекзита с ЕС в приемлив за британския парламент вид. \"Решението е премиерът да отиде пак в Брюксел. Решени сме на първо място да гласуваме против сегашното правителствено споразумение\", каза председателят на парламентарната група на ДЮП Найджъл Додс.", "date": "2018.12.09", "title": "Стивън Баркли: Мей може да остане поста си, дори парламентът да отхвърли споразумението за Брекзит"}
{"url": "https://www.24chasa.bg/novini/article/7191342", "text": "Договореното от британския премиер Тереза Мей споразумение за Брекзит не дава достатъчна яснота или сигурност за бъдещето на Великобритания, заяви влиятелна британска парламентарна комисия, предаде ДПА. \"Понеже правителството отказва да се изправи пред тежките избори пред нас, това споразумение ще е огромна стъпка в неизвестното\", каза Хилари Бен, председател на парламентарната комисия за излизането от ЕС, предава БТА. Докладът на комисията е публикуван два дни преди насроченото в парламента гласуване по сделката за Брекзита. Тереза Мей е изправена пред бунта на голям брой депутати от собствената си Консервативна партия и е слабо вероятно да спечели вота, отбелязва ДПА. Докладът на комисията е силно критичен към споразумението, което определя като \"нито подробно, нито съдържателно\". Специално внимание се обръща на предпазната клауза за запазване на отворена граница между двете Ирландии. \"Задействането на предпазната клауза би довело до незабавни бариери в търговията на стоки и услуги между Великобритания и ЕС\", се казва в доклада. В него се добавя, че ако до 2020 г. не са договорени бъдещите отношения между Лондон и Брюксел, предпазната клауза може да изправи Великобритания пред \"заплахата от значителен икономически срив, който ще намали влиянието й в преговорите\". В доклада се казва също, че правителството не е съумяло да заложи ясни цели за бъдещи отношения с ЕС, които да са \"реалистични, изпълними и подкрепени от парламента\". Отбелязва се, че всяка от останалите 27 страни в ЕС може да наложи вето на резултата от преговорите. \"Ако главният приоритет на правителството е да осигури възможно най-гладка търговия между ЕС е Великобритания, то трябва да реши докъде е готово да следва правилата на ЕС. Досега правителството не е било склонно да прави такъв избор\", се казва в доклада. В него се посочва, че \"вероятно няма мнозинство в парламента за напускане на ЕС без споразумение\" и че парламентът може да гласува други варианти, включително удължаване на Член 50, тоест отлагане на Брекзита след сега насрочената дата 29 март 2019 година.", "date": "2018.12.09", "title": "Британска комисия: Споразумението за Брекзит е огромна стъпка в неизвестното"}
{"url": "https://www.24chasa.bg/novini/article/7191357", "text": "Започнаха предсрочните парламентарни избори в Армения. В 8 часа местно време бяха отворени 2010 избирателни секции в цялата страна, съобщи ТАСС. ЦИК регистрира девет партии и две коалиции за изборите. Гласуването ще продължи до 20 часа. Не е предвидено откриване на избирателни секции в чужбина, предава БТА. Гражданите на Армения, които са в чужбина, няма да могат да участват в изборите, ако не се върнат в родината си. Според официални данни повече от 2,5 милиона души в цялата страна имат право да гласуват.", "date": "2018.12.09", "title": "Започнаха предсрочните парламентарни избори в Армения"}
{"url": "https://www.24chasa.bg/novini/article/7191359", "text": "Македонското министерство на външните работи излезе с декларация по повод  , ако премиерът Зоран Заев продължава да твърди, че има македонски език, предаде  . В декларацията се посочва, че тези думи могат да създадат отрицателни нагласи и враждебност вместо приятелство. „Република Македония ще продължи и в бъдеще активната си, конструктивна и добросъседска политика, в духа на Договора с България и европейските ценности\", посочва още дипломатическото ведомство в Скопие.", "date": "2018.12.09", "title": "Скопие: Изявлението на Каракачанов е идеален повод за враждебност"}
{"url": "https://www.24chasa.bg/novini/article/7191364", "text": "Съединените щати решително се противопоставят на прекратяване на подкрепата за оглавяваната от Саудитска Арабия коалиция във войната в Йемен и ще останат ангажирани в борбата срещу иранското влияние и ислямистката активност в арабската държава, заяви днес представител на Държавния департамент, цитиран от Ройтерс. Правителството на президента Доналд Тръмп бе подложено на натиск у дома за продължаващия от четири години конфликт, довел Йемен до ръба на глада, след убийството на саудитския журналист и сътрудник на в. \"Вашингтон пост\" Джамал Кашоги в саудитското консулство в Истанбул на 2 октомври, отбелязва агенцията. Миналия месец Сенатът придвижи напред резолюция за прекратяване на американската военна помощ, включваща продажби на оръжие и споделяне на разузнавателна информация за подкрепяната от Запада сунитска коалиция, която се намеси през 2015 г. срещу съюзените с Иран бунтовници хуси, за да върне на власт международно признатото йеменско правителство, предава БТА. \"Очевидно има натиск в нашата система /.../ да се изтеглим от конфликта или да прекратим нашата подкрепа за коалицията, срещу което има силна опозиция от страна на администрацията\", заяви Тимъти Лендъркинг, заместник-помощник Държавен секретар по въпросите на Арабския залив. \"Ние силно вярваме, че подкрепата за коалицията е необходима. Ако прекратим подкрепата, това ще изпрати грешен сигнал\", заяви американският дипломат на форум по сигурността в Обединените арабски емирства. Миналия месец САЩ прекратиха презареждането във въздуха на самолети на коалицията, която е обвинявана за въздушни удари, убили хиляди цивилни в Йемен. Лендъркинг заяви, че започналите миналата седмица в Швеция мирни преговори под егидата на ООН между враждуващите страни в Йемен са \"жизненоважна първа стъпка\" към прекратяване на конфликта, който отне живота на хиляди хора. Той посочи, че Вашингтон се стреми към превръщането на Йемен в \"стабилна и единна държава, която да укрепва, а не да подкопава регионалната и глобалната стабилност\". \"В един бъдещ Йемен няма място за подкрепяна от Иран заплаха срещу Саудитска Арабия, Обединените арабски емирства и жизненоважни международни икономически зони\", заяви Лендъркинг, който добави, че коалицията воюва също срещу Ал Каида и \"Ислямска държава\" в Йемен.", "date": "2018.12.09", "title": "САЩ: Няма да спрем подкрепата си за оглавяваната от Рияд коалиция в Йемен"}
{"url": "https://www.24chasa.bg/novini/article/7191372", "text": "„Двуетапното приемане на България в шенгенското пространство ще бъде подкрепено от Германия“, каза днес пред   евродепутатът Андрей Ковачев. Кандидатът на ЕНП за председател на Европейската комисия има ясна визия за спокоен, сигурен и проспериращ европейски континент. Манфред Вебер критикува политиката на Орбан по отношение на Централноевропейския университет. Той е за прекратяване на „Северен поток 2“, въпреки че е от Германия, подчерта Ковачев. „Трябва да имаме единна външна политика. Смятам даже, че трябва да тръгнем към директен избор на президент на ЕС. Имаме силни президенти на САЩ Русия, Китай, а бавно взимаме решенията в ЕС“, смята Ковачев. Той отбелязва, че има спекулация със страховете и грешките на основни играчи в ЕС, „особено на Ангела Меркел, която не успя да обясни, че не казва добре дошли на всички имигранти по света“.", "date": "2018.12.09", "title": "Андрей Ковачев: Германия ще подкрепи двуетапното ни приемане в Шенген"}
{"url": "https://www.24chasa.bg/novini/article/7191377", "text": "Незаконна печатница за документи бе разкрита при полицейска операция в Костенец, съобщиха от пресцентъра на МВР. На 4 декември по обяд, в хода на планирана полицейска операция, служители на сектор „Противодействие на икономическата престъпност“ в ОДМВР- София и колегите им от РУ- Костенец пристъпили към претърсване на частен имот в гр. Костенец, обитаван от 58-годишен криминално проявен и осъждан мъж. От адреса са иззети: пишещи машини; скенер; ксерокс; ламинатор; метална преса; множество дипломи, свидетелства и удостоверения за завършено основно, средно, висше образование и професионална квалификация; СУМПС; корици на дипломи и копия от бланки на документи; бележки с лични данни на лица, учебни заведения, населени места; метални форми с изобразени на тях букви и цифри; метални плаки- заготовки; ксерокопия на документи за самоличност; печати на учебни заведения вкл. и нотариални, както и заготовки за такива. Допълнително са открити и иззети и 98 патрона и три метални писалки за изстрелване на боеприпаси, без да е налице надлежно разрешително за законното им притежаване, както и различни други веществени доказателства, съотносими към извършваната престъпна дейност. Обитателят на адреса е задържан за срок до 24 часа, а по случая е образувано досъдебно производство. След доклад на събраните материали в Районна прокуратура- Ихтиман, 58- годишният мъж е привлечен в качеството на обвиняем за извършени от него престъпления по чл.308, ал.2, вр.ал.1 и по чл.339, ал.1 от НК.", "date": "2018.12.09", "title": "Разкриха незаконна печатница за документи в Костенец, има задържан (Снимки)"}
{"url": "https://www.24chasa.bg/novini/article/7191395", "text": "Шофьор на опел и спътничката му, които са по на 62 г., са в болница, след като пострадаха на Брезовско шосе в Пловдив, съобщиха от полицията. Автомобилът им влязъл в насрещното и се ударил в автобус от градския транспорт. Катастрофата е станала около 10,30 ч. тази сутрин. Няма данни двамата водачи да са употребили алкохол.", "date": "2018.12.09", "title": "Тежък сблъсък между кола и автобус до Пловдив, двама са в болница"}
{"url": "https://www.24chasa.bg/novini/article/7191393", "text": "Парижките паметници отново се отворени за посещение, чистачите са по улиците, собствениците на магазини отварят врати - животът във френската столица постепенно се завръща към нормалното след  , предаде Асошиейтед прес. Президентът Еманюел Макрон излезе от мълчанието си и пусна одобрителен туит към полицията, но расте натискът върху него да предложи нови решения, за да успокои разгневените французи, предаде БТА. Броят на пострадалите във вчерашните протести на \"жълтите жилетки\" бе по-нисък от този в предишната събота, но масовото мобилизиране на силите на реда не успя да спре решителните демонстранти. Вчера по улиците на страната излязоха около 125 000 души. През нощта в Париж имаше силни ветрове и проливен дъжд, които затрудняват усилията по разчистване на отломките, останали след опожаряванията и мародерствата. Броят на арестуваните във вчерашните протести във Франция достигна 1726 души, от които най-малко 1220 остават задържани под стража, съобщи вътрешният министър Кристоф Кастанер, цитиран от ТАСС. Най-много арестувани има в Париж - 1150, от които 619 остават задържани под стража. У много от тях са намерени оръжия.", "date": "2018.12.09", "title": "Обстановката в Париж се нормализира след вчерашните протести на \"жълтите жилетки\""}
{"url": "https://www.24chasa.bg/novini/article/7191369", "text": "Финансистът Левон Хампарцумян, който стана „Банкер на 2018 г.” коментира проблемът с хроничната бедност пред  . По думите му страната ни винаги е била най-бедната държава в Европа, дори по времето на комунизма. „През 1944 г. България е на същото икономическо положение като Дания – селскостопански държави с наченки на индустрия. След това едно развитие на социализъм ни докарва през 1990 г. да сме в икономически фалит. Не последните 30 години са ни вкарали в беля, а предишните 50 плюс следващите 30”, каза Хампарцумян. Банкерът заяви, че заради системното недофинансиране на образованието има около 1 млн. души, които са функционално неграмотни. „На тези хора дори да им предложиш работа, нямат елементарната квалификация да я свършат. Ако преди 30 години се хванеше един не много образован човек – след 3 месечен курс, той става тракторист. Днес един трактор струва 30 млн. евро, а таблото му е малко по-просто от това на самолет – не може с три месеца да се научиш”, посочи банкерът. Финансистът заяви, че е важно да има голяма средна класа и подходяща инфраструктура, за да се повиши стандартът на живот в България. Хампарцумян сравни начина на живот на семейство Баневи с този на френската кралица Мария Антоанета, която е останала в историята с изказването си „Като нямате хляб – яжте пасти”. „Арогантното потребление в едно бедно общество е толкова безвкусно и неприемливо. Аз като отговарях за приватизацията на тях нищо не съм им продавал. Според мен, това което са правили е било в рамките на законите, такива каквито са ги писали тогава. Апетитът идва с яденето, с времето са направили неща, които също ги пише в законите, но в Наказателния кодекс”, заяви Хампарцумян. Банкерът заяви, че българската икономика през последните години расте. Банките успяват да покрият старите си дългове и да бъдат на печалба. Хампарцумян коментира и изказването на шефа на Асоциацията на банките Петър Андронов, че идва краят на ниските лихви. „Ниските лихви, който виждахме последните години, бяха мярка за стимулиране на икономиката за излизане от кризата, завъртане на колелото. Тази парична маса, при опасност от инфлация се изтегля и трябва лихвите да тръгнат нагоре. Това е начинът, по който централните банки прибират парите, които са напечатани, за да стимулират икономиките в лошите години. Не се очаква рязко повишаване, за да не се създава шок в икономиката”, каза Хампарцумян.", "date": "2018.12.09", "title": "Левон Хампарцумян: Не се очаква рязко повишаване на лихвите"}
{"url": "https://www.24chasa.bg/novini/article/7191402", "text": "Има много ясни клаузи в договора за приятелство с Македония, но в Скопие трябва да престанат да фалшифицират историята, каза днес пред   вицепремиерът Красимир Каракачанов, коментирайки актуални въпроси. „От година и половина тази т.н. комисия на практика няма никакъв напредък. От българска страна има желание да се правят компромиси, което според мен е недопустимо, а от македонска стана има желание да се шикалкави“, каза той, визирайки работата на съвместната експертна Комисия по историческите и образователни въпроси с Македония. „Например твърдят, че цар Самуил воювал и срещу България“, каза Каракачанов и същевременно подчерта: „Не съжалявам за договора, беше крачка напред“. Според вицепремиера в Скопие трябва да се промени манталитетът и Македония не би трябвало да влиза в НАТО с този манталитет. „Като лидер на ВМРО, човек и историк и българин имам право на свое мнение и ще го защитавам“, допълни Каракачанов. „В политиката, особено когато си в коалиция, трябва да се съобразяваш с партньорите, за да няма драми. Синята каска, обаче, вече я подарих на премиера Борисов. Който не е разбрал, че подобни крамоли са вредни, няма да разбере нищо и следващата година. Може ли в едно семейство да има скандали и комшиите да го уважават? Вместо да убеждаваме ГЕРБ, се разправяме със себе си“, каза Красимир Каракачанов. „Единственият въпрос, по който се наложи компромис, са пенсиите. Ние смятахме, че минималната пенсия трябва да стане 300 лева, допълни министърът на отбраната. Той е категоричен, че „няма драми в правителството и от друга страна - между нас и ГЕРБ“. „Излишни приказки и спорове са кой ще бъде евродепутат и кой – не.“ „В края на краищата хората ще оценят дали коалицията върши работа. Това е въпрос, който тепърва ще обсъждаме\", добави Каракачанов. И оцени Ангел Джамбазки като най-активния български евродепутат. „Той е подходящ кандидат, но трябва да решим заедно“, каза Каракачанов. Той коментира ситуацията в Керченския пролив и евентуално искане към България от страна на САЩ. Няма искане към България за засилено военно присъствие в региона, има към Турция, каза Каракачанов. Той допуска, че това е проверка на САЩ доколко Турция е реален партньор в НАТО. Движението на външни за черноморските държави кораби може да става само в рамките на 21 дни, обясни Каракачанов. „Към България няма искане за засилване на присъствието на чужди кораби в нашите пристанища НАТО присъства в Черно море в рамките на държавите членки Турция, България Румъния. Всички черноморски страни са заинтересовани от туризъм и газопроводи, а не от военни сблъсъци. От сблъсъка в Азовско море имат интерес и руският президент, и украинският президент по вътрешнополитически причини“. Каракачанов беше категоричен, че \"няма откъде да се вземат 20-25 милиарда, за да махнем всичко руско\". Така министърът на отбраната коментира въпроса за поддържането на руската военна техника. Полските МиГ-29 са три пъти повече от нашите и са по-стари, подчерта той. България не е дефинирала ясно каква е нейната политика спрямо българите в чужбина, отбеляза Каракачанов на въпрос са бъдещето на Държавната агенция за българите в чужбина и предложението за нейното закриване. Необходима е ясно разписана държавна политика. Има четири милиона българи в чужбина, напомни Каракачанов. Според него е необходимо специално министерство. \"Не ме е страх, но не ми се правят предсрочни избори. Уморително е и губене на време за държавата\", отговори Каракачанов на въпрос за евентуални предсрочни избори.", "date": "2018.12.09", "title": "Каракачанов: В Скопие трябва да престанат да фалшифицират историята"}
{"url": "https://www.24chasa.bg/novini/article/7191406", "text": "Управляващата коалиция в Белгия се разпадна поради разногласия по Пакта на ООН за миграцията. От правителството излезе партията \"Нов фламандски алианс\", съобщи днес вицепремиерът и министър на външните работи Дидие Рейндерс, цитиран от ТАСС. \"Министър-председателят /Шарл Мишел/ се намира на аудиенция при краля, където ще обяви нов състав на правителството без партията \"Нов фламандски алианс\", заяви Рейндерс, предаде БТА. \"Нов фламандски алианс\", най-голямата политическа партия в холандскоезичната област Фландрия, през последните седмици блокираше подписването от Белгия на Пакта на ООН за миграцията, заплашвайки с излизане от управляващата коалиция, припомня агенцията.", "date": "2018.12.09", "title": "Белгия: Правителствената коалиция се разпадна поради разногласия по миграцията"}
{"url": "https://www.24chasa.bg/novini/article/7191410", "text": "Председателят на турския парламент Бинали Йълдъръм критикува Съединените щати за това, че работят с терористичните според Анкара организации Кюрдска работническа партия (ПКК), Партия на демократичния съюз (ПДС) и Сили за защита на народа (СЗН), за да елиминират друга терористична организация - ДАЕШ (Ислямска държава), предаде Анадолската агенция. \"За съжаление, страна, която смятаме за наш съюзник, предприе стъпки да елиминира ДАЕШ, като сътрудничи със сирийския клон на ПКК - ПДС/СЗН. Това е много погрешен метод\", заяви в събота Бинали Йълдъръм на среща на председателите на парламенти в Техеран, предава БТА. \"Да кажем, че елиминираш ДАЕШ (чрез ПДС/СЗН). Тогава с коя терористична група ще работиш, за да елиминираш ПДС/СЗН? Това е омагьосан кръг\", каза Йълдъръм. Той посочи, че е грешка да се опитваш да премахнеш една терористична група чрез друга. Турция многократно се е противопоставяла на американската подкрепа за ПКК/ПДС/СЗН като \"надежден съюзник\" в Сирия. Подкрепата включва доставки на оръжие и оборудване, отбелязва Анадолската агенция. Кюрдската работническа партия (ПКК) води въоръжена борба срещу турската държава от над 30 години. По време на конфликта се загинали около 40 000 души и ПКК е призната за терористична организация от Турция, САЩ и ЕС. Според Анкара Партията на демократичния съюз (ПДС) и кюрдските Сили за защита на народа (СЗН) са сирийско разклонение на ПКК. Бинали Йълдъръм отбеляза, че Турция, Иран, Ирак и Сирия са изправени пред една и съща терористична заплаха. Според него подобни проблеми могат да възникнат в Афганистан и в Пакистан, и затова тези страни трябва да си сътрудничат по-тясно в борбата с тероризма. Председателят на турския парламент допълни, че Турция се бори с още една терористична организация - ФЕТО, която стои зад опита за преврат през 2016 г. \"Те опитаха да организират преврат, използвайки оръжия, танкове и изтребители на турската държава, и превърнаха в мъченици наши сънародници\", заяви Йълдъръм. \"Когато назреят условия за това, тази група ще нарани и вас\", предупреди председателят на турския парламент и посочи, че Турция продължава да говори пред другите държави за тази заплаха. По време на посещението си в Техеран председателят на турския парламент имаше отделни срещи с руския си колега Вячеслав Володин и с иранския президент Хасан Рохани. Йълдъръм заяви, че Турция е решена да продължи сътрудничеството с Иран и Русия за решаване на проблемите в региона.", "date": "2018.12.09", "title": "Йълдъръм Към САЩ: Не може да използваш \nедна терористична група в борбата с друга"}
{"url": "https://www.24chasa.bg/novini/article/7191429", "text": "Куче, което оцеля след стихийните горски пожари в Северна Калифорния, храбро е бранило руините на дома на господарите си в продължение на месец, докато те се завърнат, предават Асошиейтед прес и ДПА. Кучето Медисън било на поста си, когато на Андреа Гейлорд й било разрешено да се завърне отново вкъщи в зоната, от която била спешно евакуирана на 8 ноември след като пламъците обхванали гр.Парадайз. Но тогава тя не успяла да вземе със себе си и четириногия домашен любимец, предаде БТА. От дома останали само руини. Но преданото куче не го напуснало и за миг и храбро го бранело. Служители от организация за защита на животните забелязали Медисън. Кучето ги държало настрана от дома, но приемало оставената му храна. Бил спасен и братът на Медисън, Мигел, който се оказал настанен в приют за животни на 135 километра от дома му след евакуацията на района. Медисън и Мигел са от породата анатолийска овчарка, известна със своята преданост.", "date": "2018.12.09", "title": "Куче брани цял месец опожарения дом на стопаните си в Калифорния"}
{"url": "https://www.24chasa.bg/novini/article/7191443", "text": "Европа е атакувана от много посоки - не само от крайните националисти, обясни днес пред   Сергей Станишев, след като за трети път бе избран за лидер на Партията на европейските социалисти (ПЕС). „Освен популистите има и традиционната десница, която всъщност иска да замрази статуквото, което обаче не отговаря на очакванията, на нуждите на хората, защото истината е, че огромна част от хората в ЕС живеят в несигурност, несигурност“, каза той. Затова в платформата на ПЕС за предстоящите европейски избори водещи ще бъдат политиките и механизмите, насочени към „социалния характер на Европа“, подчерта Станишев. „Защото това е голямото предизвикателство пред всички държави и това е, което хората очакват. В богатите страни вече като Франция, Белгия, движението на „жълтите жилетки“ на гняв на хора, които искат да се преодолее това разделение, то и в България го има, богата София и загиваща провинция, която се чувства изхвърлена от възможности за развитие и хората бягат“ добави Сергей Станишев.", "date": "2018.12.09", "title": "Сергей Станишев: ПЕС работи за социална Европа"}
{"url": "https://www.24chasa.bg/novini/article/7191445", "text": "„Има очаквания и в хората, това показват и социологическите данни. Познавайки нравите на българския политически живот, смятам, че управляващата коалиция ще избере този момент, за да бъде в неин интерес“, каза вицепремиерът Илияна Йотова пред  . „Има огромен вакуум в отношенията между институциите“, смята Йотова. „България няма никаква идея каква да бъде политиката й към нашите сънародници навън. Нямаме отговор на въпроса искаме ли тези хора да се чувстват българи и ако да, то какво да правим за това.“ Йотова съобщи, че нейният екип е подготвил концепция за българска институция от типа на Британски съвет и Институт „Сервантес“. Много харесвам всичко онова, което е в графата читалищна дейност, но в XXI век това вече не е достатъчно, допълни Йотова. „Често пъти ни казват в президентската институция, че нямаме правомощия. Всеки, който претендира да бъде част от институциите, трябва да има своите отговорности“, подчерта Йотова. Тя окачестви като „груба грешка, гаф на българското правителство, че няма да изпрати солидна делегация в Маракеш, която да каже защо България на приема Пакта за миграцията“. „Той (пактът) ще се приеме, но проблемът е, че това е слаб документ. Обаче има две неща, които са много важни - как да се управлява миграцията и реадмисията“, каза Йотова Страните от ООН се събират на 10 и 11 декември в мароканския град в Маракеш за подписване на Глобалния пакт за миграцията. Според Йотова „голямата грешка на Европа през 2010-2011 г. бе, че избяга от управлението на миграцията и после започна да лекува последствията. „Започна криза, която и до ден днешен не е решена“, каза тя. „Ако ЕС продължи да функционира по същия начин, ще има много тежка съдба“, подчерта вицепрезидентът.", "date": "2018.12.09", "title": "Илияна Йотова: Има очаквания за предсрочни избори"}
{"url": "https://www.24chasa.bg/novini/article/7191447", "text": "Британският държавен министър за Брекзита Куаси Картенг заяви, че гласуването в парламента по споразумението за излизане от ЕС ще се състои по график във вторник, след твърдение в пресата, че вотът вероятно ще бъде отложен, предаде Ройтерс, цитирана от БТА. \"Ще има вот във вторник и смятаме да го спечелим. Имаме добър шанс\", каза Картенг за Скай нюз.", "date": "2018.12.09", "title": "Британското правителство потвърди: Парламентът ще гласува Брекзит във вторник"}
{"url": "https://www.24chasa.bg/novini/article/7191216", "text": "Десетки хиляди души протестираха в Торино срещу проект за железопътна връзка между този град и Лион във Франция, който според тях е разхищение на държавни средства в момент, когато Италия се нуждае от пари за образование и здравеопазване, предаде Франс прес. Според организаторите в протеста са се включили 70 000 души. Нямаше оценка от силите на реда. В Италия не е прието полицията да съобщава подобни данни. Сред демонстрантите имаше пенсионери, млади хора, семейства с деца. Те носеха табели с надписи като \"Против разхищението\", \"Да на малки полезни инфраструктури, не на големи безполезни инфраструктури\", \"Ж.п. линията е спонсорирана от Индустриалния съюз - Мафия на цимента\", предаде БТА. Проектът за железопътна линия Лион-Торино, чийто главен елемент е прокопаване на тунел от 57,5 км във френските и италианските Алпи, се оспорва от самото си начало, особено от сдружения за защита на околната среда. Днешното основно послание обаче беше критика към разхищението на държавни средства. Смята се, че само тунелът ще струва най-малко 8,6 милиарда евро. \"Има по-важни неща, в които да се инвестира, като болници, училища, пътища\", каза 60-годишният демонстрант Маурицио Алферо. В шествието участва и група кметове, синдикалисти и представители на комунистическата партия, на анархистите, на Движение \"5 звезди\" и на \"жълтите жилетки\". Самото италианско правителство е разделено по въпроса. Крайнодясната \"Лига\" на Матео Салвини подкрепя проекта, а Движение \"5 звезди\" е против. То поръча анализ на разходите и печалбите и чака резултатите му преди да даде становище.", "date": "2018.12.09", "title": "Хиляди протестираха в Италия срещу проект за жп линия между Торино и Лион"}
{"url": "https://www.24chasa.bg/novini/article/7191220", "text": "Полицията в Нова Зеландия откри тялото на  . Полицията задържа 26-годишен мъж. Повдигнато му е обвинение за убийство. Тялото на Милейн е било открито на около 10 метра от пътя, в местност с много храсти в предградието Уейтакиър. В понеделник ще бъде извършена аутопсия, пише британският таблоид „Мирър”, цитиран от  . За последно британката е била видяна на 1 декември в хотел в Окланд, придружавана от младия мъж, когото впоследствие полицията арестува. През септември Милейн се е дипломирала и решила да тръгне на околосветско пътешествие за една година. Пристигнала в Нова Зеландия на 20 ноември. Бащата ѝ – Дейвид Милейн, разказа пред журналисти, че дъщеря му всеки ден му писала и му изпращала снимки от пътуването си. По думите му за последно се чули в деня, в който Грейс изчезна. Търсенето на младата жена започна в сряда. Семейството ѝ е било уведомено за трагичната развръзка, съобщиха от местната полиция.", "date": "2018.12.09", "title": "Откриха мъртва 22-годишната британка, изчезнала в Нова Зеландия"}
{"url": "https://www.24chasa.bg/novini/article/7191222", "text": "От днес (9-и декември) влиза в сила новият график за движение на влаковете на „БДЖ-Пътнически превози“ ЕООД. В повечето региони на страната се запазва досега действащият график за движение. Това съобщиха на сайта на дружеството. При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението, затова и голяма част от направените промени в новия график за движение на влаковете са съобразени с постъпили предложения от тяхна страна. Друга част от промените са свързани с обосновани искания на редовни клиенти, а трети – с повишаване рентабилността на превозите и ефективното използване на наличния подвижен състав. През следващата година ще се запази обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 572 влака, от които: 16 международни бързи влака (като 4 от тях ще се движат само през летния сезон), 78 бързи влака (5, от които ще се движат само в определени дни от седмицата), 136 пътнически влака и 342 крайградски пътнически влака. Движението на влаковете в участъците с най-голям брой пътници в работните дни ще се осъществява на по-чести интервали и през 2019 г. В сутрешните часове влаковете по направлението Перник-София отново ще се движат на интервал от 20 минути, а в следобедните часове и вечер ще пътуват в посока София-Перник на интервал от 40 минути. По маршрута Лакатник-Своге-София влаковете ще се движат в сутрешните часове отново на интервал от 30 минути, а в следобедните часове и вечер ще пътуват в обратното направление (София-Своге-Лакатник) на всеки 60 минути. В участъка Пловдив-Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София- Крайова, която се осъществява със сутрешния влак София-Видин и обедния Видин-София. През летния сезон (от м. юни до м. октомври), се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София-Букурещ директните вагони отново ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ. По направлението София-Белград придвижването с директния влак от София ще се осъществява само в периода от 14.06.2019 г. до 16.09.2019 г. При разработването на новото разписание, транспортната схема и периодите на движение на влаковете са съобразени в максимална степен с обемите и структурата на превозите, както и с техническите възможности и капацитета на подвижния състав. В графика са взети предвид и планираните по-мащабни ремонти по железопътната инфраструктура, с оглед при тяхното стартиране, корекциите в маршрутите и разписанията на влаковете да са минимални. Например за участъка София-гара Искър-Казичене-Елин Пелин, предвид очакваните ремонти са разработени разписания на влаковете по алтернативен маршрут през гара Подуяне. Това е направено, за да бъдат избегнати бъдещи изменения в разписанието на влаковете, движещи се по цялата южна жп мрежа. За подобряване транспортното обслужване на столицата и намаляване времето за престой на Централна гара София за периода на новия график за движение на влаковете е предвиденото някои влакове за гара Банкя да не започват или приключват движението си на/в гара София, като промяната на маршрутите е отразена в електронния пътеводител на официалната интернет страница на БДЖ. При така разработената схема се създава директна връзка от гарите и спирките от северозападната част на столицата – Банкя, Божурище, Волуяк, Обеля, Връбница и Надежда с гарите и спирките в източната част на града – Подуяне пътническа, Подуяне среден район, сп. Смирненски, сп. Искърско шосе, гара Искър и гара Казичене. Подробна информация за новия график за движение на влаковете клиентите на „БДЖ-Пътнически превози“ ЕООД могат да получат от служителите на гишета „Информация” и билетните каси във всички железопътни бюра и гари в страната, на националния информационен телефон 0700 10 200 или от електронния пътеводител на официалната интернет страница на дружеството: www.bdz.bg.", "date": "2018.12.09", "title": "От днес влиза в сила новият график за движение на влаковете, вижте промените"}
{"url": "https://www.24chasa.bg/novini/article/7191226", "text": "Кризата в белгийското правителство заради пакта на ООН за миграцията се изостри още повече вчера, когато фламандските националисти намекнаха, че могат да се оттеглят от коалицията, ако премиерът сложи подписа си под текста, съобщи Франс прес. \"Ако приемем да ни игнорират. . . повече никога няма да бъде взета предвид нашата позиция. Ако повече нямаме глас в това правителство. . . няма смисъл а продължаваме\", заяви вчера вечерта на пресконференция председателят на Нов фламандски алианс (НФА) Барт де Вевер, предава БТА. Той свика пресконференцията след извънреден министерски съвет в Брюксел за намиране на изход от тази политическа криза. НФА е единствената от четирите партии в правителствената коалиция, която е против пакта. Минути преди изявлението на Де Вевер премиерът Шарл Мишел заяви пред агенция Белга, че ще отиде в Маракеш, където в началото на другата седмица този документ ще бъде одобрен от страните от ООН. Няколко европейски страни вече заявиха, че няма да подкрепят това необвързващо споразумение за регулиране на миграцията, включително Унгария, Австрия, Италия, България, Хърватия, Чехия, Полша и Швейцария, отбеляза ДПА.", "date": "2018.12.09", "title": "Кризата в белгийското правителство заради пакта на ООН за миграцията се изостря"}
{"url": "https://www.24chasa.bg/novini/article/7191228", "text": "Стотици демонстранти - противници на присъединяването на Канада към Пакта на ООН за миграцията и проимигрантски активисти - излязоха вчера на демонстрации пред парламента в Отава, съобщи Франс прес. Около 200 членове на крайнодесни организации и стотина контрадемонстранти си размениха обиди на заснежената ливада пред парламента на Канада, предава БТА. В началото на проявата имаше схватки между демонстрантите, но полицията за борба с безредиците се намеси бързо и раздели двата лагера. Един протестиращ бе задържан. Едната група скандираше: \"Откажете пакта за миграцията\", а другата - \"Бежанците са добре дошли, расистите да си ходят вкъщи\". Текстът на необвързващото споразумение на ООН за миграцията ще бъде официално приет на 10 и 11 декември в мароканския град Маракеш.", "date": "2018.12.09", "title": "Сблъсъци между протестиращи срещу пакта за миграцията на ООН и контрадемонстранти в Канада"}
{"url": "https://www.24chasa.bg/novini/article/7191234", "text": "Холандецът Франс Тимерманс, който бе избран за водещ кандидат на Партията на европейските социалисти (ПЕС) за европейските избори догодина, призова вчера Великобритания да се откаже от Брекзита и да остане в ЕС, предаде ДПА. Тимерманс, който в момента е заместник-председател на Европейската комисия (ЕК), но има амбициите да наследи Жан-Клод Юнкер на председателския пост през май, заяви на конгреса на ПЕС в Лисабон, че \"Обединеното кралство винаги е повече от добре дошло да остане\", предава БТА. Той заяви, че ако оглави ЕК, ще се бори за по-високи заплати, по-голяма подкрепа за малкия бизнес и за по-справедливо данъчно облагане на големите дигитални корпорации и на свръхбогатите.", "date": "2018.12.09", "title": "Холандски кандидат за евроизборите: Великобритания е повече от добре дошла да остане в ЕС"}
{"url": "https://www.24chasa.bg/novini/article/7191236", "text": "Британският премиер Тереза Мей се очаква да отложи насрочения за вторник ключов вот в парламента за сделката за Брекзит и да замине в началото на следващата седмица за Брюксел за нови преговори. Това съобщи Ройтерс, като се позова на в. \"Сънди таймс\". Вестникът цитира \"министри и помощници\", според които Мей ще обяви днес, че отлага гласуването. Мнозина предричат, че тя ще загуби вота и министрите се притесняват, че поражението може да доведе до падане на правителството, предаде БТА. Мей ще замине за Брюксел следващата седмица, за да отправи последен призив към Европейския съюз за по-добри условия в сделката за излизането на Обединеното кралство, за да може да спечели подкрепата на депутатите.", "date": "2018.12.09", "title": "\"Сънди таймс\": Тереза Мей ще отложи гласуването в парламента за Брекзит"}
{"url": "https://www.24chasa.bg/novini/article/7191238", "text": "Разследването на ФБР на предполагаемите опити на Русия да се намеси в президентските избори в САЩ през 2016 г. първоначално се е водило срещу четирима американски граждани и Доналд Тръмп не е бил сред тях, предаде БТА. Това е заявил бившият директор на Федералното бюро за разследване Джеймс Коми на изслушване пред комисиите по правосъдието и по надзора в Камарата на представителите, предадоха световните агенции. \"Започнахме разследване срещу четирима американци, за да видим дали има връзка между тези четирима американци и руските опити за намеса\", е казал Коми на изслушването при закрити врата в петък. Той не е назовал имената на разследваните лица и само е казал, че Тръмп не е бил сред тях, но че четиримата са били свързани с него.", "date": "2018.12.09", "title": "Джеймс Коми: Започнахме разследването за Русия и изборите в САЩ срещу 4 американци, Тръмп не е сред тях"}
{"url": "https://www.24chasa.bg/novini/article/7191242", "text": "Трима младежи загинаха при тежка катастрофа между старозагорските села Ветрен и Нова махала. Инцидентът е станал около 1:30 ч. Две момчета са с опасност за живота и са настанени в болницата в Стара Загора - единият на 20 г., другият на 18 г., предаде Нова тв. Не е ясна причината за инцидента, но вероятно младежите са шофирали с превишена скорост. Колата се е блъснала странично в дърво и се е превъртяла многократно. Сигналът е подаден към 2:40 ч. сутринта. Автомобилът е \"БМВ\" бил смазан до неузнаваемост. Шофьорът на колата бил на 25 г. от град Николаево, а другите загинали са тийнейджъри на 17 г. и 15 г.  Изясняват се причините за тежкия инцидент.", "date": "2018.12.09", "title": "Трима младежи загинаха след удар в дърво край Стара Загора (Видео, снимки)"}
{"url": "https://www.24chasa.bg/novini/article/7191268", "text": "Деветнадесетгодишен мъж почина, а трима души са в критично състояние, след като са приели свръхдоза наркотици на музикален фестивал в Сидни, съобщи днес полицията, цитирана от ДПА. Две жени на 19 и 25 години и мъж, чиято възраст не е известна, са приети в болница в критично, но стабилно състояние, след като са припаднали по време на проявата в Олимпийския парк в Сидни, на която е имало 18 000 души, предаде БТА. Полицията каза, че общо 130 души са потърсили медицинска помощ на вчерашния фестивал. Повдигнати са обвинения на 18-годишна жена и 25-годишен мъж, заловени с голямо количество екстази.", "date": "2018.12.09", "title": "19-годишен почина и трима са в критично \nсъстояние след свръхдоза в Сидни"}
{"url": "https://www.24chasa.bg/novini/article/7191270", "text": "Сърфист е в тежко състояние в болница, след като е бил нападнат от акула край бреговете на Австралия рано тази сутрин, съобщи полицията, цитирана от ДПА. Трийсет и шест годишният мъж е карал сърф край курорт на 400 км северно от Сидни, когато акулата го е захапала за крака, предаде БТА. Той успял да се добере до брега, където случаен минувач го е видял и се е обадил на службите за спешна помощ. Оказана му е първа помощ на място, след което бил откаран с хеликоптер до болница в австралийския град Нюкасъл. Състоянието му е тежко, но стабилно. Това е 24-ото нападение от акула край бреговете на Австралия за тази година. Един човек бе убит от акула от началото на годината.", "date": "2018.12.09", "title": "Акула нападна сърфист край бреговете на Австралия"}
{"url": "https://www.24chasa.bg/novini/article/7191272", "text": "Индексът на тържищните цени /ИТЦ/, който отразява цените на хранителните стоки на едро, се повиши тази седмица с 1,07 на сто до 1,408 пункта, съобщава Държавната комисия по стоковите борси и тържищата /ДКСБТ/. За три седмици ИТЦ се повишава с 3,22 на сто. Базовото ниво на индекса - 1,000, е от 2005 година. Оранжерийните домати поскъпват 9 процента и се продават тази седмица по 2,17 лева за килограм, оранжерийните краставици поскъпват с 5,2 на сто и се търгуват по 2,65 лева. Картофите поскъпват с 9,9 на сто и се продават по 0,78 лева за килограм на едро. Морковите поевтиняват с 8,5 процента и се търгуват по 0,65 лева за килограм. Зелето поскъпва с 3,1 процента до 0,67 лева за килограм. Ябълките поскъпват с 6,1 процента и се търгуват по 1,05 лв./кг. Цената на портокалите се вдига с 4,7 на сто до 1,34 лева за килограм.Бананите поевтиняват с 6,4 на сто до 1,76 лева за килограм. Лимоните се търгуват по 1,80 лева за килограм. Кравето сирене поевтинява с 0,5 на сто и се търгува по 5,90 лв./кг; кашкавалът, тип \"Витоша\", се купува по 10,09 лв./кг, а олиото се купува по 1,95 лева за литър. Каймата се търгува по 4,72 лева за килограм. Пакетче краве масло от 125 грама струва 2,27 лева. Пилешкото замразено месо поскъпва с 3,6 на сто и се продава по 4,00 лева за килограм на едро в края на седмицата. Захарта се търгува по 1,13 лв./кг, а брашното тип \"500\" се продава по 0,86 лева. Яйцата се продават по 0,20 лева за брой.", "date": "2018.12.09", "title": "Доматите поскъпват с 9%, краставици с 5%"}
{"url": "https://www.24chasa.bg/novini/article/7191276", "text": "Седемнайсет души загинаха при челен сблъсък на два микробуса в западната част на Боливия, съобщи в. \"Дебер\", цитиран от ТАСС. Над 10 души са ранени. Сред жертвите има едно дете, предаде БТА. По предварителна информация един от водачите се движел с превишена скорост и навлязъл в лентата за насрещно движение.", "date": "2018.12.09", "title": "2 микробуса се сблъскаха челно в Боливия, 17 загинаха, над 10 ранени"}
{"url": "https://www.24chasa.bg/novini/article/7191285", "text": "Протестите на „жълтите жилетки“ във Франция продължиха до късно през нощта. предаде  . Няколко пъти се стигна до ескалация на напрежение, но общото мнение, е че демонстрациите са били по-спокойни от миналата седмица. Равносметката - 135 ранени, сред които има и служители на реда. Повече от 1300 задържани. Според официалните данни в протестите са участвали общо 125 000 души, от които 10 000 в Париж. Френският премиер Едуар Филип призова за единство. Очаква се в близките дни президентът Еманюел Макрон да направи специално обръщение към жълтите жилетки. Протестът им започна в средата на ноември като недоволство срещу повишаването на акцизите за горивата. И въпреки че властта се отказа от това решение, социалното напрежение не стихна, а прерасна в движение срещу политиката на кабинета като цяло.", "date": "2018.12.09", "title": "1300 задържани при протестите на „жълтите жилетки“ във Франция"}
{"url": "https://www.24chasa.bg/novini/article/7191291", "text": "България не е търсила съдействие на македонските власти по разследването за продажбата на български паспорти. Това съобщи македонският премиер Зоран Заев пред български журналисти в Лисабон, където взе участие в конгреса на ПЕС. За нас е ясно, че много македонци имат български паспорти и ние имаме българи в Македония. Нямаме проблем, но ако нещо е било незаконно, България ще си го установи, коментира той. Заев обяви, че македонците имали само ползи от договора за добросъседство с България. Между 15 и 25 януари парламентът трябва да приеме окончателно промените в конституцията за името Северна Македония, обясни още Заев. Той изрази увереност, че ще се осигури две трети мнозинство за приемането на промените и че парламентът ще осигури единството на Македония. Защото с този договор, както и преди с договора с България, ние прекратихме с нашите двустранни проблеми със съседите, обясни той. И оставало да докажат на гражданите и на Гърция и Македония, че това е само за добро. Впрочем, както стана с България - всички видяха, че има само придобивки, коментира македонският премиер. Ставаме европейска, нормална държава и с реформите се надявам да станем 30-та членка на НАТО, а през юни следващата година да започнем отварянето на главите от преговорите за ЕС, оптимист бе Заев. По отношение на своя предшественик Никола Груевски и бягството му, Заев беше категоричен, че е редно Унгария да върне осъдения вече политик. \"Ние сме много изненадани. Но ни е много приятно, че всички европейски държави също са изненадани. В Македония една от най-сериозните реформи е в областта на правосъдието\", коментира Заев. Цялата система е под наблюдението на Европийската комисия и съюз и при прозрачен процес е ясна присъдата на Груевски. Даването на убежище от страна на Унгария за нас е наистина неприемливо. Защото нито по нито един закон, включително и по унгарските, не е допустимо да се дава убежище, когато вече има произнесена присъда, допълни той. Много ни е изненадващо и неприятно ме една европейска държава постъпва така. Надяваме се че Унгария ще преразгледа решението си ще отговори на исканията ни и ще върне Никола Груевски да си излежи присъдата, каза още македонският премиер.", "date": "2018.12.09", "title": "Заев: България не е търсила съдействие за разследването за продажба на паспорти"}
{"url": "https://www.24chasa.bg/novini/article/7191279", "text": "Китай създаде комисия за оценка на онлайн игрите, за да гарантира спазването на определения етичен кодекс, в опит да осигури здравословни развлекателни продукти и да защити юношите от отрицателното им въздействие, заявиха от отдела за публичност на ЦК на ККП, предаде  . Съставена от експерти в сферата на онлайн игрите, изследователи от правителствени отдели, индустриални институции и медии, базираната в Пекин комисия ще оценява съдържанието на онлайн игрите, ще следи дали то е възможно да събуди социални проблеми и противоречия. Тя ще предостави правила за онлайн игрите с препоръки за създаването на политики и ще дава насоки на компаниите, за да поемат социални отговорности и да се придържат към етичните норми. След неотдавнашна оценка на 20 игри от комисията, регулаторите поискаха от производителите и операторите на 11 онлайн игри да направят корекции в съдържанието. Останалите девет не получиха одобрение. Китай е свидетел на мащабен ръст на пазара на онлайн игри, който достигна 235,5 милиарда юана (около 34,3 милиарда щатски долара) миналата година, сочат данни на китайското управление за киберпространството. Бързо процъфтяващата индустрия обаче предизвика социални проблеми като негативно влияние на неподходящо съдържание и пристрастяване към игрите, състояние което тази година Световната здравна организация определи като психично разстройство.", "date": "2018.12.09", "title": "Китай създаде комисия за оценка на етиката в онлайн игрите"}
{"url": "https://www.24chasa.bg/novini/article/7191306", "text": "Състоянието на банковия сектор у нас се подобрява през последните 3 години. Такава е оценката е на управителя на БНБ Димитър Радев, съобщи  . Влизането на страната ни в Банковия съюз е първата стъпка към присъединяването към Еврозоната. В началото на следващата година ще бъде направена задълбочена оценка на банките у нас. Мерките, които се предприемат, дават основание на Димитър Радев да вярва, че процесът ще премине гладко. Ще има увеличаване на функциите на Европейската централна банка, но това ще става в рамките на близко сътрудничество между ЕЦБ и БНБ и като модел това няма да се различава от организацията на надзорната дейност, която съществува в еврозоната, каза той. В рамките на една година ще има яснота кога и как ще се присъединим към банковия съюз, обяви управителят на БНБ. Според него бъдещо въвеждане на еврото у нас не би довело до сериозно нарастване на инфлацията. Това, което категорично може да се каже, е че по отношение на паричния режим няма да има инфлационни импулси над здравословните равнища, както на тази първа стъпка Банковия съюз и валутния механизъм, така и с приемането на еврото. Това обаче категорично не означава, че цените ще останат неизменни. Ние се намираме в процес на реална конвергенция. Този процес, наред с другото, означава доближаване до средните равнища в Европа както на доходите, така и на цените, допълни Радев.", "date": "2018.12.09", "title": "Управителят на БНБ: Състоянието на банковия сектор се подобрява"}
{"url": "https://www.24chasa.bg/novini/article/7191320", "text": "Бизнесменът Николай Банев има 1 милиард лева в швейцарски сметки. Според прокуратурата средствата са от пране на пари. Поискано е от швейцарските власти сметките да бъдат запорирани. Това съобщи заместник главният пеокурор Иван Гешев пред Нова тв. По повод твърденията на съпругата на Банев - Евгения, която също е задържана, че няма участие в някои от дружествата, Гешев уточни, че едно от обвиненията срещу Баневи е за организирана престъпна група и не става дума кой в какви дружества е участвал. Към момента, в който е образувано досъдебното производство, е направен анализ на всички преписки, които касаят тези лица. Част от тях са приобщени, за да покажем, че те могат да се укрият или да извършат друго престъпление, ако им бъде постановена друга мярка различна от арест, каза Гешев. На въпрос защо сега се случват тези акции срещу известни фамилии и бизнесмени той отговори: “Специализираните структури са по европейски модел, който функционира от 6 г. Те израснаха детската си възраст и започнаха да дават резултат”. На въпрос как ще коментира твърденията, че с тези арести се разчистват терени за конкуретни бизнеси той отговори: “Конспиративни теории циркулират всякакви. Каква конкурентна среда се разчиства с Баневи? Те нямат бизнес, те се занимават с рязане на скрап”. По повод оплакванията на бившата кметица на “Младост” Десислава Иванчева от условията в ареста Гешев заяви, че тя гравитира около “една креслива извънпарламентарна група”, която била крайнодясна. “Тяхната платформа е, че прокуратурата е империя на злото”, каза Гешев. Според него вероятно половината от пенсионерите, които навремето са строили заводите, които сега са нарязани, живеят в по-лоши условия. “Това не е “Шератон”, това са арести”, каза Гешев. На въпрос какво става с друга известна фамилия - Арабаджиеви, на които също са повдигнати обвинения, той цитира адвокатът им, че се пътуват към България и всеки момент ще се приберат. И така 3 месеца, добави Гешев. За Митьо Очите той каза, че в момента тече административна процедура, след която ще бъде екстрадиран. Той се оплаквал от условията в турския арест и писал писма до българския консул в Одрин.", "date": "2018.12.09", "title": "Банев имал 1 милиард в швейцарски банки, запорират ги"}
{"url": "https://www.24chasa.bg/novini/article/7191340", "text": "В саудитската столица Рияд ще бъде открита днес годишната среща на върха на Съвета за сътрудничество в Залива, съобщи Ройтерс. Регионалното единство обаче е застрашено от острия конфликт между Катар и повечето членки на тази организация, а домакинът Саудитска Арабия е изправен пред дипломатическа криза заради убийството на журналиста Джамал Кашоги, предава БТА. Еднодневната среща на лидерите на шестте държави членки се очаква да бъде фокусирана върху въпроси на сигурността, включително войната в Йемен и действията на Иран в региона. Може да бъде засегната и темата за добива на петрол и за бойкота срещу Катар. Саудитска Арабия, Обединените арабски емирства, Бахрейн и Египет, който не е член на организацията, скъсаха през 2017 г. дипломатическите си отношения с Катар, обвинявайки го в подкрепа за тероризма. Катар, който ненадейно обяви миналата седмица, че се оттегля от Организацията на страните износителки на петрол (ОПЕК), отхвърля тези обвинения. Кралят на Саудитска Арабия покани емира на Катар на срещата на върха. Но по информация на Анадолската агенция, цитирана от ДПА, катарският емир Тамим бин Хамад ал Тани няма да вземе участие.", "date": "2018.12.09", "title": "Започва годишната среща на върха на Съвета за сътрудничество в Залива"}
{"url": "https://www.24chasa.bg/novini/article/7191281", "text": "От китайското Министерство на обществената сигурност заявиха вчера, че от началото на годината са закрили 31 уебсайта и блокирали 1 100 потребители на социалните медии, за които се съмняват, че се занимават с провокативни дейности или изнудване, предава  . Полицията се е справил и са 28 случая, свързани с незаконни дейности на платени интернет тролове или специално наети, за да публикуват невярна информация онлайн. Освен това след серия операции са арестувани 67 заподозрени, заявиха от Министерството, добавяйки, че над 80 предприятия и организации са били изнудвани. В изявлението си Министерството обвинява заподозрените в изнудване, измама, незаконни дейности, които са създали неприятности, клевети и посегателство върху личната информация. Някои заподозрени, използвайки социални платформи като Сина Уейбо и Уичат, както и създавайки интернет страници в чужбина, са организирали мащабни операции по платено публикуване или изтриване на публикации и други дейности, съобщават от Министерството. Полицията е установила, че някои оператори на социални медии дори са измислили обвинения срещи организации и лица, публикували са негативна информация за тях и са поискали откуп, за да я изтрият. От Министерството заявиха, че част от задържаните са в затвора, докато други са прехвърлени за разследване към съдебните органи.", "date": "2018.12.09", "title": "Китайската полиция е блокирала 1 100 потребители на социалните медии"}
{"url": "https://www.24chasa.bg/novini/article/7191451", "text": "Постоянна мярка \"задържане под стража\" за убиеца на рейнджърката от Карловската бригада Светослав Каменов ще поиска в съда пловдивската окръжна прокуратура. Очаква се това да стане утре или във вторник. Извършителят бе заловен на 7 декември в района на родното му село Зверино в Северна България. На този етап той е направил само частични самопризнания, като е посочил къде е скрил трупа на жертвата си Десислава Стоянова.  Според аутопсията причината за смъртта на рейнджърката е травма, получена при усукване на шията наляво и надясно - техника, която Каменов придобил по време на службата си в армията. Както вече разследващите съобщиха, той е участвал в 3 задгранични мисии и е бил отлично подготвен за оцеляване при извънредни ситуации.", "date": "2018.12.09", "title": "Прокуратурата иска постоянен арест за обвинения в убийството на рейнджърката"}
{"url": "https://www.24chasa.bg/novini/article/7191507", "text": "За голям растеж на гръцкия износ през октомври информира в съобщение Гръцкият съюз на износителите, цитиран от агенция АНА-МПА. Според анализа на Центъра за експортни изследвания, който се основава на неокончателни данни на гръцката статистическа служба, през октомври износът на страната е нараснал с около 24 процента на годишна база и възлиза на 3,12 милиарда евро спрямо 2,51 милиарда през октомври 2017 г., предава БТА. Като не се отчитат петролните продукти, износът нараства с 11,7 процента или от 1,80 на 2,01 милиарда евро. Подобна е картината и за целия период януари - октомври 2018 г. Износът се увеличава с 4,17 милиарда евро или със 17,6 процента и възлиза на 27,78 милиарда евро спрямо 23,61 милиарда за същия период миналата година. Без петролните продукти износът за периода е 18,34 милиарда - ръст с 11,8 процента от 16,40 милиарда миналата година.", "date": "2018.12.09", "title": "Голям растеж на гръцкия износ през октомври"}
{"url": "https://www.24chasa.bg/novini/article/7191512", "text": "Западното разузнаване разполага със сведения, че през тази година Иран е извършил най-малко седем изпитания на ракети със среден обсег, което може да е в нарушение на резолюция на Съвета за сигурност на ООН, пише днес германският вестник \"Велт ам зонтаг\", цитиран от ТАСС. Някои от тези ракети могат да достигнат територии на страни в Югоизточна Европа, предава БТА. Иран освен това е извършил и пет изпитания на ракети с малък обсег. Като цяло страната е удвоила броя на ракетните изпитания в сравнение с 2017 г., пише вестникът. На 1 декември държавният секретар на САЩ Майк Помпейо заяви, че Техеран е извършил изпитание на балистична ракета въпреки резолюция 2231 на Съвета за сигурност на ООН. Във вторник по инициатива на Франция и Великобритания се състояха консултации по този въпрос, на които не се стигна до обща позиция дали ракетните изпитания на Иран представляват нарушение на резолюцията, която касае иранското иранското ядрено споразумение. Постоянните представители заявиха, че ракетните тестове на Иран не са пряко нарушение, но са в несъответствие с резолюцията.", "date": "2018.12.09", "title": "\"Велт ам зонтаг\": Тази година Иран е провел \nдвойно повече ракетни изпитания"}
{"url": "https://www.24chasa.bg/novini/article/7191514", "text": "Провалиха се опитите ключови научни доклади да бъдат включени в официалните документи от конференцията за климата в Катовице, предаде Нова тв. Сред тях е силно критичният доклад на Междуправителствената експертна група по изменение на климата. Съединените щати, Саудитска Арабия, Русия и Кувейт бяха държавите, които не приеха официализирането на позицията на учените. Според наблюдатели това е сериозен провал за конференцията на ООН в Катовице, която има амбициозната задача да даде тласък на реалните опити за ограничаване на емисиите парникови газове.", "date": "2018.12.09", "title": "Ключови научни доклади за климата не бяха приети на конференцията на ООН"}
{"url": "https://www.24chasa.bg/novini/article/7191534", "text": "Емирът на Катар шейх Тамим бин Хамад Ал Тани отказа да участва в срещата на върха на Съвета за сътрудничество в Залива в Саудитска Арабия, която от повече от година води регионален бойкот на страната му, предаде Асошиейтед прес. Лидерите на другите пет страни от съвета бяха посрещнати от саудитския крал Салман преди началото на днешната среща на върха. Катар изпрати свой представител от по-нисък ранг от външното си министерство, предава БТА. Членовете на Съвета за сътрудничество в Залива Саудитска Арабия, Бахрейн и Обединените арабски емирства скъсаха отношенията си с Катар през лятото на 2017 г. заради подкрепата му за ислямистки групировки, които за тях са терористични. Емирът на Катар присъстваше на миналогодишната среща на върха в Кувейт, където пък бойкотиращите страни изпратиха свои представители от по-нисък ранг. Външният министър на Бахрейн Халид Ал Халифа написа в Туитър, че емирът на Катар е трябвало да приеме \"справедливи искания (на бойкотиращите страни) и да присъства на срещата на върха\".", "date": "2018.12.09", "title": "Емирът на Катар отказа да участва в срещата на върха на Съвета за сътрудничество в Залива"}
{"url": "https://www.24chasa.bg/novini/article/7191555", "text": "Белгийският премиер Шарл Мишел направи промени в кабинета си, за да замени подалите оставка трима министри от партията \"Нов фламандски алианс\", предаде ДПА. Оставките на министрите, както и тези на държавните секретари Тео Франкен и Зухал Демир, са приети от белгийския крал Филип, предаде БТА. Министърката на социалните грижи и здравеопазването Маги де Блок ще поеме въпросите на бежанците и миграцията. Вицепремиерът Александер де Кро ще поеме финансовото министерство от Йохан ван Овертвелд. Държавният секретар Питер де Крем става вътрешен министър на мястото на Ян Ямбон, а земеделският министър Дени Дюкарм става министър на отбраната. Партията \"Нов фламандски алианс\" обяви по-рано днес, че напуска управляващата коалиция поради разногласия по Пакта на ООН за миграцията. Снощи лидерът на партията Барт де Вевер предупреди, че НФА ще излезе от коалицията, ако премиерът замине за Маракеш да одобри пакта от името на Белгия. Така Шарл Мишел се озовава начело на правителство на малцинството пет месеца преди следващите парламентарни избори.", "date": "2018.12.09", "title": "Белгийският премиер с промени в кабинета си след напускането на \"Нов фламандски алианс\""}
{"url": "https://www.24chasa.bg/novini/article/7191569", "text": "Мнозинството от гърците, 62 процента, желаят в страната да бъдат проведени предсрочни парламентарни избори, пише в неделното си издание вестник \"Етнос\", като се позовава на проучване на социологическата агенция \"Капа рисърч\". 44 процента искат парламентарните избори да бъдат проведени преди май, а 18 процента - заедно с местните и европейските избори през май, предава БТА. Опозиционната Нова демокрация продължава да води в предпочитанията на избирателите с 25 процента подкрепа, докато управляващата в момента СИРИЗА е на второ място с 20,3 процента. Като трета сила се очертава крайнодясната националистическа Златна зора със 7,9 процента. Следват лявоцентристкото Движение за промяна с 6,4 процента и комунистическата партия на Гърция с 5,6 процента. Останалите партии според проучването не биха влезли в парламента. Проучването отразява и отношението на гърците към движението на \"жълтите жилетки\" във Франция. 47 процента декларират подкрепа за движението, а 25 процента - по-скоро подкрепа.", "date": "2018.12.09", "title": "62% от гърците искат предсрочни избори"}
{"url": "https://www.24chasa.bg/novini/article/7191644", "text": "Членовете на германския синдикат на работещите в железопътния транспорт започват стачка, след като преговорите с компанията \"Дойче бан\" се провалиха, предаде Ройтерс. Стачните действия ще се отразят върху разписанието както на местните и регионални влакове, така и на тези на дълги разстояния. Ройтерс съобщава, че според информиран източник синдикатът не иска да се ограничава само до няколко маршрута, въпреки че някои региони ще бъдат по-тежко засегнати, предаде БТА. Вчера профсъюзът на работещите в железниците и транспорта заяви, че предупредителните стачки ще бъдат неизбежни, припомня Ройтерс. Синдикатът иска увеличение от 7,5 на сто на работните заплати и предяви искания за работното време и почивните дни. Дойче бан предложи увеличение от 5,1 на сто и еднократен бонус от 500 евро. Според компанията това се равнява на повишение от 7 на сто. Решението на синдиката да прекъсне преговорите е напълно ненужна ескалация, която ще създаде проблеми за пътуващите по коледните празници, добави Дойче бан.", "date": "2018.12.09", "title": "Германските железничари започват стачка утре"}
