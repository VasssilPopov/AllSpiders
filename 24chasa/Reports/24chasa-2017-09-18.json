{"url": "https://www.24chasa.bg/novini/article/6453957", "text": "В речта на Юнкер имаше една основна философия – повече интеграция и по-малко разделение. Тези послания за нас са „музика в ушите”. И едва ли не ни покани да участваме в чакалнята на еврозоната, където ще се изравни стандарта ни със средноевропейския. Това заяви бившият финансов министър Муравей Радев в предаването „Лице в лице” по  Първо трябва да решим сега ли е моментът да влезем към еврозоната или да почакаме - моето мнение е да се случи веднага, каза той. По думите му едва ли друг път ще се случат толкова добри тенденции – Европа е във възход, икономическият растеж надмина САЩ, а безработицата е в предкризисни нива. България има и председателство и може да го ползва да лобира за членството, категоричен е Радев. Той смята, че трябва веднага да се започне национално лобиране – партии, институции, президент – всички на своите нива при всяка възможност да лобират за подобно нещо.", "date": "2017.09.18", "title": "Муравей Радев: Посланията от речта на Юнкер са „музика” за нас"}
{"url": "https://www.24chasa.bg/novini/article/6453870", "text": "Окръжна прокуратура - Бургас предаде на съд Мирослав К. /39 г./, представил документи с невярно съдържание за да получи кредит от пет банки. Мъжът е от Свиленград. Това съобщиха от прокуратурата. Той е подсъдим за това, че предоставил фалшиви документи, които посочвали, че е военнослужещ на безсрочен трудов договор и получава месечно възнаграждение над 1200 лева. В декларациите за потребителски кредит Мирослав К. посочвал фалшива адресна регистрация, както и че е собственик на скъп автомобил. От прокуратурата в Бургас информираха, че обвиняемият съзнателно ползвал неистински официални документи. В част от подправените документи били вписани имената на командира на Военно формирование 32890 Бургас - капитан първи ранг Дарин Попов и Валентина Мотева, старши счетоводител във формированието. Общата сума, която Мирослав К. поискал като кредит възлиза на над 120 000 лева, добавиха от прокуратурата. Окръжен съд - Бургас е насрочил заседанието за 19 септември.", "date": "2017.09.18", "title": "Дават на съд в Бургас 39-годишен, опитал да изтегли кредити с невeрни документи"}
{"url": "https://www.24chasa.bg/novini/article/6453885", "text": "Смятаме, че следващото разширение на Европа трябва да бъде по посока страните от Западните Балкани. Приобщаването им е и политически проект, а не само икономически. Това каза вицепрезидентът Илияна Йотова в Димитровград, Сърбия след като посети гимназия „Св. св. Кирил и Методий“ в града и разговаря с ученици, предаде „Фокус“. „Нашата позиция е, че приобщаването на Западните Балкани към ЕС не може да бъде единствено и само икономически проект“, заяви тя. „На срещата с генералния секретар на президента Вучич срещнахме много добра основа за бъдещи разговори, за помощта, която България може да окаже по пътя на присъединяването на Сърбия към ЕС“, посочи вицепрезидентът. „Един ден заедно в европейското семейство ще имаме едно много по-сериозно лоби в тази част на Европа. Много повече ще тежат позициите ни, защото ще имаме стабилна регионална политика“, допълни Илияна Йотова. „България и Сърбия показаха, че са основен фактор за сигурността на Европа. Ако не беше прекъснат Балканският път на миграцията, Европа днес щеше да бъде друга“, каза още тя.", "date": "2017.09.18", "title": "Йотова: Приобщаването на Западните Балкани към ЕС е и политически проект"}
{"url": "https://www.24chasa.bg/novini/article/6453903", "text": "Доколкото аз знам, процедурата за продажбата на бизнеса на ЧЕЗ в България е спряна от чешката държава. Това заяви в Перник енергийният министър Теменужка Петкова.  \"Това, което аз знам, е че тази процедура е спряна - дали временно, дали постоянно, но независимо от това какво ще реши чешката държава, определеният за купувач ще трябва да бъде проверен и от нашия регулатор\", каза Петкова, цитирана от БТА.  Не бива да забравяме, че енергийната сигурност е част от нашата национална сигурност\", каза министърът.  Теменужка Петкова започна днес инспекция на енергийни обекти, за да види как върви подготовката за зимния период.  ", "date": "2017.09.18", "title": "Теменужка Петкова: Процедурата за продажбата на ЧЕЗ е спряна"}
{"url": "https://www.24chasa.bg/novini/article/6453894", "text": "Споразумение за сътрудничество между Комисията за енергийно регулиране на Република Македония и Комисията за енергийно и водно регулиране на Република България (КЕВР) беше подписано днес в Скопие, съобщиха от КЕВР. С подписването на споразумението се цели да се подобри досегашната практика на добро сътрудничество между регулаторните комисии от двете държави. Освен това се изгражда институционална рамка за задълбочаване на сътрудничеството на двустранно и многостранно ниво, обмен на опит и информации от общ интерес, взаимна подкрепа в изграждането на капацитети, сътрудничество във внедряването на европейските директиви и регламенти от областта на енергетиката, както и трансфер на ноу-хау в областта на регулиране на водните услуги. Със Споразумението за сътрудничество се очаква да се подобрят действията от регулаторна гледна точка при очакваните бъдещи процеси за изграждане на нови свързвания, особено в областта на природния газ. Разчита се също така да бъде подобрена интеграцията на пазарите на природен газ електроенергия, в смисъл на създаването на единен европейски пазар за енергия. След подписването на Споразумението за сътрудничество са били изнесени презентации от двете делегации и са се състояли дискусии по ключови теми и възможни общи действия през следващия период, се разбира още от съобщението.", "date": "2017.09.18", "title": "КЕВР и енергийният регулатор на Македония подписаха спогодба за сътрудничество"}
{"url": "https://www.24chasa.bg/novini/article/6453919", "text": "Около 10 000 работни места във финансовата сфера ще бъдат преместени от Великобритания или ще бъдат разкрити в чужбина през следващите няколко години, ако на Обединеното кралство бъде отказан достъп до eвропейския единния пазар, показват резултати от проучване на агенция Ройтерс сред фирми, наемащи голяма част от персонала, занимаващ се с международни финанси, предаде  . Проучването също така сочи, че Франкфурт се оказва най-популярната дестинация за новите работни места във финансовата сфера, като Париж се намира далеч на второ място. Резултатите от анкетираните от Ройтерс 123 фирми представлява първото всеобхватно публично проучване, което иска от най-големите банки, застрахователни компании, фондове за частни капиталови инвестиции и фондове, управляващи активи във Великобритания да предоставят подробности за техните досегашни планове в случай на т.нар. \"твърд Брекзит\". Анкетата беше проведена по електронна поща и чрез телефонни интервюта между 21-ви август и 15-и септември и е факт седмици, след като финансовите дружествата подадоха на Английската централна банка подробни планове за подготовката си за \"Брекзит\". Самата АЦБ отказа да коментира резултати от проучването на Ройтерс. Почти половината от анкетираните компании заявиха пред агенцията, че ще трябва да преместят персонала си, или да преструктурират бизнеса си поради \"Брекзит\"(официалното излизане от ЕС), който по план трябва да влезе в сила през март 2019-а година. Друга една трета от участници в проучването пък заявяват, че няма да правят промени, а останалите посочват, че все още взимат решения относно плановете си, или пък отказва да коментират каква ще бъде тяхната политика в бъдеще. Трябва да се има предвид, че броят на работните места, които трябва да бъдат преместени или създадени в чужбина, се основава на отговорите на 39 от анкетираните компании, в които работят най-малко 350 хиляди души, докато общо около 1,1 милиона души работят във финансовия сектор във Великобритания. Констатациите от анкетата на Ройтерс сочат, че първата вълна на загуби на работни места в резултат на \"Брекзит\" може да се окаже в по-ниския край на оценките от страна на лобистки групи и фирми във финансовата индустрия, което може да означава, че Лондон все пак ще запази своето място като най-голям финансов център на Стария континент, поне в краткосрочен план. Бъдещето на Лондон като основен финансов център на Европа е един от най-значителните въпроси на обсъждане при преговорите за \"Брекзит\", тъй като секторът на финансите в британската столица е и най-големият източник на корпоративни данъчни приходи в Обединеното кралство, посочва Ройтерс.", "date": "2017.09.18", "title": "Брекзит ще засегне около 10 000 финансови работни места във Великобритания"}
{"url": "https://www.24chasa.bg/novini/article/6453934", "text": "Президентът на САЩ Доналд Тръмп заяви, че „бюрокрацията“ задържа ООН от разгръщането на пълния ѝ потенциал, предаде AFP. По време на дискусиите относно реформите в Световната организация по време на 72-та сесия на Общото събрание на ООН Тръмп заяви, че винаги е виждал „огромния потенциал“ на организацията, чиято централа „е само на една пресечка“ от дома му в Ню Йорк, цитира \"Фокус\". „ООН е създадена с наистина благородни цели“, заяви Тръмп и добави, че „през последните години ООН не е достигнала до пълния си потенциал, заради бюрокрацията и проблеми с управлението“.", "date": "2017.09.18", "title": "Тръмп: Бюрокрацията задържа ООН от разгръщането на пълния й потенциал"}
{"url": "https://www.24chasa.bg/novini/article/6453926", "text": "Обвинението срещу Димитър Тонкев, син на разстреляния във Виноградец ресторантьор, за разпространение на наркотици, се базира само на свидетелски показания. Това стана ясно по време на делото в Окръжния съд на Пазарджик за определяне на постоянен арест на 21-годишния мъж, поискано от прокуратурата. При задържането на Тонкев в петък вечер и при последвалите обиски в 3 къщи във Виноградец не са били открити наркотици, съобщи адвокатът на задържания Янко Панев. Според прокуратурата обаче Тонкев е държал и разпространил 0,56 грама амфетамин и 2,55 гр марихуана в дните 1 юни, 26 август и 15 септември т. г. 7 свидетели са разпитани по случая като трима от тях са заявили, че са купували наркотици от обвиняемия. В показанията си пред съдия единият от свидетелите твърди, че младият Тонкев пласирал марихуана във Виноградец от 3 години. В правото си на последна дума пред съда Димитър Тонкев поиска по-лека мярка за неотклонение. Съдът обаче не уважи желанието му и постанови постоянен арест. Определението може да се обжалва пред Пловдивския апелативен съд.", "date": "2017.09.18", "title": "Съд постанови постоянен арест за Димитър Тонкев"}
{"url": "https://www.24chasa.bg/novini/article/6453945", "text": "Главният прокурор Сотир Цацаров се срещна с генералния прокурор на Руската федерация Юрий Чайка в Съдебната палата, съобщиха от пресцентъра на държавното обвинение. Цацаров и Чайка подписаха Програма за сътрудничество между двете институции за периода 2017 - 2019 г. Противодействие на тероризма, борба с радикализацията и екстремизма, както и противодействие на транснационалната организирана престъпност са темите, по които прокурорите на двете държави ще обменят опит, се казва още в съобщението от прокуратурата. Юрий Чайка е на двудневно официално посещение в страната ни, съгласно подписаното между него и главния прокурор проф.Борис Велчев на 9 октомври 2008 г. Споразумение за сътрудничество между прокуратурите на двете държави. В рамките на това Споразумение ежегодно се осъществяват визити на български прокурори в Русия и на руски прокурори у нас, уточняват от прокуратурата. При тези срещи се обсъждат въпроси, свързани с борбата с организираната престъпност и тероризма, както и законодателните инициативи по тези теми.", "date": "2017.09.18", "title": "Цацаров и Юрий Чайка подписаха споразумение за сътрудничество"}
{"url": "https://www.24chasa.bg/novini/article/6453779", "text": "Описвайки Брекзит като „безсмислено решение“ германският министър на финансите Волфганг Шойбле предупреди да не се допуска допълнително разделение в Европа по линията запад-изток, посочвайки, че това би било катастрофа, предаде Reuters, цитиран от \"Фокус\". Изнасяйки реч по време на празненството за 75-тия си рожден ден Шойбле посочи, че „ако сега получим нови разделения между изтока и запада след напълно безсмисленото решение, на което вероятно вече британците не се радват, то това би било катастрофа“. „Трябва да сме ясни – ние ще имаме добро бъдеще – историята показва това, ако държим Европа заедно. Това означава цяла Европа“, добави той. Министърът посочи, че тези страни от ЕС, които искат да продължат с все по-близката интеграция, трябва да продължат. „Но ние трябва да сме внимателно, че не само големите държави решават. Научих това от (покойния бивш германски канцлер) Хелмут Кол“, добави той.", "date": "2017.09.18", "title": "Шойбле: Ще бъде катастрофа, ако се  допусне разделение в Европа след Брекзит"}
{"url": "https://www.24chasa.bg/novini/article/6453794", "text": "Българския финансов министър Владислав Горанов е подписал заедно с 9 свои европейски колеги писмо за по-високо данъчно облагане на компаниите, опериращи в дигиталната икономика. Сред тях са мултинационални интернет компании като \"Гугъл\" и \"Амазон\". Инициативата е на Съвета по икономически и финасови въпроси - ЕКОФИН, в който влизат министрите на финансите на всички държави от ЕС. Писмото е адресирано до Европейския съюз. Снимка на документа, на която се вижда подписът на министър Горанов, беше публикувана в социалната платформа \"Туитър\". \"Не трябва повече да приемаме тези компании да правят бизнес в Европа, докато плащат минимални суми на нашите хазни\", пише в писмото. Министрите предлагат въвеждането на \"изравнителен данък\" върху оборота на интернет компаниите. Приходите от него би трябвало да се равняват на онова, което те биха плащали като корпоративен данък в държавите, където действат. Валдис Домбровскис, зам.-председател на Комисията, обеща да предложи варианти за решение следващата пролет, след като мине съветът на финансовите министри.", "date": "2017.09.18", "title": "Горанов подписа писмо за по-висок данък за \"Гугъл\" и \"Амазон\""}
{"url": "https://www.24chasa.bg/novini/article/6453793", "text": "В парламента предстои гласуването на изцяло нов закон за физическото възпитание и спорта, каза председателят на парламентарната Комисия по въпросите на децата, младежта и спорта Славчо Атанасов, цитиран от БТА. Той беше сред участниците днес в кръгла маса на тема \"България и ЕС: модерни и устойчиви политики в областта на образованието, младежта и културата\", организирана от Информационното бюро на ЕП в България. В нея участваха евродепутати, както и представители на държавни институции. Предстои сформирането на сериозна група от експерти в различни области, свързани с политиката за децата и младежите, в която ще са включени и магистрати, и представители на службите за сигурност. Амбицията е до края на октомври, заедно с Държавната агенция за закрила на детето, да излезем с ясен пакет от законодателни промени, отбеляза Атанасов. Предвижда се програма за изграждане и ремонтиране на спортни зали или физкултурни салони във всички училища в страната, посочи на дискусията заместник-министърът на младежта и спорта Габриела Козарева. Името \"Еразъм\" е изключително популярно в България, ползва се с голямо уважение и е символ на Европа, отбеляза евродепутатът /ЕНП, България/ Светослав Малинов. Той посочи, че при посещения в 56 български училища само в 2 от тях децата в 10-и и 11-и клас не са чували за \"Еразъм\". Две-три години преди завършване децата са чували и са участвали в някакви форми на тази програма, отбеляза Малинов. Той каза, че с финансиране от ЕНП на 3 ноември в Пловдив ще бъдат отбелязани 30 години на програмата \"Еразъм\". \"Еразъм +\" е изключително полезна програма чиито бюджет неминуемо трябва да бъде увеличен, което искат и европейските младежки организации, отбеляза евродепутатът /С&Д, България/ Момчил Неков. Във връзка с новите образователни тенденции той коментира, че трябва да се инвестира не само в цифрова инфраструктура, но и в обучение на самите преподаватели, защото сега на учениците не са нужни теоретични знания, а умения и компетентности. Бизнесът също търси това - критично мислене, екипна работа, творчество, отбеляза Неков, който постави въпроса за професионалното образование и отбеляза инициативата си за създаване на повече паралелки в професионалните гимназии с дуална насоченост - по германски, австрийски и швейцарски модел. По думите му дуалното образование у нас набира скорост, но все още не са изработени критерии за фирмите и няма утвърдени стандарти за обучението на менторите в тях.", "date": "2017.09.18", "title": "Славчо Атанасов: Предстои гласуване на нов закон за физическото възпитание и спорта"}
{"url": "https://www.24chasa.bg/novini/article/6453786", "text": "Полицията в Берлин издирва 4 жени, които са нападнали с нож и лютив спрей таксиметров шофьор, пише немското издание \"Билд\". Преди това жените измамили шофьора и като не си платили сметката в таксито. Инцидентът се е случил на 9 април тази година около 4,20 часа в немската столица. 28-годишният таксиджия закарал четирите жени от улица \"Скалитцер\" до спирката на метрото \"Панкщрасе\". Той поискал издирваните да платят сметката си, но те така и не го направили. Те го заплашили с нож и влезли в станцията в метрото. Таксиметровият шофьор обаче не се отказал и последвал четирите жени - той се качил в метрото и пътувал до следващата спирка, където ги открил. Той отново си поискал дължимата сума, но тогава те го заплашили с лютив спрей. Тогава 28-годишният се отказал от парите си. Днес полицията в Берлин пусна снимка на издирваните жени. ", "date": "2017.09.18", "title": "Издирват 4 жени в Берлин, заплашили с нож и лютив спрей таксиметров шофьор"}
{"url": "https://www.24chasa.bg/novini/article/6453811", "text": "Поройни дъждове, придружени със силни ветрове и гръмотевични бури обхванаха части от редица държави на Балканския полуостров, предизвиквайки транспортен хаос и нанасяйки за пореден път сериозни щети, предаде \"Фокус\". Обилните превалявания в неделя предизвикаха проблеми в по-голямата част на Хърватия. Редица градове в страната, разположени в по-ниските части, останаха под вода само седмица след силна буря, която потопи популярния туристически град Задар. Ситуцията е най-критична на полуостров Истрия, където бе обявен оранжев предупредителен код. В залива Кварнер бе съобщено за блокирани шосета, останали изцяло под вода. Според метеоролозите в Църквеница са паднали дъждове до 183 литра на квадратен метър, което е довело до наводняването на десетки домове и бизнес сгради. Проблеми са регистрирани и на остров Крк, където са паднали до 94 литра дъжд на квадратен километър. Студеният фронт, който донесе дъжд и силен вятър в Западна Хърватия се придвижи на изток и по-късно обхвана както Славония, така и голяма част от съседна Босна и Херцеговина. В следобедните часове на неделя лошото време удари и западните части на Войводина, Сърбия. По-късно стихията обхвана района на столицата Белград и западните части на страната. Местните медии съобщиха, че само за около десетина минути Нови Сад и Белград са покрити с черни буреносни облаци. Силните ветрове понесоха във въздуха контейнери, счупени клони от дървета и други тежки предмети. На места гръмотевичните бури бяха придружени и с градушки. Осем души загубиха живота си, а между 70 и 140 други бяха ранени, след като силни бури удариха западната част на Румъния с ветрове, достигащи до 100 км/час. Най-засегнатите райони бяха окръзите Тимиш и Арад, в Западна Румъния, където бурята отне живота на шестима души. В Тимишоара загина жена, ударена от паднало дърво в градската зоологическа градина. От падане на дърво върху автомобил е загинал и още един мъж. Около 27 други души бяха ранени в Тимишоара, където вятърът бе толкова силен, че дори преобърна камиони по пътя. В окръг Алба над 15 хил. домакинства са останали без електричество, тъй като мощният вятър е повредил електропроводите. В района се съобщава за най-малко шестима ранени. През последните няколко дни в Румъния бе отчетено необичайно за сезона горещо време, с температури, достигащи до 34 градуса по Целзий. В следващите дни обаче метеоролозите прогнозират дъждове над цялата страна. Стихията остави без електричество около 200 хил. души в засегнатите райони. „Все още има хора, блокирани на различни места, след като бурята ги е заварила в планините. Има над 300 изкоренени дървета, над 130 разрушени покриви. Около 500 села с близо 200 хил. души са без ток, 100 спасителни екипа са на терен“, заяви министър-председателят Михай Тудосе. Макар Гърция да се радва на слънце, бедствията не подминаха и южната ни съседка, която се бори с последиците от петролния разлив в района на столицата.  Преодоляването на последиците от екологичната катастрофа по крайбрежието на Атина, предизвикана от разлив на петрол след потъването на танкер, ще струват на гръцкото правителство 500 млн. евро. Огромните щети край Пирея се сблъскаха с безразличието на правителството, което не е реагирало, и в района на Саламис остава огромен нефтен разлив. След предварителна оценка на местните търговски асоциации и организации новата ситуация ще доведе до големи проблеми в региона, който и без това е слабо развит, натоварен е със социални проблеми и е в затруднено положение поради безработицата. Бюджетът на страната може да „олекне“ с до 500 млн. евро заради бедствието, твърдят местните медии. Природозащитници и опозиция разкритикуваха правителството в Атина за мудната му реакция при справяне с петролния разлив край южните брегове на столицата, определен от някои експерти като същинска екологична катастрофа. Малкият танкер „Агия Зони 2\" потъна на 10 септември при опит да пусне котва край брега на остров Саламина, близо до главното пристанище на Пирея. Плавателният съд транспортираше 2200 тона петрол и 370 тона дизелово гориво.", "date": "2017.09.18", "title": "Отново гръмотевични бури обхванаха Балканите (Обзор)"}
{"url": "https://www.24chasa.bg/novini/article/6453809", "text": "10 г. ще лежи 39-годишният фермер Недялко Танев за убийството на пастира Стоян Кръстев в созополското село Зидарово на 29 януари т.г. Това решиха преди минути бургаски окръжни магистрати. Делото се гледа по съкратената процедура, тъй като Танев призна вината си и всички факти и обстоятелства по делото. Това автоматично редуцира присъдата от 15 г. на 10 г. лишаване от свобода. Съдът оправда фермера в частта за умисъла на престъплението, като реши, че в случая няма пряк умисъл. От своя страна прокуратурата поиска 9 г. затвор за Недялко Танев, който се представляваше от столичния адвокат Марин Марковски. Подсъдимият Танев е висшист от Пловдив, но години наред живее в София. Работи в няколко големи фирми преди да се престраши и да реализира мечтата си - да създаде биоферма за биволи. През 2015 г. регистрира фирма и печели евросубсидии с които започва да отглежда стадо биволи в стопанския двор на село Зидарово, където се нанесъл да живее. Постепенно разширил стадото на 27 животни и през юни, 2015 г., наел във фермата 45-годишния пастир Стоян Кръстев. Работникът живеел със семейството си в покрайнините на селото - в колиба близо до гробищата. Първоначално отношенията с работодателя били добри и Недялко гостувал в дома на пострадалия. Известно време след като започнал работа като пастир, Стоян и семейството му се преселили да живеят в стопанството на Недялко. Ратаят все по-често се оплаквал, че парите не му стигат и биволарят му давал допълнително. Така се натрупали 2500 лв., с които Стоян заборчлял към шефа си. Заради тежката зима в края на 2016 г. и началото на 2017 г., част от биволите измрели, а фермерът започнал да вини пастира. Твърдял, че не полага добри грижи за животните и започнал да си иска парите. Отношенията им рязко се влошили през януари 2017 г. и работодателят изгонил Стоян Кръстев. Той се хванал на работа при друг животновъд, но Недялко таял все по-силна злоба към бившия си работник. Дори наел двама мъже да го пребият, но те отказали. На 29 януари през нощта, изпивайки солидно количество алкохол, фермерът взел решение да си отмъсти и да убие пастира. Според обвинителния акт фермерът грабнал кухненски нож и отишъл до мястото, където Стоян и домочадието му спели. Пастирът се събудил, двамата започнали да се боричкат и тогава 39-годишният Недялко нанесъл три силни удара с ножа в гърдите на бившия си работник. Мъжът издъхнал за минути.", "date": "2017.09.18", "title": "10 г. затвор за фермера Недялко Танев, забил нож в сърцето на пастир"}
{"url": "https://www.24chasa.bg/novini/article/6453831", "text": "С тържествен водосвет за здраве и благополучие, отслужен от отец Ясен и хора при Катедрален храм „Св. Успение Богородично“, днес бе открита новата академична 2017/2018 година в Медицински университет – Варна. Ректорът проф. д-р Красимир Иванов приветства студентите, които за 56-и пореден път прекрачиха прага на университета: „Приветствам Ви за смелостта да изберете учебно заведение с дългогодишна история и високи академични изисквания, изисквания, които си поставяме и ние като ръководство и преподаватели, изисквания, които ще имаме и към Вас, нашите студенти, за да излезете горди, уверени и със самочувствие пред Вашите пациенти. Убеден съм - съчетавайки тази Ваша смелост с ума и интелекта, които в това състезание показахте, че притежавате - ще откриете своето място тук и ще усетите вълшебството на академичния дух.“ Представители на първокурсниците от специалностите „Медицина“, нововъведената специалност „Военен лекар“, „Дентална медицина“, „Фармация“, „Медицинска сестра“, „Акушерка“ и „Медицински козметик“ с най-висок бал от приема положиха традиционната за първия учебен ден в МУ-Варна клетва за „посвещение в медицината\". Отличниците по медицина от Випуск 2017 Катерина Широкова и Сави Шишков облякоха бели престилки на своите нови колеги, за да ги приобщят символично към медицинското съсловие. Новата академична година бе открита и във филиалите на МУ-Варна в Сливен, Велико Търново и Шумен, където се обучават студенти в специалностите „Медицинска сестра“ и „Акушерка“. Пожелание за попътен вятър отправи проф. Иванов, изливайки по стар български обичай вода пред входа на университета, който тази година прекрачиха близо 1400 първокурсници, от които 300 чуждестранни студенти. За първа година МУ-Варна посрещна и първокурсниците от нововъведените специалности, съвместно с ВВМУ „Н. Й. Вапцаров“, „Военен лекар“ и „Военна медицинска сестра“. Официални гости на събитието бяха командирът на военноморските сили, контраадмирал Митко Петев, депутатът от 44-то Народно събрание проф. д-р Анелия Клисарова, кметът на Община Варна г-н Иван Портних, зам.-областният управител на Област Варна г-н Илиян Карагьозов, зам.-кметът по образованието г-н Коста Базитов, председателят на Комисията по здравеопазване към Общински съвет - Варна доц. Антоанета Цветкова, изпълнителният директор на агенцията по лекарствата доц. Асена Стоименова, началникът на ВМА-София полковник проф. д-р Венцислав Мутафчийски, членовете на съвета на настоятелите проф. д-р Темелко Темелков, проф. д-р Димитър Камбуров и проф. д-р Красимира Кисьова, изпълнителните директори на УМБАЛ „Св. Марина\", УМБАЛ „Св. Анна“ и СБАГАЛ „Проф. д-р Димитър Стаматов“ - проф. д-р Валентин Игнатов, д-р Николай Коларов и проф. Емил Ковачев, деканът на Факултет „Навигационен“ на ВВМУ „Н. Й. Вапцаров“ кап. 1 ранг Николай Великов, зам.-директорът на областна администрация на МВР-Варна, комисар Андрей Ангелов, както и представители на съсловни организации и медии. Поздравителни адреси до ректора на университета, академичното ръководство, преподавателите и студентите бяха получени от министъра на здравеопазването проф. Николай Петров, Министерство на образованието и науката, посланика на държавата Израел в България Нейно превъзходителство Ирит Лилиан, председателя на Общински съвет г-н Тодор Балабанов, флотилен адмирал проф. Боян Медникаров - началник на ВВМУ „Н. Й. Вапцаров“, проф. инж. Росен Василев - ректор на ТУ-Варна, г-жа Петя Проданова - кмет на Район „Приморски“.", "date": "2017.09.18", "title": "МУ-Варна откри новата учебна година"}
{"url": "https://www.24chasa.bg/novini/article/6453580", "text": "Само двама членове на ВСС от мнозинството, гласувало Георги Чолаков да бъде следващият председател на Върховния административен съд /ВАС/, мотивираха публично своя избор. Недостатъчно мотивираният избор е най-същественият недостатък на проведената процедура. Това се посочва в позиция на Съюза на съдиите за избора на председател на ВАС, изпратена до медиите. Георги Чолаков беше подкрепен от 20 членове на съвета, като само петима гласуваха за другия кандидат - Соня Янкулова, цитира БТА.  Ако указ не бъде подписан, процедурата ще се върне за второ разглеждане във ВСС.", "date": "2017.09.18", "title": "Съюзът на съдиите: Изборът на ВСС за председател на ВАС не е достатъчно мотивиран"}
{"url": "https://www.24chasa.bg/novini/article/6453586", "text": "Отсъствие на съдебен заседател отложи мярката за неотклонение на Мартин Филипов, известен с прякора Марто Дебелия, обвинен за сводничество под полицейски \"чадър\", съобщи  Делото бе отложено за утре, тъй като съдебният заседател Кирил Праматарски е в чужбина. Съдия Екатерина Николова пренасрочи заседанието за утре в 17.00 часа, а делото предстои да се гледа по същество следващия месец.", "date": "2017.09.18", "title": "Отложиха мярката за неотклонение на Марто Дебелия заради съдебен заседател"}
{"url": "https://www.24chasa.bg/novini/article/6453621", "text": "Трима мъже - турчин, иранец и иракчанин - са задържани в предварителния арест за 30 дни в Румъния по обвинения в трафик на 154 мигранти през Черно море, съобщава Аджерпрес, цитирайки бреговата охрана в град Констанца. Решението е било взето вчера от съдия в град Констанца по предложение на прокурора по делото. Подозрителният плавателен съд беше изтеглен до брега от румънската брегова охрана на 12 септември, след като подал сигнал за помощ заради бурното море, цитира БТА. На борда му бяха открити 56 деца и 98 възрастни, които възнамерявали да влязат нелегално в Румъния. Цялата група мигранти е задържана в Главния инспекторат по миграцията и в момента се води разследване. В резултат на проверките станало ясно, че плавателният съд е бил управляван от 32-годишен ирански гражданин, заедно с 27-годишен турски гражданин и 20-годишен иракски гражданин. Установено е също, че корабът е тръгнал от пристанище в Турция, се посочва в съобщение на бреговата охрана. Тримата предполагаеми каналджии са арестувани по обвинения в трафик на мигранти, нелегално преминаване на държавна граница и управление на плавателен съд без правоспособност.", "date": "2017.09.18", "title": "Арестуваха трима чужденци в Румъния за трафик на 154 мигранти през Черно море"}
{"url": "https://www.24chasa.bg/novini/article/6453050", "text": "Едно скандално растение може да спаси света. То носи много имена - трева, марихуана, гръсти, канабис, джойнт, ала най-разпространеното е като коноп. Има близо 50 хил. приложения в различни индустрии, но има лошия късмет малка част от него да съдържа психоактивно вещество, което през 20-те на миналия век го превръща във враг на повечето държави. До днес, когато индустриалният коноп се отглежда в Австрия, Чехия, Германия, Китай, Италия, Полша и други европейски държави и с бързи темпове се развива като най-доходоносния бизнес на бъдещето. Но не и в България. През 2016 г. в световен мащаб има засадени 33 хил. хектара индустриален коноп. През 2013 г. от всички масиви са добити 240 тона от растението. Само за сравнение, през 2010 г. количеството е било едва 7,5 т, т.е. ръстът е от близо 3000%, а цената само на цвета на канабиса е от 15 и 20 хил. долара за килограм, твърдят от Българската академия на науките. У нас легалното отглеждане на коноп започва през 2012 г. с първи промени в Наредба 12, чиято цел обаче е сякаш повече да спъват на всяка крачка инвеститорите в проспериращия бизнес с конопа. Неговите близо 50 хил. приложения включват лекарства, гориво, пластмаса, строителни материали, дрехи, храна, хартия, автомобили и самолети. Ала ако тук решиш да направиш тухла от коноп, то тя се смята от държавата за наркотик. А статистиката е категорична - от 100 кг конопено семе се получава 20-30% техническо масло и 60-70 кг кюспе, само 600 г от което има хранителна стойност, равна на 1 кг зърно. А един акър коноп може да произведе толкова фибри, колкото 4 акра дървета. Конопът може да се култивира веднъж или повече от един път годишно, докато дървесният материал изисква 20 - 30-годишни ротации. От него може да се произведе и биогоривото, от което целият свят има нужда. Идеята се ражда още в главата на Хенри Форд и Рудолф Дизел. Техният първи модел Т е създаден да се движи не на бензин или дизел, а на биогориво, част от което е произведено от коноп. Горе долу по това време, канабисът е забранен от американското правителство, което съзрява в него потенциален разрушител на индустрии. В родината ни регулация е такава, каквато Европейската комисия изисква от всички страни. ЕС отпуска и субсидии за отглеждането и преработката с условие, че сортовете не са със съдържание на активното наркотично вещество в него тетрахидроканабинол, превишаващо 0,2%. В Германия например субсидията е 60 евро на декар. \"За да започнеш такъв бизнес ти трябва лиценз. Не можеш просто да решиш, че растението ти е симпатично и да започнеш да си го отглеждаш\", казва пред \"168 часа\" Димитър Карагегов от Българското либертарианско общество. \"За да се контролира дали в стръковете коноп няма наркотично вещество, земеделецът е длъжен или да прибере реколтата до десет дни след цъфтежа, представете си това колко малко време е, ако сте засадили огромна площ канабис, или да се вземе проба от растението - допълва той. \" Очевидно никой не желае да се заеме с контрола върху конопа. \"Няма държава, а конкретни чиновници, за които легализирането на конопа означава, че трябва да вършат някаква работа - споделя пред \"168 часа\" д-р Юлиян Караджов, който също се бори за легализирането на конопа. - Те трябва да научат нещо, да измислят система за регулация и контрол. Именно от тях чух: \"Ама как ще го контролираме това?!\" Тоест, не искаме да се занимаваме с работата да го измислим, така че да работи. Това е отношението не само към конопа. Имам чувството, че това е отношението към всичко.\" Но регулацията не е единственото, което спъва българските земеделци, решили да отглеждат индустриалния коноп. Оказва се, че тук голяма част от приложенията му са нелегални за производство просто защото се смятат за накротици. Комичното е, че в същото време тези продукти не са забранени за внос в България. \"За да отглеждаш коноп, трябва първо да заявиш за какво ще го използваш - семка или влакно. Всичко друго, което остане от растението, за българската държава е наркотик и земеделецът е длъжен да го унищожи\", заявява Димитър Карагегов и разказва за перипетиите, през които преминават родните производители: \"Една фирма беше решила, че ще произвежда тухли от коноп. Но законодателството и държавата не й позволиха, защото те считат, че въпросните тухли са наркотик. Друг производител във Враца правеше конопени въжета, ала му се наложи да си внася влакната от Китай.\" Въпросната фирма вече има готови проекти за къщи, построени от конопени тухли в България, но материалите няма да бъдат произведени тук, а внесени от една от многото държави, в които те се произвеждат.  \"Сега е много модерно да се добива канабидол от конопа - казва Карагегов. - От него се правят лекарства, с които се третират различни заболявания, както и козметични продукти. Той не е забранен да се внася в България, но не може да се произвежда тук, защото се счита за наркотик. Канабидолът всъщност има точно обратното действие на тетрахидроканабинолът. Той служи за баланс, когато се напушиш. Правната уредба обаче принуждава един от най-големите производители на коноп в България да отглеждат реколтата си тук, след това да я изнася в Румъния, там я преработва и извлича канабидолът и едва след това отново го внася в страната.\" За целта българският производител ще направи инвестиция в размер на пет милиона евро в завод в Букурещ за производство на канабидол. Средства, които можеше да са вложени в София или навсякъде другаде в България, но не са и това е една от много причини държавата ни да губи пари и работни места. \"От една страна се говори, че трябва да правим продукти с висока добавена стойност, от друга като се опре до такива продукти, държавата се дърпа и казва: \"Няма как да го контролираме\" - възмущава се д-р Юлиан Караджов. - Истината е, че не се печели от производството на влакно и семе. Няма как да се изкарат достатъчно пари при положение, че има търсене на по-интелигентни приложения на конопа, за които има голям пазар. Даже като се започне от екстракта от цветовете, говорим за индустриалните сортове, не психоактивни. Той се използва в козметиката, в Германия, в Чехия се правят такива неща, има ги по магазините, аз съм ги виждал, което означава, че има и производители.\" Лидерът в отглеждането на коноп и производството на конопени продукти в Европа и в света в момента е Франция. Тя държи около 90% от този пазар. Малък дял имат Великобритания, където отглеждането на плевела се субсидира от държавата, а също и Полша, Унгария и Румъния. В съседката ни вече има работещи фабрики за текстил и дрехи от конопени влакна, в Чехия има голям интерес към високотехнологично производство, в Италия от коноп се произвеждат строителни блокове, а в Полша държавни компании произвеждат лекарства с канабидиол, които вече могат да се намерят и в търговската мрежа в България. Веднага след Франция, разбира се, е Китай. Той доста предвидливо никога не е забранявал конопа и за това произвежда близо 44 хил. метрични тона на година, основно за текстил, изнасяйки продукция за САЩ. Като междувременно развива и други бизнеси и в момента държи 606 световни конопени патента. Изглежда България е единствената държава в Европа, където голяма част от растението остава \"опасно\" за гражданите. Според белгийският криминолог и професор по наказателно право Том Декорт, разграничаването на промишлен и наркотичен канабис наистина е трудно, дори и за полицейските служители, но аргументът, че индустриалните ниви могат да прикрият \"опасния канабис\" е несъстоятелен. Най-вече, защото така би се влошило качеството и на наркотичната продукция след опрашването на растенията. Какво всъщност различава различните сортове на растението? Индустриалният коноп съдържа под 0,2 тегловни процента тетрахидроканабинол и следователно самото растение не може да се използва за наркотични приложения, а и това би било икономически неизгодно. От друга страна в психотропния канабис съдържанието на тетрахидроканабидол достига до 20%. \"Всъщност, конопът от който може да се извлече тетрахидроканабинол е много специален, като самото растение трябва да е женско\", споделя Карагегов. Но защо канабисът ще спаси света? Неговата история е толкова стара, колкото и човечеството. Още преди хилядолетия човечеството правело от конопеното влакно дрехи и хартия. После или едновременно с това човекът открил, че конопът става и за пушене. Изсушените му цветчета водят до добро настроение и действат обезболяващо. Още в древността на Изток са открили, че сладкишите стават по-вкусни, ако към тях прибавят ароматните конопени семена. Класическите рецепти на халва, баклава, рахат локум, шербет включват счукани конопени семена. В Индия конопът е част и от аюрведическата кухня, а в Русия правят от него каши, като добавят и други зърнени култури. Много популярно във всички древни кухни е било и конопеното масло. В България, според различни документи, конопът е използван още през V век от траките, които по-късно го пренасят към съседна Гърция. През годините канабисът се развива като една от най-важните земеделски култури в страната, поне това твърди в доклада си белгийският консул у нас през 1880 г. \"Преди, всичко в домовете на хората е било от конопо - дрехи, въжета и ние се опитваме са се върнем обратно към това\", казва Димитър Карагегов. През годините канабисът се развива като една от най-важните земеделски култури в страната - поне това твърди в доклада си белгийският консул у нас през 1880 г. Правителството често подпомага предприемачите, като през 1925 г. когато настъпва пикът за отглеждане на растението. Нивите, засети с марихуана, заемат 250 053 дка, т.е. повече от площта, засята с тютюн в наши дни. След това отглеждането на коноп рязко спада. Идва социализъмът и той е забранен. Но стъпките, които човечеството прави, могат да ни избавят от климатичните промени и точно заради това, растението има шанс да спаси света. Най-големият активист, борещ се за пълната легализация на индустриалния коноп - Джак Херер, предлага на всеки, който разбие тази теория, 100 хил. долара. А неговото твърдение е: \"Ако всички изкопаеми горива и техните производни, както и сечта на дървета за хартия и строителство бъдат забранени, за да се спаси планетата, да се обърне парниковият ефект и да се спре обезлесяването, тогава има само един известен ежегодно възобновяем природен ресурс, от който може да се добиват хартия и текстил, отговаря на всички транспортни, индустриални и енергийни потребности в световен мащаб, като същевременно намалява замърсяването, възстановява почвата и почиства атмосферата в същото време. Това вещество е същото, което са използвали нашите предци - коноп.\"", "date": "2017.09.18", "title": "\"168 часа\": Войната с конопа. Губим милиони с внос на продукти, които можем да произвеждаме"}
{"url": "https://www.24chasa.bg/novini/article/6453693", "text": "В понеделник Мария се засили до ураган от втора степен с ветрове, достигащи скорост от 175 км/ час, предава AFP. Метеоролозите предупредиха, че ураганът застрашава Карибските острови, които вече бяха тежко ударени от Ирма, цитира \"Фокус\". Предупреждения също бяха издадени за Доминиканската република, Сейнт Китс и Невис и британския остров Монсерат.", "date": "2017.09.18", "title": "Ураганът Мария се засили до втора категория"}
{"url": "https://www.24chasa.bg/novini/article/6453698", "text": "С нови детски съоръжения се сдобиха днес селата Черна могила и Рожден. Съоръженията са факт, благодарение на евродепутата и председател на Младежко ДПС – Илхан Кючюк, и депутата Севим Али, които откриха новите придобивки. Откриването на детската площадка в Черна могила, община Айтос, бе уважено от народния представител от ДПС Севим Али, Ружди Хасан - председател на общинския съвет на ДПС - Айтос, Хюсеин Хюсеин - кмет на с. Черна могила и общински съветници. „Знам, че децата в Черна могила ще се радват на тези съоръжения. Подарявам тази площадка с надеждата, че в скоро време няма да имаме повод да говорим за опустяващи и обезлюдени села“, заяви Илхан Кючюк. Евродепутатът присъства и на откриването на детска площадка в село Рожден, община Руен – дарение от народния представител Севим Али. На него присъстваха областният председател на ДПС – Бургас Ахмед Сюлейман, кметът на Руен Исмаил Осман, Ешреф Ешреф – председател на общинския съвет на Руен, заместник-кметовете Мирем Дервиш, Ферхан Смаил и Иб Мустафа.", "date": "2017.09.18", "title": "На нови детски площадки ще се радват в селата Черна могила и Рожден"}
{"url": "https://www.24chasa.bg/novini/article/6453704", "text": "В декларациите за имущество и интереси магистратите да декларират съгласие Инспекторатът към ВСС да има достъп до фактите и обстоятелствата, съставляващи банкова тайна, съобщиха от пресцентъра на Инспектората. Това е едно от предложенията за изменение и допълнение на Закона за съдебната власт (ЗСВ), които главният инспектор Теодора Точкова изпрати на министъра на правосъдието Цецка Цачева. Целта е да се преодолеят част от проблемите, породени от прилагането на действащите от 1 януари 2017 г. текстове на раздел Iа „Проверка на имуществените декларации на съдиите, прокурорите и следователите” на глава девета от ЗСВ. При изрично регламентиране в ЗСВ и фактическо получаване на писмено съгласие Инспекторатът към ВСС ще получава сведения, съставляващи банкова тайна, без сложната процедура по искане на разрешение от съответния районен съд. Инспекторатът към ВСС ще иска разкриване на банкова тайна само за съдиите, прокурорите и следователите, които не са декларирали писмено своето съгласие за достъп до данните, необходими за проверка на имуществените им декларации, част от които са банкова тайна. Инспекторатът към ВСС предлага даването на съгласие за разкриване на банкова тайна да бъде изрично предвидено в ЗСВ, за да се избегне необходимостта от нотариална заверка на съгласието, каквато изискват кредитните институции съгласно вътрешните си правила. При изрична регламентация в ЗСВ магистратите ще дават съгласие за разкриване на банковата тайна без нотариална заверка, спестявайки време и средства. Това предложение за промяна в ЗСВ ще намали до известна степен броя на съдебните дела по искания на Инспектората към ВСС за разкриване на банкова тайна по повод извършваните проверки на имуществените декларации. Инспекторатът към ВСС ще продължи да иска разкриване на банкова тайна не само за магистратите, които не са декларирали писмено своето съгласие за достъп, но за близките на всички съдии, прокурори и следователи – съпрузи, лица, с които са във фактическо съжителство, и непълнолетните им деца. С предложението банковата тайна да се разкрива от районния съд, в чийто район е постоянния адрес на магистрата или неговите близки, ще се преодолее противоречивата практика на районните съдилища относно местната подсъдност по тези искания. Главният инспектор предлага да се запълни празнота в ЗСВ - Инспекторатът към ВСС да получава от БНБ наред с информацията за паричните задължения на магистратите и техните близки, но и информация за номерата на банковите сметки, техните титуляри и упълномощените да се разпореждат със сметките лица, както и за лицата, наематели на сейфове в банки и техните пълномощници. Срокът за проверка на имуществените декларации да е шестмесечен, а не тримесечен, е друго предложение за изменение на ЗСВ, направено от главния инспектор. Определеният в ЗСВ тримесечен срок за проверка на имуществените декларации не е достатъчен. Броят на магистратите, задължени да подадат пред Инспектората към ВСС ежегодна декларация за имущество и интереси, е 4199 към 1 януари 2017 г. Проверките включват разкриването на банкова и застрахователна тайна, разпростират се не само по отношение на съпрузите и непълнолетните деца на деклараторите, а и на лицата, с които фактически съжителстват на съпружески начала. Освен това Инспекторатът към ВСС има правомощията по проверка на декларациите за имущество и интереси на съдии, прокурори и следователи от 1 януари 2017 г., поради която причина проверките се извършват без наличието на нарочен софтуерен продукт. Разработването на такъв софтуер е в процес на възлагане. Следващо предложение на главния инспектор цели преодоляване на друг пропуск в ЗСВ. Целта е на административно наказване за неподаване на имуществена декларация да подлежат и бивши вече съдии, прокурори и следователи - загубили статута на магистрат към момента на изтичане на срока за подаването на декларациите. Според сегашната редакция на чл. 408а, ал. 1 от ЗСВ на административно наказване подлежат само действащите магистрати, които не са подали имуществени декларации в срок.", "date": "2017.09.18", "title": "Искат от магистратите в декларациите си да позволят достъп до банковата тайна"}
{"url": "https://www.24chasa.bg/novini/article/6453731", "text": "Пожар избухна в малък магазин на Женския пазар в центъра на София в понеделник. Една жена е била изложена на токсичен дим и в момента получава помощ от пристигналия спешен екип, предава  . Предполага се, че огънят е тръгнал от електрическата инсталация. Два пожарни екипа се борят с пламъците, който заплашва и съседни сгради. ", "date": "2017.09.18", "title": "Пламна магазин на Женския пазар в София (Видео)"}
{"url": "https://www.24chasa.bg/novini/article/6453771", "text": "Мощна експлозия стана тази сутрин в кипърския град Лимасол, предаде ТАСС, като се позовава на в. \"Филелефтерос\". Източници от полицията посочиха, че взривно устройство е било поставено в автомобила на 29-годишна жена, цитира БТА. Няма информация за пострадали при експлозията. Предприето е разследване по случая.", "date": "2017.09.18", "title": "Мощна експлозия в кипърския град Лимасол"}
{"url": "https://www.24chasa.bg/novini/article/6453781", "text": "По време на конференция в гр. Палермо на остров Сицилия Далай Лама изрази мнение, че Русия трябва да влезе в ЕС и предложи НАТО да пренесе щаб-квартирата си в Москва, предаде ТАСС, позовавайки се на италиански медии. „От геополитическа гледна точка, смятам, че през този век ЕС трябва да включи и Русия, а централното командване на НАТО трябва да се намира в Москва. Това може да послужи за пример на света“, заяви Далай Лама, цитира \"Фокус\". Той разказа, че мечтае и за съюз на африканските държави и на азиатските страни, за да може в крайна сметка да се получи „световен съюз“, който да доведе до разоръжение и отказ от ядрено оръжие. „Това е мечта на един 82-годишен човек, но мнозина също я споделят“, добави Далай Лама.", "date": "2017.09.18", "title": "Далай Лама: Русия трябва да влезе в ЕС, а НАТО да открие щаб-квартира в Москва"}
{"url": "https://www.24chasa.bg/novini/article/6453842", "text": "През 2017 г. нямаше много дълги почивки, а една от тях предстои тази седмица - от 22 до 24 септември, за Деня на независимостта. Тази година има 248 работни дни. Догодина те ще са с 1 повече - 249 дни. През 2018 г. обаче ни чакат няколко дълги почивки от по 4 или 3 дни. Първата от тях е от 6 до 9 април - от Разпети петък до втория ден на Великден. Три дни се събират от 3 до 5 март - за Освобождението, по Гергьовден (5-7 май), за Деня на независимостта (22-24 септември) и по Коледа - от 24 до 26 декември. Ето и всички официални почивни дни през 2018 г.: 1 януари - понеделник - Нова година 3-5 март вкл. - от събота до понеделник - Освобождението (поради новото правило, че когато празникът е в събота или неделя, понеделникът след това също е почивен); 6-9 април вкл. - от Разпети петък до Велики понеделник - Великден; 1 май - вторник - Ден на труда; 6-7 май - неделя и понеделник - Гергьовден, Ден на храбростта - (отново заради правилото за почивния понеделник). Дните стават общо 3 с почивната събота 5 май. 24 май - четвъртък - Ден на българската просвета и култура; 6 септември - четвъртък - Ден на Съединението; 22-24 септември - събота-понеделник - Ден на независимостта (правилото за почивния понеделник); 22-26 декември - събота-сряда - Коледа.", "date": "2017.09.18", "title": "Вижте почивните дни за 2018 г."}
{"url": "https://www.24chasa.bg/novini/article/6453856", "text": "Трите ферми, в които бяха открити яйца с фипронил, остават под възбрана. Това каза земеделският министър Румен Порожанов след участието си в дискусия за стандартите на храните у нас и в Западна Европа.  Продължава изтеглянето на яйца и унищожаването на опасните продукти, каза още той.  „Към момента има възбранени над 1,3 млн. яйца. Количеството нараства, но това е защото всеки ден тези кокошки носачки снасят по 130 хиляди яйца”, обясни министърът.", "date": "2017.09.18", "title": "Трите ферми, в които откриха яйца с фипронил, остават под възбрана"}
{"url": "https://www.24chasa.bg/novini/article/6453523", "text": "Руски съд осъди днес две жени, готвили се да извършат атентат в един от най-големите търговски центрове в страната, предава БТА. Татяна Карпенко и Наталия Гришина бяха осъдени съответно на 14 години и 6 месеца, и на 9 години. Те ще изтърпяват наказанието си в трудова колония при строг режим. Двете жени планирали да извършат терористичен акт в град Ростов на Дон. Плановите им датирали от 2015-2016 година. Жените имали намерение да извършат самоубийствен атентат в голям търговски център в града. Според следователите двете жени са били последователки на терористичните организации \"Кавказки емират\" и \"Ислямска държава\". \"Кавказки емират\" се е врекла във вярност на ИД. По същото дело бе съдена и трета жена, но тя получи 3 години в трудов лагер, след като се призна за виновна.", "date": "2017.09.18", "title": "Осъдиха две жени в Русия, готвили атентат в търговски център"}
{"url": "https://www.24chasa.bg/novini/article/6453398", "text": "Началникът на отбраната генерал-лейтенант Андрей Боцев участва в редовна годишна конференция на Военния комитет на НАТО на ниво началници на отбраната, която се проведе в периода 15 - 17 септември в Тирана, Албания. Тя започна с провеждането на сесия относно усилията на Алианса по проектирането на стабилност. Обсъдени бяха конкретни предложения във връзка с военния принос в подкрепа на цялостен, систематичен и съгласуван подход. Началниците на отбраната приветстваха постигането на начална оперативна способност на Центъра за съгласуване действията на южния фланг, както и важната роля, която той ще играе за подобряването на регионалната осведоменост на Алианса и възможността за предвиждането на кризи. Подчертана бе важността от продължаването на сътрудничеството с други заинтересовани организации и по- конкретно с Европейския съюз. Участниците в годишната конференция на Военния комитет на НАТО дадоха насоки към Международния секретариат и стратегическите командващи да продължи концептуалната дейност по прегледа на командната структура на Алианса, с цел постигането на нейната адекватност, стабилност, гъвкавост и способност за отговор на всяка заплаха от различнa посокa. Началниците на отбраната потвърдиха подкрепата си към Афганистан и подчертаха, че мисия „Решителна подкрепа“ трябва да продължи до постигане на предварително заложените цели. Командващият на КФОР ги запозна с актуалното развитие на ситуацията в Косово и ролята на мисията на Алианса за поддържане средата на сигурност. Конференцията завърши с избора на следващия председател на Военния комитет на НАТО. Беше приета кандидатурата на Главен маршал от Кралската авиация Сър Стюарт Пийч, началник на отбраната на Великобритания. Той ще встъпи в длъжност от лятото на 2018 г.", "date": "2017.09.18", "title": "Началникът на отбраната участва в годишна конференция на Военния комитет на НАТО"}
{"url": "https://www.24chasa.bg/novini/article/6453403", "text": "Близо двеста хиляди румънци от 500 населени места са без ток в момента заради аварии, причинени от снощната буря в западната част на Румъния, предаде агенция Медиафакс, цитирана от БТА.  Броят на пострадалите хора нарасна на близо 140 души, сред тях има и ранени деца. \"Все още има блокирани хора на различни места, които са били на планина и са искали снощи да се приберат по домовете си. Има над 300 изкоренени дървета, над 130 разрушени покриви. Има 500 селища с близо 200 000 жители без ток, 100 спасителни екипа са на терен\", каза премиерът Михай Тудосе. Снощната буря, характеризирана като суперклетка от метеоролозите, стана причина за смъртта на осем души в Западна Румъния. ", "date": "2017.09.18", "title": "Близо 200 000 румънци са без ток заради силната буря (Видео)"}
{"url": "https://www.24chasa.bg/novini/article/6453421", "text": "Досега установената положителна проба за замърсени с фипронил яйца от български производители е само една, а не 17. Това заявиха от земеделското министерство по повод публикация във в. \"24 часа\". В броя от 17 септември във вестника има публикувана статия със заглавие: \"Порожанов: Даваме проверката за фипронил в яйцата на прокуратурата\". В нея неточно е цитиран министърът на земеделието, храните и горите Румен Порожанов от негово участие в \"Събуди се\" по Нова телевизия. \"Категорично не отговаря на истината, че той е заявил: \"Проверките в тези две ферми са установили 17 проби, които съдържат фипронил\". Както може да се провери от записа на предаването точните думи на министър Порожанов са: \"В един от складовете на фермите в Поликраище е установено наличие на 17 туби препарат, който съдържа активна съставка фипронил от 2%\", заявяват от земеделското министерство. И допълват, че разминаването между публикувания и истинския цитат може да доведе до погрешни изводи по тази чувствителна тема.", "date": "2017.09.18", "title": "Една е пробата на яйца с фипронил, не 17"}
{"url": "https://www.24chasa.bg/novini/article/6453263", "text": "Въпросът с двойното качество на хранителните продукти може да бъде решен само с единна европейска регулация. Това каза министърът на земеделието и храните Румен Порожанов по време на обществената дискусия под надслов „Европа на два стандарта при храните – защитени ли са правата на българските потребители“, посветена на разликите в качеството на храните в държавите от Западна и Източна Европа, която беше организирана от омбудсмана Мая Манолова, предава „Фокус“. „Темата не е нова, но през последните месеци започна да се приема много по-сериозно. Преди време ние направихме две съпоставки с много проби, тествахме много продукти, но при повечето от тях съставките бяха в допустимите норми, което значи, че не са опасни за здравето на хората и не е нужно да се приемат драстични мерки. Това, което тогава ни направи впечатление при съпоставката на цените, е, че има обезпокоителни завишения в някои от детските храни и в някои от шоколадовите изделия – между 30% и 70%. Безспорно не трябва да съществува двойно качество, но това законово не може да бъде уредено, без да има единна европейска регулация. За това всяка една инициатива в тази посока показва солидарността на страните, които са потърпевши, защото имаме схема за различно третиране на потребителя и нелоялни търговски практики. След това, което чухме от г-н Юнкер, очакваме да започне да се работи в тази посока.“, каза той. Министър Порожанов обясни, че Министерството на земеделието и структурите към него ще продължават да следят и да поддържат цялата организация на кампанията, която започна днес с подписването на декларацията.", "date": "2017.09.18", "title": "Порожанов: Единна европейска регулация може да реши въпроса с двойния стандарт на храните"}
{"url": "https://www.24chasa.bg/novini/article/6453261", "text": "За 24 часа е бил задържан 41-годишен мъж от Ловеч, управлявал лек автомобил с 3,27 промила алкохол в издишания въздух. Това съобщават от областната дирекция на МВР. Мъжът е заловен да шофира след употреба на алкохол в неделя следобед. Образувано е бързо производство.                                                                                                                                                                                                                                                                                                                       ", "date": "2017.09.18", "title": "Задържаха шофьор с 3,27 промила алкохол в Ловеч"}
{"url": "https://www.24chasa.bg/novini/article/6453274", "text": "Изгубил се в планината мъж е намерен след десетчасова спасителна операция, съобщиха от ОД на МВР-Сливен. 37-годишният мъж се изгубил в планински район в близост до котленското село Седларево. Търсенето започнало в събота, когато в 21.00 ч. 68-годишна жена от Седларево съобщила, че синът й не се прибрал, след като излязъл на разходка. В операцията са включени полицейски служители на РУ-Сливен, РУ-Котел, РС \"ПБЗН\"-Сливен и граничната полиция в Елхово, с автомобили, техника, термокамери и две следови кучета. Участват и планински спасители от БЧК и служители на ДГС-Котел. Уведомена е дежурната част на \"Военна полиция\" за предприемане на действия от тяхна страна предвид близостта на базата \"Ново село\". Мъжът е намерен след десетчасово нощно издирване сутринта на 17 септември, в близост до базата \"Ново село\". Той е бил в добро здраве. Обяснил, че се объркал и не могъл да намери в тъмнината обратния път към Седларево.", "date": "2017.09.18", "title": "Откриха мъж, след десетчасово издирване в планина в Сливенско"}
{"url": "https://www.24chasa.bg/novini/article/6453281", "text": "Международното издание Euromoney определи УниКредит Булбанк за „Най-добра банка в управлението на парични средства“ в България за тази година (Best Cash Manager 2017). Освен в България, банките от УниКредит в още десет страни получават това отличие - Австрия, Босна и Херцеговина, Хърватия, Чехия, Италия, Румъния, Сърбия, Словакия и Турция също са класирани на първо място в своите държави. С успеха на регионално ниво, УниКредит затвърждава лидерската си позиция като паневропейска банкова група със силно присъствие на корпоративно, инвестиционно и частно банкиране. Тазгодишното издание на проучването на Euromoney е 16-то поред и има за цел да класира водещите доставчици на продукти и услуги за управление на паричните средства в целия свят. То е изготвено на база отговорите на 25 хиляди бизнес клиента и 2 500 финансови институции. Това го прави най-авторитетното и всеобхватно класиране в сферата на управлението на паричните средства. “Доволни сме от резултатите от проучването тази година“, коментира Джанфранко Бизани, директор Корпоративно и инвестиционно банкиране в УниКредит. „Управлението на парични средства е ключова услуга за нашите клиенти и наградите показват, че им предлагаме отлично качество на нашата богата продуктова гама, разработена да обслужва корпоративни клиенти от всякакъв мащаб. Да бъдем определени като най-добри в проучване, базирано на тяхната обратна връзка, е чудесен знак за нас и потвърждение, че вървим в правилната посока по отношение на това, което искаме да постигнем.“ „Колегите в УниКредит Булбанк винаги поставят нуждите на клиентите във фокуса на всекидневната си дейност и се радваме всеки път, когато виждаме, че те го оценяват. Стремежът ни е да изграждаме дългогодишни партньорски отношения с компаниите и институциите, които обслужваме. Доволни сме, че получаваме за поредна година тяхното признание, избирайки ни за най-добрите в управлението на паричните средства“, каза Антоанета Куртяну, член на Управителния съвет на УниКредит Булбанк и директор „Корпоративно, инвестиционно и частно банкиране“. В УниКредит Булбанк работи специализиран екип от професионалисти, които отговарят за създаването, развитието и предлагането на широка гама от съвременни и иновативни решения за управление на парични средства. Корпоративните клиенти на банката могат да избират от над 30 продукта в областта на плащания, събиране на вземания, електронно банкиране, ПОС-терминали, електронна търговия и др. Екипът на банката работи заедно с клиентите при съвместното структуриране на ефективни решения за управление на паричните средства в зависимост от специфичните бизнес потребности.", "date": "2017.09.18", "title": "УниКредит Булбанк е най-добрата банка в управлението на парични средства"}
{"url": "https://www.24chasa.bg/novini/article/6453286", "text": "Детска игра е причина за пожара в близост до хотелски комплекс във Велинград, съобщи говорителят на Областната дирекция на МВР Мирослав Стоянов, предаде \"Фокус\". „Огънят е тръгнал от неизползван строителен фургон, обхванал съседна дървена пристройка и сухи треви и храсти. Незабавно към мястото е насочен екип на пожарната в курортния град. След няколко часа работа огнеборците, подпомогнати и от тежка техника, са успели да потушат пожара. Огънят засегнал част от фургона и пристройката, но е спасена съседната сграда, както и намиращ се в близост горски масив“, обясни Стоянов. Той допълни, че на местопроизшествието бил извършен оглед от дежурна група при Районно управление „Полиция“ – Велинград. В хода на разследването е станало ясно, че две малолетни момчета са предизвикали пожара при игра с кибрит във фургона. С децата работи инспектор „Детска педагогическа стая“.", "date": "2017.09.18", "title": "Детска игра е причинила пожара в близост до хотелски комплекс във Велинград"}
{"url": "https://www.24chasa.bg/novini/article/6453301", "text": "Министърът на отбраната Красимир Каракачанов се срещна днес, 18 септември, с македонския си колега Радмила Шекеринска, заместник министър-председател и министър на отбраната на Република Македония. Министър Каракачанов е на еднодневно официално посещение в югозападната ни съседка. Страната ни оказва последователна подкрепа за държавното единство и териториалната цялост на Република Македония, посочи българският министър на отбраната по време на разговорите. „Искрено се надяваме Република Македония да успее възможно най-скоро да постигне работещо решение по въпроса с името, което ще отвори нова страница в отношенията както по линия на НАТО, така и на ЕС“, отбеляза министър Каракачанов и подчерта, че България изцяло подкрепя членството на Македония в НАТО. „Готови сме да съдействаме в политическите и практическите направления, в които страната има нужда от допълнителна подкрепа“, каза още министър Каракачанов. По време на срещата двамата министри обсъдиха въпросите на двустранното сътрудничество в сферата на отбраната. Министър Каракачанов подчерта, че наши експерти могат да окажат помощ в изготвянето на стратегически преглед на отбраната на Република Македония. Бяха разгледани и възможностите за обучение на македонски военнослужещи в български военноучебни заведения, както и подготовката и квалификацията на военнослужещи от различните родови и специални войски на армията на Република Македония. Специално внимание беше отделено и на въпроси, свързани с логистичното осигуряване на армията на Република Македония. В хода на разговорите министър Каракачанов заяви, че за Република България е важно запазването на военно-историческото наследство и миналото и почитта към загиналите не трябва да разделя двете държави, а да ги обединява. По време на визитата си в Република Македония министър Каракачанов посети казармата „Илинден“, където разгледа техника и въоръжение и наблюдава демонстрация на действията на македонските Сили за специални операции.", "date": "2017.09.18", "title": "Красимир Каракачанов е на официално посещение в Република Македония"}
{"url": "https://www.24chasa.bg/novini/article/6453300", "text": "Отново е започнал да расте потокът от мигранти и бежанци към гръцките острови в северната част на Егейско море, като от 1 септември там са пристигнали нови 2 325 души, съобщава в. \"Катимерини\", цитиран от БТА. От миналия четвъртък до днес до тези острови са доплавали близо 600 души. Повечето от тях се намират на остров Лесбос. Само през последните дни пък в приемните центрове са постъпили сведения за пристигнали общо 446 бежанци и мигранти. От тях 288 са на остров Лесбос, 70 на остров Хиос и 128 - на остров Самос.", "date": "2017.09.18", "title": "Потокът от мигранти в Егейско море е започнал отново да расте"}
{"url": "https://www.24chasa.bg/novini/article/6453262", "text": "Фермерът Недялко Танев, който уби своя пастир Стоян Кръстев на 29 януари т.г. в созополското село Зидарово, призна вината си, а  Присъда се очаква в 16 ч.,  въпреки че първоначално процесът бе насрочен за два дни. Подсъдимият Танев е висшист от Пловдив, но години наред живее в София. Работи в няколко големи фирми преди да се престраши и да реализира мечтата си - да създаде биоферма за биволи. Регистрира фирма и печели евросубсидии с които започва да отглежда стадо биволи в стопанския двор на село Зидарово, където се нанесъл да живее. Постепенно разширил стадото на 27 животни и през юни, 2015 г., наел във фермата 45-годишния пастир Стоян Кръстев. Работникът живеел със семейството си в покрайнините на селото  - в колиба близо до гробищата. Първоначално отношенията с работодателя били добри и Недялко гостувал в дома на пострадалия. Известно време след като започнал работа като пастир, Стоян и семейството му се преселили да живеят в стопанството на Недялко. Ратаят  все по-често се оплаквал, че парите не му стигат и биволарят му давал допълнително. Така се натрупали 2500 лв., с които Стоян заборчлял към шефа си. Заради тежката зима в края на 2016 г. и началото на 2017 г., част от биволите измрели, а фермерът започнал да вини пастира. Твърдял, че не полага добри грижи за животните и започнал да си иска парите. Отношенията им рязко се влошили през януари 2017 г. и работодателят изгонил Стоян Кръстев. Той се хванал на работа при друг животновъд, но Недялко таял все по-силна злоба към бившия си работник. Дори наел двама мъже да го пребият, но те отказали. На 29 януари през нощта, изпивайки солидно количество алкохол, фермерът взел решение да си отмъсти и да убие пастира. Грабнал кухненски нож и отишъл до мястото, където Стоян и домочадието му спели. Пастирът се събудил, двамата започнали да се боричкат и тогава 39-годишният Недялко нанесъл три силни удара с ножа в гърдите на бившия си работник. Мъжът издъхнал за минути.", "date": "2017.09.18", "title": "Бърз съд за 39-годишен фермер, заклал пастир заради дълг"}
{"url": "https://www.24chasa.bg/novini/article/6453318", "text": "Земетресение с магнитуд 4,3 разтърси днес окръг Ван, Източна Турция, предаде турската частна телевизия СиЕнЕн-Тюрк, позовавайки се на сеизмологичната обсерватория Кандилли в Истанбул. Земният трус е станал в 12.41 ч., а епицентърът му е бил в местността Ерджиш Янкътепе, предаде БТА. Турция, която се намира в сеизмично активен район, е пострадала от редица разрушителни земетресения в своята история. През октомври 2011 г. при две земетресения във Ван със сила 7,2 и 5,7 по Рихтер загинаха над 600 души и бяха ранени няколко хиляди. Разрушително земетресение в района на Истанбул през 1999 г. взе 17 000 жертви.", "date": "2017.09.18", "title": "Земетресение с магнитуд 4,3 по Рихтер \nразлюля Турция"}
{"url": "https://www.24chasa.bg/novini/article/6453277", "text": "На 2 септември лидерът на Северна Корея Ким Чен Ун изпробва водородна бомба. Само 10 минути след успешното тестване на оръжието в Китай беше измерена висока сеизмично активност, пише немското издание \"Билд\". Сега в Китай се опасяват, че влиянието на водородната бомба може да активира вулкана Пектусан. Той се намира на границата между Северна Корея и Китай и е най-високият на полуострова. Поради тази причина Пекин разпореди затварянето на националния парк в планината Чангбай, където е разположен вулканът. \"За сигурността и комфорта на туристите затваряме южната част на туристическата зона в планината Чангбай\", са казва в официалното съобщение. \"Подобно тестване на оръжия в близост до вулкан оказва директно влияние върху него. Могат да бъдат разрушени магмени пространства и да предизвика вулканична активност\", пише в статия на научнопопулярното списание \"Нейчърс сайънтифик рипортс\". Вулканът Петкусан е един от най-опасните на земята. Внушаващо страх е изригването му през 946 година, което продължило няколко години и е било от 7-ма степен - най-силната от скалата. Последното изригване на вулкана е било през 1903 г.  В корейската митология вулканът е с особена значимост - предполага се, че там е рожденото място на Дангун - основателят на Първото корейско царство. Има дори и твърдения, че Ким Чен Ир - бащата на сегашният севернокорейски лидер - е бил роден в подножието на този вулкан.", "date": "2017.09.18", "title": "Тест на водородно оръжие от КНДР може да предизвика изригването на вулкан"}
{"url": "https://www.24chasa.bg/novini/article/6453317", "text": "След одобрено от съда споразумение, постигнато с Районна прокуратура – Велико Търново, 39-годишен мъж е осъден за бягство от ареста на една година и шест месеца лишаване от свобода при строг режим, съобщиха от Апелативната прокуратура. Найден Данаилов се призна за  виновен в това, че на 9 юли избягал от килията на Областна служба \"Изпълнение на наказанията\", сектор \"Арести\" на ул. „Бачо Киро“ в Търново. Рецидивистът бил настанен там на 21 юни, след като съдът му определил мярка за неотклонение \"задържане под стража\" във връзка с извършено тежко криминално престъпление. Той обаче успял да духне като използвал скъсан чаршаф с направени възли, по който се спуснал, без да го усетят. Деянието е извършено виновно, при условията на пряк умисъл. Споразумението има последици на влязла в сила присъда.", "date": "2017.09.18", "title": "Дадоха година и половина затвор\nна рецидивист за бягство от ареста"}
{"url": "https://www.24chasa.bg/novini/article/6453345", "text": "Момиченце е заплашено от съдебно преследване, защото е изпратило свои полуголи снимки на предполагаем педофил, пише британското издание The Times, цитирано от   Обвинението - разпространяване на детска порнография. 12-годишното дете от Великобритания си е писало с мъж в Instagram, който го е накарал да му прати поредица от снимки. На тях детето е голо до кръста. Потребителското име на непознатия се е състояло от емоджи сърце и емблемата на футболния отбор „Челси”. Когато видяла съдържанието на разговорите им, майката на момичето незабавно се обадила на полицията. А детето било привикано на разпит в полицията заради снимките със смущаващо съдържание, които е изпратило. „Тя е жертвата. Тя е била принудена да ги изпрати. Там някъде има педофил, а те говорят за повдигане на обвинения срещу малко момиче. Ако това се случи, то ще откаже други родители да подават сигнали за сексуален тормоз”, убедена е майката на момиченцето. Това не е първият куриозен случай, свързан със законодателството за детската порнография. Преди дни 17-годишен тийнейджър от САЩ беше осъден, след като пратил свои изцяло голи снимки на 22-годишна жена през 2013-а година. Решението е на Върховния съд във Вашингтон. А Ерик Грей е осъден на 30 дни тъмничен режим.", "date": "2017.09.18", "title": "Съд заплашва дете, изпратило голи снимки на педофил"}
{"url": "https://www.24chasa.bg/novini/article/6453356", "text": "Крайният срок за корекции в изравнителните сметки за парно за сезона 2016/2017 е 30 септември, припомнят от \"Техем сървисис\", цитирани от БТА. До тази дата клиентите, които не са осигурили достъп за годишен отчет, могат да заявят допълнителен отчет. В рамките на тримесечния период след края на отоплителен сезон 2016/2017 от фирмата за топлинно счетоводство са изготвили 2040 корекции на изравнителни сметки поради заявен допълнителен отчет от клиенти в София. Към момента 5164 клиенти са с неотчетени показания на уреди и водомери за топла вода. От фирмата припомнят, че в наредбата за топлоснабдяване са предвидени санкции при неотчетени или липсващи индивидуални водомери, а именно служебен разход до 280 л/ден на човек (на месец това означава до 8 куб. м или годишно до 100 куб. м на човек), а на клиентите с неотчетен разход на радиаторите се начислява максимална мощност. Уредите и водомерите с дистанционно отчитане спестяват корекциите на изравнителните сметки. Тази година над 1500 сгради в столицата са отчетени на 100 процента с едно посещение и клиентите в тях нямат корекции при годишното изравнение. Всички изравнителни сметки, както и направените корекции, са достъпни напълно безплатно на клиентския портал на \"Техем\", съобщават от фирмата.", "date": "2017.09.18", "title": "Крайният срок за корекции в изравнителните сметки за парно е 30 септември"}
{"url": "https://www.24chasa.bg/novini/article/6453358", "text": "Бургаският бабаит Георги В. с прякор Гаргата отново попадна зад решетките, след като наби непознати мъж и жена, а след това два пъти удари един и същи полицай, като му счупи китката. 33-годишният мъж е задържан за срок до 48 часа с постановление на районната прокуратура в Бургас. Гаргата се проявил на 16 септември в к-с \"Славейков\". В района на бл.20 той нападнал непозната жена с куфар. Според непотвърдена информация Георги се опитал да открадне куфара под предлог, че ще й помогне. Когато жената отказала, бабаитът започнал да я налага с юмруци и ритници. Няколко минути по-късно ударил юмрук в лицето на непознат мъж, който минавал покрай блока. За тези два инцидента срещу Георги В. са повдигнати две обвинения за причиняване по хулигански подбуди на леки телесни повреди. Побойникът не се спрял и когато на място дошъл полицейски патрул. Гаргата така изритал униформения Костадин Я. в дясната ръка, че му счупил китката, за което му е повдигнато трето обвинение - нанасяне на средна телесна повреда. Вече в сградата на Второ РУП 33-годишният бургазлия отново нападнал същия полицай, удряйки с глава лицето му. Заради бруталното поведение на Героги В. утре, 19 септември, Районна прокуратура Бургас ще внесе в съда искане за определяне на постоянна мярка за неотклонение.", "date": "2017.09.18", "title": "Закопчаха бургаски бабаит, два пъти нападнал полицай"}
{"url": "https://www.24chasa.bg/novini/article/6453397", "text": "С дълбоко прискърбие съобщаваме, че днес 18.09.17 г. след продължително боледуване се престави в Господа Негово Високопреосвещенство Видинският митрополит Дометиан, съобщиха от Светия синод на Българската православна църква. Светското име на митрополит Дометиан е Димитър Попвасилев Топузлиев. Роден е на 11.11.1932 г. в с. Хасовица, Смолянско. След завършване на основното си образова- ние, през есента на 1947 г. е приет за ученик в Пловдивската духовна семинария, обединена от есента на 1950 г. със Софийската и преместена при гара Черепиш, курсът на която завършва през 1952 г. От края на същата година е студент в Духовната академия „Св. Климент Охридски\" в София, която завършва през 1956 г. На 14.01.1959 г. в мъглижкия манастир „Св. Николай\" е постриган в монашество с името Дометиан от Старозагорския митрополит Климент под духовото старчество на архимандрит Панкратий (по-късно Старозагорски митрополит). На 10.03. с. г. в старозагорския катедрален храм „Св. Димитър\" е ръкоположен в йеродяконски чин от митрополит Климент и е назначен за епархийски дякон, проповедник и певец при храм „Св. Богородица\" в гр. Стара Загора. От началото на м. септември 1959 г. до 1962 г. йеродякон Дометиан е на богословска специализация в Московската духовна академия. Там на 18.07.1962 г., в академичния храм, с благословението на Св. Синод на БПЦ е ръкоположен в йеромонашески чин от Руския патриарх Алексий (по време на съслужението му с Българския патриарх Кирил). Завърнал се в Родината, от 01.01.1963 г. е назначен за протосингел на Великотърновската митрополия, която длъжност изпълнява до края на м. февруари 1967 г. Като такъв на 04.12.1963 г. във великотърновския катедрален храм „Рождество Богородично\" е възведен в архимандритско достойнство от Великотърновския митрополит Стефан. От 10.03.1967 г. архимандрит Дометиан е на научна специализация в Монашеския център в Тезе, Франция, а от м. октомври същата година и в Икуменическия институт при ССЦ в Босей, Швейцария. От м. февруари до м. август 1968 г. слуша лекции в Богословския факултет в Лозана, а от м. август 1968 г. до м. август 1969 г. е на стаж и езикова специализация в Лондон и Оксфорд, а заедно с това слуша лекции и в колежа „Кадестън\". От 01.09.1969 г. до 01.11.1970 г. той е протосингел на Софийската митрополия, а от 01.11.1970 г. е назначен за главен секретар на Св. Синод, какъвто остава до 01.03.1979 г. Като такъв на 15.12.1974 г. в Патриаршеската катедрала „Св. Александър Невски\" е хиротонисан в епископски сан с титлата „Знеполски\". От 01.03.1979 г. епископ Дометиан е управляващ българската Акронска епархия в САЩ, който пост заема до м. март 1983 г. След завръщането си в България, от 01.04.1983 г. до м. юли 1987 г. е викарий на Софийския митрополит. На 26.07.1987 г. е избран, а на 02.08. с. г. е и канонически утвърден за Видински митрополит. В следващите дни Св. Синод на БПЦ-БП ще се събере на извънредно заседание и ще определи деня и часа на опелото и погребението на новопредставления митрополит. Бог да го прости! Вечна и блажена да бъде паметта му!", "date": "2017.09.18", "title": "Почина Видинският митрополит Дометиан"}
{"url": "https://www.24chasa.bg/novini/article/6453355", "text": "Лидерът на БСП Корнелия Нинова коментира във социалните мрежи доклада за националната сигурност, изготвен от правителството на Бойко Борисов. \"В последните дни докладът за националната сигурност, изготвен от правителството на Бойко Борисов, предизвика спор - заплаха ли е Русия за България? Днес министър- председателят се аргументира с доктрината НАТО. Щом си член на НАТО, значи Русия е опасност. Да поразсъждаваме: Германия е член на НАТО от 1955г. Но на среща с г-н Путин през 2017г., г-жа Меркел заявява: \"Русия е важен наш партньор\". Франция е от държавите, основали НАТО, но на среща през 2017 г. с г-н Путин, г-н Макрон казва: \"Нито един важен проблем в света не може да бъде решен без Русия. Бих искал сътрудничеството между двете държави да бъде засилено\". Унгария е член на НАТО от 1999г. На среща в Москва с г-н Путин, г-н Орбан прави следното изявление: \"Русия по никакъв начин не е заплаха, нито враг на Унгария\". Гърция е член на НАТО от 1952г. На среща между г-н Путин и г-н Ципрас, последният заявява: \"Гърция и Русия имат голямо бъдеще. Наш стратегически избор е да укрепваме връзките с Русия.\" Кое е общото и кое е различното между тези държави с техните лидери и нашата с министър-председател Борисов? Общото - всички са членове на НАТО и споделят доктрината му. Различното - това са лидери, които знаят какво е национален интерес и как се брани той. Изводите са за вас. Моят е: Русия не е заплаха, а стратегическа възможност за Европейска България.\", написа Нинова във социалната мрежа Фейсбук. ", "date": "2017.09.18", "title": "Нинова: Русия не е заплаха, а стратегическа възможност за Европейска България"}
{"url": "https://www.24chasa.bg/novini/article/6452818", "text": "Трамвай дерайлира на петте кюшета, в същото време, в което тече По непотвърдена информация няма пострадали. В момента отстраняват мотрисата от пътя. Колоната от трамваи вече е изтеглена и движението вече е отпушено. Очаквайте подробности!", "date": "2017.09.18", "title": "Трамвай дерайлира пред Военното НДК (Снимки)"}
{"url": "https://www.24chasa.bg/novini/article/6452824", "text": "Генералният щаб на турската армия съобщи за учение на южната си граница с Ирак, предаде турската частна телевизия НТВ, цитирана от БТА. Учението вече е започнало и се провежда в окръг Шърнак, в района на град Силопи и граничния пункт Хабур към Ирак. Това става само седмица преди планирания референдум на 25 септември за независимост на Иракски Кюрдистан, отбелязва \"Хюриет дейли нюз\". ГКПП Хабур на турско-иракската граница е един от ключовите гранични пунктове, които свързват Иракски Кюрдистан с останалия свят. Успоредно с учението в района продължават и антитерористичните операции, информира генералният щаб.", "date": "2017.09.18", "title": "Турция провежда военно учение край границата си с Ирак"}
{"url": "https://www.24chasa.bg/novini/article/6452827", "text": "Президентът на Венецуела смята, че между него и Йосиф Сталин има сходство. В телевизионно предаване Николас Мадуро каза, че когато се гледа в огледалото, забелязва прилика между себе си и Сталин. \"В света има хора, които ме смятат за карибския Сталин. И аз наистина приличам на него. Погледнете ме в профил\", добави той, цитиран от ТАСС и БТА. По повод критиките срещу него от световни лидери Мадуро заяви, че много от тях използват далеч по-жестоки методи в сравнение с него. \"Председателят на испанското правителство Мариано Рахой изпрати в Каталуния полиция да арестува 700 кметове. Кой действа като диктатор? Мадуро, който разреши на опозицията да проведе референдум, или Рахой, който не позволява на Каталуния да организира референдум за независимост\", запита венецулският президент. В средата на юли политическите опоненти на Мадуро организираха допитване, на което 98 процента от гласувалите се обявиха против свикване на Конституционното събрание, предложено от президента. Правителството не призна резултатите от гласуването. Но Мадуро каза, че макар референдумът да е бил незаконен, той е наредил да бъде осигурена охраната му.", "date": "2017.09.18", "title": "Николас Мадуро: Като се гледам в огледалото, виждам прилика със Сталин"}
{"url": "https://www.24chasa.bg/novini/article/6452834", "text": "40-годишна пътничка на мотоциклет пострада при пътен инцидент край Елена. Произшествието е станало вчера около 13,00 ч., по първоначална информация между лек автомобил «Ситроен Берлинго», управляван от 51-годишния С. С. от Г. Оряховица и мотоциклет «Сузуки», управляван от 46-годишния Е. К. от с. Брестовене. В резултат на това е пострадала съпругата на мотоциклетиста, която се е возила зад него. Тя е откарана във великотърновската болница с фрактура на горен крайник и след преглед и по нейно желание е освободена за домашно лечение. Двамата водачи са изпробвани за употреба на алкохол, пробите са отрицателни. Причините са в процес на изясняване. По случая е започнато досъдебно производство.", "date": "2017.09.18", "title": "Пътничка на мотоциклет пострада\nпри катастрофа край Елена"}
{"url": "https://www.24chasa.bg/novini/article/6452852", "text": "Турски гражданин пострада при пътен инцидент на пътя Велико Търново – Варна, съобщиха от полицията във Велико Търново. Произшествието е станало в събота около 17,00 ч. По първоначална информация мъжът е управлявал лек автомобил \"Форд Фокус\" в посока Варна. Водачът е загубил управление над автомобила, излязъл е извън пътното платно и се е преобърнал. Той е откаран във великотърновската болница с фрактура на ключицата, охлузвания и натъртвания, без опасност за живота. След преглед е освободен за домашно лечение. Пробата му за алкохол е отрицателна. Причините за произшествието са в процес на изясняване. По случая е започнато досъдебно производство.", "date": "2017.09.18", "title": "Турчин е потрошен в преобърната кола на пътя София-Варна"}
{"url": "https://www.24chasa.bg/novini/article/6452860", "text": "8 са задържаните при акцията на полицията, но тепърва ще се преценява колко от тях ще останат в ареста, тъй като все още се работи, съобщи главният прокурор Цацаров след откриването на сградата на наказателната колегия на Софийския районен съд. Той благодари и на екипите на СДВР, които са се трудили по време на операцията. Цацаров добави, че се работи активно и по разкриването на похитителите на Адриан Златков. Днес също му предстояла среща с разследващите. По повод вероятността президентът да не подпише указа за избора на новия шеф на ВАС Георги Чолаков Цацаров обясни, че сега на ход е държавният глава. \"Той е достатъчно мъдър. Каквото и решение да вземе, то подлежи на изпълнение, а всичко друго са коментари, атаки, викове\", коментира главният прокурор. Цацаров бе попитан и дали прокуратурата ще се самосезира по повод казаното при откриването на сградата на районния съд от премиера Борисов, че тя е била един изцяло компрометиран обект. В словото си министър-председателят се обърна към  медиите да си спомнят как е изглеждало т.нар. военно НДК преди. \"Повтарям корупционно  компрометирана схема, може би затова е много знаково, че най-големият съд и най-голямата прокуратура сега от високо ще наблюдават това повече да не се допуска\", каза Борисов.  \"Не очаквайте прокуратурата да се самосезира от речта на премиера\", обясни по-късно главният прокурор.", "date": "2017.09.18", "title": "Цацаров за указа за шеф на ВАС: Президентът Радев е достатъчно мъдър"}
{"url": "https://www.24chasa.bg/novini/article/6452912", "text": "Повече от десет са освободените служители на Министерството на регионалното развитие и благоустройството, каза министър Николай Нанков пред журналисти в отговор на въпрос. Ние не правим уволнения заради самите уволнения по някакъв субективен принцип, заяви Нанков. По думите му има служители, които по никакъв начин не доказват, че мястото им е в министерството. Някои от тях са освободени, на други е прекратено служебното правоотношение по взаимно съгласие, има и случаи, докладвани на компетентните органи със съмнения в практики, които не подхождат на държавни служители, уточни Николай Нанков. Голяма част от освободените са назначени по време на служебния кабинет, но това не е реваншизъм или чистка, допълни министърът. По думите на Николай Нанков уволненията са на базата на констатации на доклади на вътрешния одит, на инспектората, които са доказали нездравословни практики. Той отказа да даде примери за такива практики и допълни, че някои от тях и към момента се разследват от компетентните органи.", "date": "2017.09.18", "title": "Нанков: Повече от десет са освободените служители от Регионалното министерство"}
{"url": "https://www.24chasa.bg/novini/article/6452927", "text": "Повече от 80 души бяха арестувани снощи след поредния ден на протести в американския град Сейнт Луис, щата Мисури, срещу оправдаването на белокож полицай, застрелял чернокож, предаде Ройтерс. Полицаи в пълно снаряжение за борба с безредици използваха лютив спрей срещу протестиращите, които не се подчиниха на заповедите им да се разпръснат, предаде БТА. За днес се очакват още протести три дни след като съдия оправда бившия полицай Джейсън Стокли, който през 2011 г. застреля 24-годишния Антъни Ламар Смит. Стотици се събраха още в петък след огласяването на съдебното решение, за да настояват за расово равенство. Докато през деня демонстрациите протичаха мирно, след падането на нощта малки групи радикално настроени младежи оставаха по улиците, чупеха витрини и замеряха полицаите с камъни и различни предмети. Автобуси с полицаи с палки и щитове пристигнаха тази нощ в центъра на града, където бяха извършени истински погроми, предаде Асошиейтед прес. Един полицай е бил ранен леко в крака. Полицията съобщи, че е конфискувала от протестиращи оръжия и пластмасови бутилки с неизвестна течност. \"Това вече не е мирен протест\", се казва в полицейското съобщение в Туитър.", "date": "2017.09.18", "title": "Протест срещу оправдаването на белокож полицай, застрелял чернокож, доведе до арести"}
{"url": "https://www.24chasa.bg/novini/article/6452955", "text": "Германия е пример за идеална държава в очите на мнозина сърби, не само от икономическа, но и от социална гледна точка. Това пише министър-председателят на Сърбия Ана Бърнабич в авторски текст за местната редакция на „Дойче веле“, съобщава вестник Srbija Danas, цитиран от Фокус. Насоките на развитие, иновациите, ефективното управление и зачитането на човешките и малцинствените права в Сърбия трябва да съвпадат с тези, които преобладават в страните от Европейския съюз и особено Германия, подчертава Бърнабич. Премиерът припомни, че Сърбия и Германия имат дълга традиция на икономически и културни връзки, като посочи, че политическите отношения между двете държави се развиват стабилно – нещо, което бе доказано с организирането на срещи между канцлера Ангела Меркел и Аклександър Вучич в качеството му на министър-председател на страната. Германия в продължение на години е сред водещите икономически партньори на Сърбия и е един от петте най- големи инвеститори в страната. Бърнабич припомни, че през последните 15 г. сръбският износ за ФРГ е нараснал петорно. Тя отбеляза, че добрите отношенията между Белград и Берлин са важни с оглед на 100-те хиляди сръбски граждани, живеещи на територията на Германия.", "date": "2017.09.18", "title": "Ана Бърнабич: Германия е пример за идеална държава за много сърби"}
{"url": "https://www.24chasa.bg/novini/article/6452967", "text": "Ресторант  е открит преди около 9 години, предлага традиционна българска кухня и пици. Намира се в центъра на Горубляне, затова и повечето клиенти са от София. Много от тях посещават мястото от отварянето му. Каменните водопади, стенните пана, плотовете на масите, дори пепелниците и свещниците са изработени ръчно от собственика Райчо Георгиев. Красивата градина е пълна със зеленина. За тези, които предпочитат да са по-активни, от заведението предлагат джага, билярд и други забавления. - Бях международен шофьор. - Десет години пътувах постоянно. Накрая направих всичко възможно да се спра вкъщи. Така на принципа \"внимавай какво си пожелаваш, защото може и да се случи\", отворих ресторант. Сега мечтая да тръгна пак на път. Работата е свързана с много хора и създаване на контакти, а това на моите години идва вповече. - Трябва да се намери златната среда - добро отношение към клиентите и персонала е начинът. Заради стремежа да си пример за останалите, искаш или не, собственият бизнес те кара да работиш повече от другите. - Началото беше трудно. Процесът на разработване и докато станеш разпознаваем сред хората не е лесен. - Навсякъде има такъв проблем, няма хора, които да работят. Явлението безработица и недостиг на кадри е многопосочно. Не само заради младите хора, които заминаха, но и голямата разлика в стандарта на живот между бедни, най-богати, липсващата средна класа. Аз разбирам хората, които искат да работят за по-голяма заплата, но малката фирма няма откъде да осигури тези пари. Не са виновни нито работещите хора, нито работодателите. Аз не съм съгласен с начина, по който се води нашата икономика, не знам на какви икономически принципи става това, има деформация. - Не е важна само финансовата страна. Аз съм открил начин, но ще го запазя в тайна. - Искам да развия нещо ново, с което вече съм започнал.", "date": "2017.09.18", "title": "Собственик изработва ръчно интериора на ресторанта си"}
{"url": "https://www.24chasa.bg/novini/article/6452970", "text": "При полицейска операция по противодействие на престъпленията, свързани с наркотици, е задържан 37-годишен мъж, който отглеждал растения от вида на конопа. При тестването растенията, засадени на поляна край село Жълтеш, са реагирали на марихуана. Това съобщиха днес от ОД на МВР. Засадените растения били 10, с височина близо два метра. Полицаите иззели близо 14 килограма листна маса марихуана и съдове с препарати за наторяване. Работата по разследването на случая продължава, а срещу мъжа е започнало досъдебно производство.", "date": "2017.09.18", "title": "Арестуваха 37-годишен, отглеждал марихуана в Габровско"}
{"url": "https://www.24chasa.bg/novini/article/6452971", "text": "От полицейски служители на Районно управление на МВР-Петрич, на 15 септември 2017 г. в район с високи треви и храсти в местността „Орехите“, землище на град Петрич, са намерени и иззети найлонови чували, съдържащи около 18,310 килограма тревиста маса, която след направен полеви тест е реагирала положително на канабис. Това съобщиха от ОДМВР-Благоевград. За случая е уведомена Районна прокуратура-Петрич. Образувано е досъдебно производство. Работата продължава.", "date": "2017.09.18", "title": "Иззеха над 18 кг канабис в Петричко"}
{"url": "https://www.24chasa.bg/novini/article/6452233", "text": "Още в началото на съдебната одисея в Италия на Евелин Николов Банев, в която бяха вплетени десетки човешки съдби, се разбра, че въпросът не е дали, а кога. Че рано или късно ще бъде осъден, стана ясно веднага щом осъдиха дребните пешки в аферата, наречена незнайно защо в България “Кокаинови крале”, а в Италия “Магна харта”. А и как иначе – ако си осъдил за виновно корабокрушение моряците, би било абсурдно, ако не осъдиш в крайна сметка и капитана. През няколкото години, през които беше разследван и съден от различни съдилища в Милано и Рим, Брендо приложи най-различни тактики Опитът му да се надлъгва с магистрати, обръгнали в десетилетни битки с изпечени мафиоти, терористи или корумпирани политици, наподобяваше обаче по-скоро опит да изкачи Еверест по джапанки. През последните 30-ина години италианското правосъдие е изработило толкова много инструменти, свързани с поощряване на обвиняемите, които му сътрудничат, че може да накара и най-зaкоравелия да се обърне. Така и стана - Брендо беше “закован” в крайна сметка от свои, които свидетелстваха срещу него Но ето как Брендо игра на котка и мишка с италианското правосъдие. Като начало, още докато през декември 2012 г. се намираше в затвора на Вогера, до Милано, Банев избра да го защитава миланска кантора, известна като тясно специализирана в сферата на престъпленията от икономически и фирмен характер. Адвокатите Марио Бруза и Серджо Спаньола, които поеха защитата на българина тогава, са известни с успешната си работа в много от знаковите процеси в Италия от ерата на “Танджентополи”, свързани с корупция, фалит и банкови престъпления. Банев се вслуша в съвета им да поиска съкратена съдебна процедура, което направиха и други 12-13 обвиняеми от аферата “Кокаинови крале”. Това значи, че процесът се води само на базата на документите, събрани при разследването, и че се провежда в заседателна зала при закрити врата. Обикновено защитата го иска в случаите, когато смята, че обвинението не разполага с достатъчно доказателства. От друга страна обаче, този метод осигурява в случай на осъдителна присъда тя да се намали автоматично с една трета Стрaтегията на защитата на Банев тогава беше да се покаже, че неговото въвличане в италианското разследване не е достатъчно обосновано и аргументирано. С други думи, че няма никакви следи за финансово участие на Брендо във всички наркотрафици, за които го обвиняват. Другият коз, на който Брендо разчиташе, беше безмълвието му. Неговият глас липсва в записите на подслушаните телефонни разговори между обвиняемите от аферата, навсякъде се говори за Дядо или за Б., но дали зад него седи Банев? Брендо остана напълно безмълвен и пред магистратите. Както довериха на “24 часа” източници от съда в Милано, Брендо мълчал като риба на всички заседания от предварителното следствие на съдията Енрико Манци. Тактиката му - пълно мълчание и никакво сътрудничество на италианското правосъдие обаче утежни още повече положението му. За сметка на него много от обвиняемите и свидетелите се разприказваха и дори разплакаха. Някои от тях изявиха готовност да сътрудничат на правосъдието, което в крайна сметка ги възнагради, намалявайки присъдите им. 630-те страници мотивация на присъдите, написана от съдията Енрико Манци, наподобява телефонен указател с десетки български и чужди имена В него са описани обаче и безброй факти за кокаиновия трафик, чрез който през 2006-2008 г. е внасяна дрога от Латинска Америка към Западна Европа. Съдията отсъди и кои са съдружниците в престъпната групировка. Зад Дядото, или Б., се крие Банев, зад Чичовците, за които става дума в телефонните разговори, се крият Матей Боев и Тинко Гарев, най-близки сътрудници на Брендо. Те пък държали връзката с италианците Антонио Мелато и Фабио Кателан, които организирали наемането на лодките и пласирането в Италия, и т.н. Лъсват и следите от банкови трансфери чрез подставени фирми в Швейцария , както и свидетелства за пари, пренасяни с куфари по време на трафика. В крайна сметка италианското правосъдие се оказа милостиво към няколко обвиняеми от аферата. Въпреки че ги призна за виновни, то ги възнагради заради пълното сътрудничество по време на разследването, признавайки им смекчаващи вината обстоятелства. Някои просто бяха принудени да напуснат Италия Евелин Банев пък получи още на първа инстанция през 2013 г. максималното предвидено наказание от италианския закон – 30 г., които станаха автоматично 20 г. заради факта,че беше избрал съкратена съдебна процедура. Присъдите на обвиняемите бяха потвърдени напълно и от Апелативния съд в Милано година по-късно. Някои от осъдените българи бяха поставени под домашен арест в Италия. Както разказа на “24 часа” един от адвокатите на българските “пешки” в трафика, някои от тях се озовали в окаяно положение, тъй като трябвало да наемат апартаменти в Италия, където да изтърпяват наказанието си. И всичко това - със семейства на гърба си и без никакви доходи. Усещайки, че примката около врата му се затяга в Италия, намиращият се в България Банев реши да смени стратегията си. Тя започна със смяна на адвокатите му. На римски терен - с римски бойци, явно е бил посъветван. Затова и за защитата си пред Касационния съд в Рим Брендо нае един от най-добрите адвокати, специализирани в наказателно право – Карло дала Ведова. По-големият само с година от 53-годишния Брендо Дала Ведова е известен със страстта си по ветроходството (той е председател на Международната асоциация по уиндсърф), но най-вече като адвоката, който успя след осемгодишни процеси да извоюва оправдаване на клиентката си - американката Аманда Нокс. Случаят “Нокс”, в който американската студентка и италианският ѝ приятел бяха обвинени за убийството в Перуджа на английската студентка Мередит Керхер, беше дълги години по първите страници на англоезичната преса и дори по него беше направен филм. Дала Ведова се оказа точният адвокат, който се насочи и към точната стратегия в защитата – да наблегне на факта, че миланските магистрати не са доказали технически добре, че Дядото, това е Банев. И че в крайна сметка Банев няма нищо общо с цялата история През септември 2015 г. Касационният съд потвърди присъдите на всички останали обвиняеми от “Кокаинови крале” и отмени тази на Брендо. Той обаче я върна за доразглеждане отново на Апелативния съд в Милано, но в друга секция. Този път обаче делото на Брендо отиде в ръцете на закоравелия в съдебни битки магистрат Пиеро Гамакио. Това е съдията, който навремето успя да осъди на 8,5 г. бившия соцлидер и премиер Бетино Кракси за съучастие във фалита на Амброзианската банка на Роберто Калви. За душилия по следите на швейцарски сметки, тайна масонска ложа Пи Дуе, Личо Джели и Роберто Калви магистрат делото “Банев” се оказа със сигурност много по-лесна мисия. Въпреки че разполагаше със същите карти като другите съдии, той ги разигра различно. Най-важното – успя да докаже категорично, че Б., това е Банев. На всичкото отгоре с неговите камъни би по неговата глава - срещу Брендо в съда се явиха като свидетели двама негови бивши съдружници, които са играли важна роля в трафика - италианецът Антонио Мелато и Радослав Атанасов, известен като Ради. В 110-страничната си мотивация съдията доказа аргументирано това, заради което делото бе върнато за доразглеждане - дали Дядото, който дърпа конците, е Банев. Свидетелствата на Ради и Мелато се прибавиха и към многобройните доказателства, изложени от магистрата, който в крайна сметка заключи, че “е доказано отвъд каквото и да било съмнение, че върхът на асоциацията и координаторът на операциите, наричаният Дядо от Боев и Гарев при контактите им с италианските съдружници, трябва да се идентифицира като Банев Евелин Николов.” Така на 21 март 2016 г. 20-годишната присъда на Банев беше потвърдена Месеци по-късно той отново обжалва пред Касационния съд в Рим. На 8 юни 2017 г. обаче обжалването му е отхвърлено от върховните съдии. Все още мотивацията на съдиите не е публикувана. Едва след това присъдата ще стане ефективна.", "date": "2017.09.18", "title": "Как синьор Банев се смали от кокаинов крал до мишка"}
{"url": "https://www.24chasa.bg/novini/article/6452992", "text": " Около 19:40 часа на 16 септември в района на жп гарата в град Каспичан е възникнал скандал между двама младежи. По време на скандала 19-годишният Н. И. пробол в областта на гърдите А. Д. /20 г./ от град Исперих. Това съобщиха от ОДМВР-Шумен, предаде \"Фокус\". Пострадалият е откаран в МБАЛ-Шумен. След преглед било установено, че е със засегната гръдна кост и пробит черен дроб. Настанен е за лечение без опасност за живота. За нанесената телесна повреда е образувано досъдебно производство в РУ- Нови пазар.", "date": "2017.09.18", "title": "19-годишен пробол в гърдите млад мъж след скандал в Каспичан"}
{"url": "https://www.24chasa.bg/novini/article/6452989", "text": "За хулигански действия 24-годишен младеж е задържан в Районно управление на МВР-Кърджали. По първоначални данни младежът проявил агресия към момиче в кв. “Възрожденци“ в областния център около 20,30 часа в неделя, съобщиха от ОДМВР-Кърджали. 46-годишен мъж се намесил и получил порезни рани по ръката от метална тръба. Извършителят на деянието е установен след издирвателни действия от полицията. Работата по случая продължава.", "date": "2017.09.18", "title": "Арестуваха млад мъж, нападнал друг с метална тръба, след агресия към момиче"}
{"url": "https://www.24chasa.bg/novini/article/6452991", "text": "Мъж на 89 години е бил измамен по телефона с голяма сума пари. Измамата е станала на 16 септември. Това съобщиха днес от ОД на МВР. Възрастният мъж е бил измамен по сценария за \"оказване на съдействие при провеждане на полицейска акция\". Той сам хвърлил от терасата на жилището си 5400 лева. По случая е започнало досъдебно производство.", "date": "2017.09.18", "title": "89-годишен от Габрово хвърли 5 400 лева от терасата си на ало измамници"}
{"url": "https://www.24chasa.bg/novini/article/6452645", "text": "Най-малко един човек загина, а трима са в неизвестност, след преминаването на тайфуна Талим над Япония. 35 души са били ранени, предаде ТАСС, като се позова на обществената телевизия Ен Ейч Кей. Тайфунът удари вчера западните и югозападните японски префектури. Десетки къщи останаха временно под вода заради обилните валежи, които достигнаха 300-500 милиметра. Към този момент тайфунът се намира над Японско море и се придвижва към Хокайдо - най-северния от четирите главни острова от архипелага. Скоростта на съпътстващите ветрове достига 108 км/ч с пориви до 144 км/ч.", "date": "2017.09.18", "title": "Един загинал, а други трима са в неизвестност, след тайфун в Япония"}
{"url": "https://www.24chasa.bg/novini/article/6452649", "text": "Тропическата буря Мария вече се превърна в ураган и се насочи към Карибите, които бяха опустошени наскоро от урагана Ирма, предаде ДПА, като се позова на Центъра на САЩ за наблюдение на ураганите. Към този момент ураганът е от най-ниската първа категория по петстепенната скала на Сафир-Симпсън. Скоростта на съпътстващите ветрове достига 120 км/ч, предаде БТА. Мария се намира на около 225 километра източно от Барбадос и се придвижва в посока запад-северозапад с 24 км/ч. Очаква се ураганът да премине днес над островите Лийуърд и да достигне утре североизточната част на Карибско море. Предупреждения бяха отправени за острови в района, които бяха опустошени от урагана Ирма преди десетина дни. Мощната буря, която бе от най-високата пета степен, причини смъртта на десетки хора. Ураганът Хосе междувременно набира сила край източното крайбрежие на САЩ. Скоростта на съпътстващите ветрове достига 150 км/ч. Очаква се обаче ураганът да не навлиза над сушата.", "date": "2017.09.18", "title": "Тропическата буря Мария вече е ураган и се насочи към Карибите"}
{"url": "https://www.24chasa.bg/novini/article/6452651", "text": "Американският държавен секретар Рекс Тилърсън и руският министър на външните работи Сергей Лавров се срещнаха в кулоарите на годишната сесия на Общото събрание на ООН в Ню Йорк, предаде ТАСС. Двамата обсъдили взаимодействието по сирийската криза и други аспекти на ситуацията в Близкия изток, съобщи руското външно министерство в комюнике. Лавров и Тилърсън разговаряли и за конфликта в Украйна и по-конкретно за изпълнението на Минските споразумения, предаде БТА. Срещата се провела в постоянното представителство на Русия в ООН. Тя продължила по-малко от един час, съобщи още руското министерство на външните работи. Държавният департамент на САЩ отбеляза в комюнике, че Тилърсън и Лавров са изразили отново привързаност към избягването на конфликтни ситуации при провеждането на военни операции в Сирия. Вчера най-висшият руски и американски военен обсъдиха по телефона твърденията, че Русия е бомбардирала подкрепяни от САЩ бойци в Сирия, съобщи вестник \"Комерсант\", цитиран от Ройтерс. Началникът на генералния щаб на руските въоръжени сили генерал Валерий Герасимов и генерал Джоузеф Дънфорд, председател на Съвета на началник-щабовете на американските въоръжени сили, са разговаряли един час. Подкрепяните от САЩ Сирийски демократични сили (СДС) - коалиция от кюрдски и арабски милиции - казаха, че са били атакувани в събота от руски военни самолети и сирийските правителствени сили в източната провинция Дейр аз Зур - кризисна точка във все по-сложния конфликт в Сирия. СДС посочиха, че шестима техни бойци са били ранени. Вчера руското министерство на отбраната отхвърли тези твърдения. Нашите самолети нанасят удари само по джихадистката групировка \"Ислямска държава\" (ИД) и освен това предупредихме доста по-рано Съединените щати за нашите оперативни планове, каза говорител на ведомството. В Източна Сирия в момента се провеждат паралелно две операции за прогонване на ИД от провинция Дейр аз Зур - последния регион в тази страна, по-голямата част от който групировката все още контролира, отбелязва Франс прес. Сирийските правителствени сили, подкрепяни от Русия, са се съсредоточили върху град Дейр аз Зур, в западната част на едноименната провинция, а поддържаните от оглавяваната от САЩ коалиция СДС напредват на изток. \"Ситуацията в тази зона не би могла да бъде по-сложна\", коментира генерал Дънфорд. Той отчете, че \"деескалирането е по-трудно сега отколкото преди няколко месеца\". Дънфорд не уточни дали руската страна е поела ангажименти, но призна, че \"не всички проблеми са били решени\".", "date": "2017.09.18", "title": "Тилърсън и Лавров обсъдиха Сирия и Украйна"}
{"url": "https://www.24chasa.bg/novini/article/6452670", "text": " Катастрофа между микробус и няколко леки автомобила е станала на главен път Е-79 Симитли – Кресна, в района на разклона за Ощава, съобщиха за „Фокус” от Областното пътно управление - Благоевград. За момента няма повече данни около пътнотранспортното произшествие. Не е ясно и дали има пострадали. Движението в района се извършва в една лента, тъй като на място предстои да бъдат извършени огледи. Очаквайте подробности!", "date": "2017.09.18", "title": "Микробус и няколко коли катастрофираха на пътя Симитли- Кресна"}
{"url": "https://www.24chasa.bg/novini/article/6452666", "text": "Международната общност трябва да остане обединена и да наложи санкции срещу Северна Корея, след като Пхенян отново изстреля балистична ракета, заяви японският премиер Шинзо Абе, цитиран от Reuters. Това изказване бе направено в навечерието на откриването на Генералната асамблея на ООН, където се очаква въпросът за Северна Корея, да бъде повдигнат, предаде БТА \"Севернокорейските ракетни изпитания са нарушение на резолюциите на Съвета за сигурност на ООН и показват, че Пхенян вече може да се прицелва към САЩ или Европа\", заяви Абе. Той добави, че дипломацията и диалогът няма да свършат работа и призова международната общност да приложи съвместен натиск срещу режима в Пхенян.", "date": "2017.09.18", "title": "Японският премиер призова за налагане на стриктни санкции срещу Северна Корея"}
{"url": "https://www.24chasa.bg/novini/article/6452672", "text": "За трета поредна година Министерството на енергетиката ще провери готовността на трите електроразпределителни дружества и „Електроенергийния системен оператор“ ЕАД за предстоящия зимен сезон, съобщиха от пресцентъра на Министерство на енергетиката. В периода от 18 септември до 4 октомври експерти от енергийното ведомство ще инспектират на място обекти на \"ЧЕЗ България Електроразпределение\" АД, \"ЕВН България Електроразпределение\" ЕАД и \"ЕНЕРГО-ПРО Мрежи\" АД, както и на ЕСО ЕАД. Прегледано ще бъде техническото състояние и експлоатацията на енергийните обекти. Ще бъде установена степента им на готовност при потенциално неблагоприятни климатични условия през есенно-зимния период на 2017-2018 г., както и предвидените дейности по материално-техническо осигуряване при аварийни ситуации и плановете за тяхното отстраняване. Проверката започва на 18 септември в град Перник, ул. „Еднофамилни къщи“, кв. „Даскалово“ от 13.00 часа. Министър Теменужка Петкова ще провери обект на ЧЕЗ ЕАД в град Перник, след което ще посети подстанция „Червена могила“ в близост до град Радомир.", "date": "2017.09.18", "title": "Започват проверки на готовността на ЕРП-та и ЕСО за предстоящия зимен сезон"}
{"url": "https://www.24chasa.bg/novini/article/6452703", "text": "Земен трус с магнитуд 4,1 по Рихтер е бил регистриран снощи североизточно от гръцкия остров Алонисос, съобщава агенция АНА-МПА. Според геофизичната лаборатория към Солунския университет \"Аристотел\" трусът е бил повърхностен и не буди тревога. Няма данни за пострадали и разрушения, предаде БТА.                                                                                                                                                                                                                                                                                                                       ", "date": "2017.09.18", "title": "Земетресение разлюля гръцки остров"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.18", "title": "Мобилният сайт на “24 часа”  е номер 1 сред новинарските (Видео)"}
{"url": "https://www.24chasa.bg/novini/article/6452711", "text": "„Теоретично е възможно в случая да става въпрос за уреждане на сметки. При един втори подобен случай нещата ще бъдат ясни.\" Това каза пред Би Ти Ви бившият шеф на отдел „Убийства” в полицията Ботьо Ботев по повод отвличането на Адриан Златков. Знае се къде са част от парите на „Наглите”, допълни още топполицаят. Според него отвличанията не са толкова трудни за разкриване като едно убийство., понеже са свързани с една доста голяма организация, в която участват много голяма група хора. „Всеки греши, техните грешки ще бъдат прихванати и рано или късно, дори след 2-3 случая, те ще бъдат разкрити”, категоричен бе той. „Да се гарантира и да се запази животът и здравето на похитения - всичко трябва да се води от тази гледна точка. От това, което изтече като информация, считам, че е подходено правилно. Убеден съм, че е направено всичко, което трябва да се направи, с оглед координиране, прихващане на данни, които биха могли да помогнат на разследването”, коментира Ботев.", "date": "2017.09.18", "title": "Ботьо Ботев:Теоретично е възможно отвличането на Адриан Златков да е уреждане на сметки"}
{"url": "https://www.24chasa.bg/novini/article/6452706", "text": "Когато има тежки престъпления, присъдите трябва да са максимално строги. Единственото, което интересува родител с отвлечено дете е не дали МВР ще се справи, а да си прибере детето. Нека поработим още малко. Наглите ги разкрихме ние. Не отидох в СДВР и МВР, защото тези хора имат шпионаж и наблюдават. Това заяви премиерът Бойко Борисов в сутрешния блок на bTV по повод думите на бащата на отвлечения Адриан - Тони Златков, че щабът е бил свикан дома на министър-председателя. За да пазим от изкушение врага и да се опази животът на детето - това са били мотивите за необичайното място, на което е работил екипът. Това е сериозна група, от доста време я наблюдават. Добра е реализацията, утре ще я оповестят. Това каза Борисов за провелата се този уикенд акция. И похвали: \"Престъпната група се е занимавала с всичко, което може да ви мине през акъла, сериозни хора. МВР и прокуратурата работиха доста по тази тема.\" \"От 3 г. Яро само 10 месеца излежа. Сега, като излезе, пак ще краде коли\", възмути се от Борисов. \"Знаят колко ги обичам - и полицаите, и пожарникарите. И аз съм бил с гумените ботуши. И изгаряхме и се мажехме с дефамол след всеки пожар. Като се прибереш, сваляш мушамата и се мажеш\", каза Борисов. И напомни, че са назначени 1000 нови полицаи и е изплатено облеклото на всички в системата.", "date": "2017.09.18", "title": "Борисов: Не отидох в МВР заради отвлечения Адриан, защото се наблюдава"}
{"url": "https://www.24chasa.bg/novini/article/6452719", "text": "В демокрацията всеки има право да мисли, да говори и да се бори. Пожелавам му успех. Това заяви премиерът Бойко Борисов пред bTV, запитан за заявката на Слави Трифонов, че търси хора, с които да влезе в политиката. \"И аз мога да кажа, че има некачествени хора в шоуто, но който иска да си го гледа, си го гледа. Това е демокрацията\", добави министър-председателят. И предупреди: \"В политиката имаш 100 дни спокойствие, после почваш да консумираш проблемите.\" Имам 3000 човека на различни позиции в държавата. От тези 3000 със сигурност ще го издънят поне 30, което е малък процент. Статистическата грешка дава риск от 5 процента. Ще му дам лист на Слави да се подпише, че гарантира поне за 3 човека, хвърли предизвикателство Бойко Борисов. Със състрадание чувам за всяка нова партия, която се създава. Има една пяна, която навсякъде тръгва - докато се оттече. Всеки идва със заявка за нови хора, допълни Борисов. Благодарен съм много на фейсбук - получавам огромно количество сигнали и си ги проверявам, разкри още Борисов.", "date": "2017.09.18", "title": "Борисов: Пожелавам му успех на Слави"}
{"url": "https://www.24chasa.bg/novini/article/6452717", "text": "Допустимите нива фипронил не означават, че ще настъпи отравяне за човека, приел храна със съдържание на инсектицида. Тя допълни, че допустимите стойности са в пъти под опасните, каза пред   д-р Светла Цолова от Центъра по обществено хранене. Фипронилът е инстекицид, който унищожава насекоми и кърлежи и който се използва се в медицински продукти за защита от насекоми и паразити, заяви д-р Цолова. Той е известно отдавна вещество. Фипронилът е токсичен и може да окаже вредни ефекти, но всичко зависи от дозата, както при повечето химични вещества, добави д-р Цолова. \"Във връзка с употребата на фипронила като продукт за растителна защита са разработени стойности, които може да се съдържат в храните. Дали ще окаже вредно въздействие зависи от дозата, която ще постъпи в организма, както и от продължителността на въздействието. Фипронилът е вещество с остра токсичност. При сравнително ниски дози може да настъпи отравяне и смърт. Може да постъпи по всички пътища. Полижувотът му в организма може да достигне десет дни. Когато допустимите стойности се превишат, това не означава, че ще настъпи отравяне\", коментира Цолова.  Д-р Цолова допълни, че при отравяне с фипронил, пострадва централната нервна система, като симптомите за отравяне за гърчове, тремори, нарушения на походката и равновесието. Засегнатите органи можат да бъдат черен дроб, бъбреци и щитовидната жлеза.", "date": "2017.09.18", "title": "Експерт: Високите нива фипронил не означават, че настъпва отравяне"}
{"url": "https://www.24chasa.bg/novini/article/6452705", "text": "Авария остави 40 000 жители без вода в едно от най-горещите места през уикенда - Великотърновско, съобщи  В събота сутрин ВиК „Йовковци”-Велико Търново спря кранчето на всички домакинства от град Горна Оряховица и селата Драганово, Първомайци, Поликраище и Правда. Причината е тежка авария на магистрален водопровод, минаващ през частен имот. Отстраняването на повредата продължи повече от денонощие. А подаването на вода изцяло беше възстановено късно в неделя.", "date": "2017.09.18", "title": "40 000 души без вода във Великотърновско"}
{"url": "https://www.24chasa.bg/novini/article/6452728", "text": "Този, който направи Суджукгейт, има 6 дела и го махнахме отвсякъде. На Нинова депутат, който е доказано, че е купувал гласове, още си стои в парламента и твори закони. Това заяви премиерът Бойко Борисов пред bTV. И продължи: \"С цялото ми уважение към Нинова, по време на техния мандат, когато се случва проектът \"Цанков камък\". В първия си мандат аз зададох въпроса в предаването на Цветанка Ризова \"На 4 очи\": Какво да правя? Да доплатим, или да забравим за налетите в проекта милиард лева. Съоръжението е едно от най-модерните в Европа, но за 80 мегавата струва ли си тази инвестиция? И магистралите ми ги бяха оставили объркани така.\" \"Ако си бяха поддържали НДК 30 г., щяхме да си направим председателството, без да се налага ремонт. Сега трябва да направим всичко - от шадраваните. Има институция, наречена прокуратура, която води разследване\", каза Борисов по казуса \"НДК\". \"Справям се доста добре\" - такава оценка си даде на кабинета Борисов. И изреди показателите на държавата - безработицата падна на 5%, икономическият ръст е огромен, инвестициите са предимно в заводи. \"Направих сметка - 15 милиарда ни трябват, за да удовлетворим исканията на всички. Всеки казва \"Искам, искам, искам\", добави Борисов.  ", "date": "2017.09.18", "title": "Борисов: На Нинова депутата, който е купувал гласове, още твори закони"}
{"url": "https://www.24chasa.bg/novini/article/6452714", "text": "Мъж размаха пистолет след забележка за неправилно шофиране. Инцидентът станал в София, до светофара на \"Цариградско шосе\" и \"Горубляне\", съобщи Нова тв. След като видял как автомобил направил серия от нарушения на магистрала \"Тракия\", Димитър Бояджиев решил да спре своята кола и да разговаря с другия шофьор. Последвало размахване на оръжие. Слязох да го питам защо застрашава живота на семейството ми и другите пътници. Зад мен дойде още една жертва на безразсъдното му шофиране, баща возещ семейството си. В момента, в който започнахме да викаме на водача защо засича хората по пътя си, той извади пистолет и слезе от автомобила. След което обяви, че е полицай и ни засичал, защото не сме му направили път. По случая е подаден сигнал към 8-мо районно управление на полицията. Моля ако има и други застрашени от безрасъдното шофиране на този „шофьор” да не се бавят а да подадат жалба в 8-мо районно и да свалим този индивид от автомобила\", разказа Димитър Бояджиев във Facebook.", "date": "2017.09.18", "title": "Мъж размаха пистолет на магистрала Тракия след забележка"}
{"url": "https://www.24chasa.bg/novini/article/6452718", "text": "Децата в приюта на отец Иван  \"Св. Николай\" в с. Нови хан имат нужда от дрехи и учебни материали, съобщи Нова тв. Причината е, че крадци са проникнали на мястото, където са били съхранявани училищните пособия. Отец Иван сподели, че необходимите на децата учебни пособия са били набавени, но обирджии разбили склада в Якимово, в който са се съхранявали те и взели всичко. Общо в Якимово и Нови Хан има 70 деца - ученици. На тях им трябват предимно тетрадки и помагала, посочи отец Иван. Той каза, че имат да плащат ток и вода. Децата имат нижда и от обувки и якета, посочи той.", "date": "2017.09.18", "title": "Откраднаха учебниците на децата от приюта на отец Иван"}
{"url": "https://www.24chasa.bg/novini/article/6452739", "text": "Изпитвам уважение към президента Радев, но за 2 месеца служебно правителство да смени всички в системата, до шефовете на институти... За 1 месец да приключиш за 3 милиарда сделка, като изхвърлиш Ф-16, не бих говорил аз така смело за лобизъм, защото фактите са други. Това заяви премиерът Бойко Борисов пред bTV. И продължи: \"Когато говориш така смело, казваш МВР и учителите да чакат, всички да чакат, за да се купят 9 изтребители... За 1 месец те извъртяха една поръчка, от която 15 г. всички се притесняват, защото това са огромни пари.\" \"Ние сме си го говорили с президента Радев. Кой е лобист? Да каже имена - Борисов, Цветанов или кой? Излиза, че аз съм лобист\", кипна Борисов. И попита реторично: \"Как ще се приземява авиацията, като по време на нашето управление рекорден брой самолети са във въздуха? 10 милиарда искат военните.\" Прекрасна комуникация имам с президента и затова малко се учудвам на тези обвинения, каза в заключение на темата Борисов.", "date": "2017.09.18", "title": "Борисов: Изпитвам уважение към президента, прекрасно комуникираме"}
{"url": "https://www.24chasa.bg/novini/article/6452741", "text": "Омбудсманът Мая Манолова организира широка обществена дискусия под наслов „Европа на два стандарта при храните - защитени ли са правата на българските потребители“, посветена на разликите в качеството на храните в държавите от Западна и Източна Европа, съобщиха от пресцентъра на омбудсмана. Участие ще вземат български евродепутати, посланици на държавите-членки на ЕС, министърът на земеделието, храните и горите Румен Порожанов, министърът на здравеопазването проф. Николай Петров, народни представители от парламентарните комисии по земеделието и храните, по вероизповеданията и правата на човека, по здравеопазването, по въпросите на децата, младежта и спорта, по взаимодействието с неправителствените организации и жалбите на гражданите, председателят на Комисията за защита на потребителите Димитър Маргаритов, ръководството на Българската агенция по безопасност на храните, представители на браншовите организации, на производителите, неправителствени организации и експерти в областта. Специални видеообръщения към участниците ще направят европейският комисар за правосъдието, потребителите и равенството между половете Вера Йоурова и българският еврокомисар по цифрова икономика и общество Мария Габриел. Ще бъде излъчена и позицията на председателя на Европейската комисия Жан-Клод Юнкер срещу двойния стандарт при храните. Идеята на дискусията е да се набележат решения за предотвратяване на проблема с двойния стандарт при храните от една и съща марка с различни съставки и различна цена, което дискриминира потребителите от Източна Европа. Най-често потърпевшите у нас са децата и подрастващите, които са обичайните потребители на храни с двоен стандарт. Омбудсманът Мая Манолова ще представи и конкретни продукти с драстични разлики в съставките и цените. В рамките на форума ще бъде подписана декларация, която призовава европейските институции да приемат законодателство срещу двойния стандарт. Документът ще бъде внесен в Европейския парламент по време на изслушване по темата в края на м. септември.", "date": "2017.09.18", "title": "Омбудсманът свиква форум срещу двойния стандарт в качеството на храните от ЕС"}
{"url": "https://www.24chasa.bg/novini/article/6452744", "text": "Не дай си Боже, ако стане война, ние сме на страната на НАТО и Русия ще е враг. Иначе държим на прагматичните отношения с Русия. Даже съм говорил с Ципрас догодина, като поемем председателството, може да се постави и въпроса за падане на санкциите срещу Русия. Това разкри премиерът Бойко Борисов пред bTV, но в този момент бе прекъснат от друг въпрос. \"Догодина от Сандански до Гърция ще е магистрала. На 2 октомври отваряме поръчките за тол системата\", отговори на него министър-председателят. \"Аз си давам винаги отлична оценка. Няма ден, няма нощ. Аз не почивам, стараем се много. Яви се някой път някой идиот, но такъв е животът (визирайки вероятно Живко Мартинов)... Стараят се всички министри\", обобщи Борисов. Изкъпах се един-два пъти в морето, и това е - с това се изчерпва лятната почивка на премиера. Над 600 милиона ще дадем в четвъртък за спортни площадки и салони, разкри в аванс Борисов.", "date": "2017.09.18", "title": "Борисов: Може да поставим въпроса да паднат санкциите срещу Русия"}
{"url": "https://www.24chasa.bg/novini/article/6452753", "text": "Двадесет и четирима души са пострадали при 19 тежки пътни произшествия в страната през изминалото денонощие, съобщиха от пресцентъра на МВР. Има опасност за живота на един от пострадалите. В София са станали четири тежки и 39 леки пътни произшествия. Ранени са шестима души.                                                                                                                                                                                                                                                                                                                       ", "date": "2017.09.18", "title": "24 са пострадали при катастрофи през изминалото денонощие в страната"}
{"url": "https://www.24chasa.bg/novini/article/6452751", "text": "Германската полиция е спряла товарно превозно средство в Източен Бранденбург, в което са открити с 51 нелегални мигранти. Инцидентът е предизвикал сериозни опасения за наличието на нов маршрут за бежанци от Източна Европа към по-богатите западноевропейски държави, коментира националният ежедневник Die Welt, цитиран от \"Фокус\". Съгласно оскъдната информация, разпространена от полицията, камионът е бил с турски регистрационни номера, шофьорът му е бил турчин по произход. В товарното ремарке на превозното средство са открити 17 деца и 34 възрастни. Инцидентът се е случил в нощта срещу събота на магистрала А12 в посока Берлин. Федералните органи поясняват, че мигрантите идват от Ирак. Повечето от тях са регистрирани като бежанци в Румъния, някои от тях – в България. Те са подали молба за убежище в края на август или в началото на септември. В настоящия момент федералната полиция разследва дали става дума за отделен инцидент, или той има връзка с други подобни в граничния район с Полша. Случаите от подобен характер там зачестяват, уточняват властите. Полицията обаче се въздържа от коментар за това какъв може да е новият маршрут, използван от контрабандистите за превеждане на мигранти до Западна Европа. Съгласно данните, получени при разпитите на заловените мигранти, те са пътували около два дни. На тях им е било забранено да слизат от камиона при какъвто и да е било повод.", "date": "2017.09.18", "title": "Заловиха 51 нелегални мигранти, превозвани с турски камион, в Германия"}
{"url": "https://www.24chasa.bg/novini/article/6452765", "text": "Румънският печат информира за снощната буря, връхлетяла западната част на Румъния, която стана причина за смъртта на осем души и раняването на над 67. Шестима от ранените са настанени в болница, пише по темата вестник \"Гъндул\"цитиран от БТА.  Проливният дъжд и ветровете със скорост над 27 м/сек. скъсаха електропроводи, блокираха пътища и движението на влаковете, повалиха дървета и унищожиха автомобили. Днес много от училищата в засегнатите райони няма да работят. Към момента над 3000 души в 11 селища в западната част на Румъния са без ток заради аварии, причинени от снощната буря. В град Тимишоара регистрираната скорост на вятъра беше 108 километра в час, а температурата рязко спадна. \"За по-малко от половин час температурата рязко спадна наполовина и топлата въздушна маса се смени със студена въздушна маса, което стана причина облаците да имат много висока скорост на движение. Говорим за суперклетка, която има разрушителен характер\", казва метеорологът Елена Матеску. Бременна жена остана блокирана на лифт, след като инсталацията остана без електричество заради бурята и се наложи да скочи от седалката си, като състоянието й е стабилно. Съобщение по този случай направи премиерът Михай Тудосе. На ниво вътрешно министерство бе активиран кризисният щаб, а министър Кармен Дан ще посети днес градовете Тимишоара и Арад за оценка на щетите, пише вестник \"Ромъния либера\". Бившият румънски премиер Дачиан Чолош заяви, че хората, пострадали от бурята, е трябвало да бъдат известени превантивно. Според него отговорните власти не са били добре подготвени и системите за предупреждение и информиране на населението не са функционирали. \"Изключително силната буря в западната част на страната не би могло да бъде спряна. Но хората, които изгубиха живота си, десетките ранени е трябвало да бъдат предупредени\", посочи Чолош. Министър-председателят Михай Тудосе обяви, че от идната седмица правителството ще започне въвеждането на система за известяване по мобилните телефони в случай на опасност. Освен това кабинетът ще отпусне финансова помощ на засегнатите райони, обеща премиерът.", "date": "2017.09.18", "title": "Суперклетка причини смъртта на осем души в Румъния, ранените са близо 70"}
{"url": "https://www.24chasa.bg/novini/article/6452773", "text": "Започна освещаването на новата сграда на Софийски районен съд, известна като Военното НДК. На откриването са премиерът Бойко Борисов, шефът на парламента Димитър Главчев, правосъдният министър Цецка Цачева, главният прокурор Сотир Цацаров, председателстващият ВСС Димитър Узунов и магистрати.  В своето поздравление премиерът припомни, че когато за първи път са дошли във Военното НДK, сградата тънела в разруха. Правосъдният министър благодари на правителството за подкрепата за ремонта, добави и, че не само сградите са важни, но магистратите трябва да продължат да поддържат квалификациите си.     ", "date": "2017.09.18", "title": "Вижте как освещават новата сграда на Софийски районен съд (Снимки)"}
{"url": "https://www.24chasa.bg/novini/article/6452786", "text": "Китай и Русия започнаха днес съвместни военноморски учения близо до Северна Корея в разгара на напрежението, породено от последния ядрен опит и ракетните изпитания на Пхенян, предаде Ройтерс, цитиран от БТА. Стартът на ученията бе даден в навечерието на общополитическите дебати на годишната сесия на Общото събрание на ООН, в които се очаква темата за Северна Корея да е централна. Китайската агенция Синхуа уточнява, че маневрите се провеждат в зоната между залива Петър Велики, в района на далекоизточния руски град Владивосток, недалеч от руско-севернокорейската граница, и в южната част на Охотско море, на север от Япония. Това са вторите съвместни военноморски учения между Русия и Китай за тази година. Първите бяха в Балтийско море през юли. В информацията на Синхуа за ученията не се прави директна връзка между тях и напрежението със Северна Корея. Китай и Русия неведнъж призоваха за преговори за мирно решение на севернокорейската криза, припомня Ройтерс.", "date": "2017.09.18", "title": "Китай и Русия започнаха съвместни военноморски учения край Северна Корея"}
{"url": "https://www.24chasa.bg/novini/article/6452788", "text": "Японският премиер Шиндзо Абе призовава за солидарност срещу севернокорейската заплаха в статия, публикувана във в. \"Ню Йорк таймс\". Международната общност трябва да остане единна и да приложи санкциите срещу Северна Корея след нейните неколкократни ракетни тестове, пише Абе, цитиран от БТА. Той определя севернокорейската заплаха като безпрецедентна, сериозна и непосредствена. В статията Абе припомня какви са били последните стъпки на Съвета за сигурност на ООН спрямо Северна Корея, а именно санкциите приети на 11 септември след ядреното изпитание на Пхенян от 3 септември. Припомнят се и последните ракетни изпитания от Северна Корея. Тук, в Североизточна Азия, севернокорейската заплаха е по-реална отколкото беше преди четвърт век. Ние сме изправени пред заплахата на ракети - със среден и малък обсег - заедно с възможността от атаки с химическо оръжие, пише Абе. В статията той припомня, че Северна Корея се е прицелила в Япония по-специално чрез отвличане на много невинни японски граждани в това число и на 13-годишно момиче, похитено през 1977 г. Повечето от тези хора са държани в плен в Северна Корея от 70-те и 80-те години на миналия век. Японският премиер отбелязва, че всички се стремят към мирно решение на кризата със Северна Корея. Но отдаването на приоритет на дипломацията и наблягането върху важността на диалога не работят в случая със Северна Корея. Историята показва, че съгласуван натиск от цялата международна общност е от съществено значение, посочва Абе. Той призовава за прилагане на последващи резолюции, за да се попречи на Северна Корея да се сдобие с технологии, средства и хора, необходими й, за да развива ракетната и ядрената си програма. Северна Корея представлява сериозна заплаха и предизвикателство за нашия свят и нейните действия са подигравка с международния режим за неразпространение на ядреното оръжие. Колкото може по-бързо ние трябва да накараме Северна Корея да преустанови провокациите си, да се откаже от програмите си за разработване на ядрено оръжие и на балистични ракети и да върнем похитените от Северна Корея хора в техните домове. Солидарност и съгласувани усилия сред международната общност заедно с ефективна роля на ООН са от жизненоважно значение повече от всякога, пише Абе.", "date": "2017.09.18", "title": "Шиндзо Абе: Възможно най-бързо трябва да накараме КНДР да спре с провокациите"}
{"url": "https://www.24chasa.bg/novini/article/6449192", "text": ", казва Роман Ангелов, изпълнителен директор на „Димирома груп” - Можем да констатираме, че Държавна агенция „Електронно управление“ показва сериозна активност и дава заявка за конкретни краткосрочни и средносрочни резултати за въвеждане на цялостно електронно управление в България. Наблюдаваме сериозно настройване на „честотата“ между законодателната и изпълнителната власт по темата за електронизация, дигитализация на процеси и въвеждане на електронни услуги за бизнеса и гражданите. Трябва да вземем под внимание, че е загубено много време през последните 20 години. Например Австрия има 100% покриване на всички услуги за гражданите в електронен вид още от 2007 г. Разбира се, всяка страна сама избира стратегията и съдържанието на електронно си управление и заради това се наблюдава различен обхват. Въвеждането на електронно управление е съпътствано от сериозни нови предизвикателства по отношение поверителността на личните данни и съвсем нови проблеми пред структурите на държавата, свързани под общия знаменател сигурност. Тук идват и нови предполагаеми дефиниции за нови дигитални активи, които са част от националната сигурност. Трябва да започнем да говорим сериозно за Затова ако няма необходимите условия и обезпеченост в една държава член на Еврпейския съюз, е разбираемо да има забавени темпове за въвеждане на конкретен вид или цялостно електронно управление. От друга страна, днес дигиталният пазар в Европа, неговото развитие и потенциал изискват бързо въвеждане на електронно управление, електронно здравеопазване, електронно правосъдие, електронно снабдяване, доставяне и придобиване, интеграция на електронни услуги между държава-държава (G2G). В тази условия България няма алтернатива и всяко бъдещо забавяне би генерирало огромни загуби. Именно заради това очакванията ми са за ясни, категорични и концентрирани действия от законодателната и изпълнителната власт за въвеждане и разширение на електронното управление, които да доведат до ясни резултати както в краткосрочен, така и в средносрочен период. - Бих откроил като значими промените в Закона за електронното управление, Закона за електронната идентификация, Закона за достъп до обществена информация, Закона за електронния документ и електронния подпис, Закона за защита на личните данни, Закона за националния архивен фонд, Наредбата за административния регистър, Наредбата за административното обслужване, Наредбата за общите изисквания към информационните системи, регистрите и електронните административни услуги, Наредбата за обмена на документи в администрацията, Наредбата за общите изисквания за мрежова и информационна сигурност, Наредбата за стандартните условия за повторно използване на информация в обществения сектор и за нейното публикуване в отворен формат, Наредбата за удостоверенията за електронен подпис в администрациите, Правилника за прилагане на Закона за електронната идентификация. Заявката за цялостен процес по надграждане и видоизменяне на законодателството по повод въвеждане на работещо електронно управление е дадена. Задълбоченият анализ на темата обаче извежда на огромен брой закони в почти всички области. За конкретен коментар е необходимо да видим цялостната стратегия за промени на законодателството в конкретен и структуриран вид по закони, наредби и правилници. Очаквам подобен документ да мине на публично обсъждане между Държавна агенция „Електронно управление“ и експертите, които са извън управлението на държавата, защото съм сигурен, че в България има доста компетенция по темата. Бих акцентирал силно на този момент, който фокусира механизмите за контрол, санкции и синхронизация между Държавна агенция „Електронно управление“ и другите администрации. Практиката в последните 10 години изведе видими аномалии при прилагането на национални стратегии и документи за въвеждане на електронно управление. Обобщено – дотук нещата са положителни и е видно, че предстои много, много работа по останалите закони и подзаконови нормативни актове. - Няма как да има електронно управление без цифровизирани и дигитализирани масиви от документи в критична маса в държавата. Употребата на електронни услуги е възможна от гражданите единствено и само след дигитализиран критичен обем от наличните стари хартиени масиви. Дигитализирането на доументи съдържа технически труд, който изисква своето техническо време за изпълнение. Все пак говорим за силно присъствие на ръкописен текст в старите документи и невъзможност за прилагане на авангардни технологии по извличане на съдържание, респективно прилагане на чист машинописен труд. Не е необходимо просто даден документ да бъде сканиран. Необходимо е да се изведе частично или пълно неговото съдържание в електронен структуриран вид – текст, за да може след това да бъде намерен достатъчно лесно при дадено търсене. Не може да лимитираме консумирането на дигитализирано съдържание просто до преглед на сканирания документи при нужда. Тук говорим за консумиране на изведеното съдържание на сканирания документ като цифровизиран текст, с готовност да се подаде към информационна система при комуникация между администрациите „информационна систаме към информационна система”. Императивно е и пълното спазване на техническите стандарти на Държавен агенция „Архиви“. Отбелязвам това, за да стане ясно, че е необходимо техническо време, което не може да бъде пренебрегнато. Радващото е, че и има конкретни резултати. Процесът за цялостна дигитализация на архивите като основа за електронно управление е сложен, но съм оптимист. - Трябва да се обърне сериозно внимание на редица факти и предизвикателства, защото нивото на заплаха в света е завишено. Електронното управление, умните градове, умните публични системи, електронното здравеопазване, електронното правосъдие включват големи част от системите на държавата онлайн. С това се откриват редица рискове от кибер атаки и нанасяне на материални и нематериални щети, които могат да достигнат до сериозни размери, както и човешки жертви. Неслучайно в Европейския парламент и Европейската комисия започнаха да работят по механизми за защита именно в тази посока. Имам наблюдения в Израел и мисля, че от там може да се почерпи сериозен опит по отношение обезпечаването на сигурността на гражданите, процесите и активите. Там говорим за големи структури на полицията за кибер сигурност и кибер войници. Бих обърнал и внимание на заплахата от вътрешна употреба на информация в нерегламентиран тип. Разполагането с големи интегрирани масиви от информация извежда сериозни възможности за които са доста опасни за държавата и гражданите. Мое мнение е, че е необходимо специализирано административно звено за технически одит и контрол на информационни системи с национално значение. Така, както се проверява дали един уред за мерене на тегло е стандартизиран, така и един софтуер от национално значение трябва да се одитира дали работи точно по начина, по който е определен. Така би могло да се пресекат опитите за прескачане на правилата. - Смятам, че за да си лидер или сериозен играч, трябва да притежаваш технологично предимство в някакъв вид. Това означава, че трябва да притежаваш технологии или комбинации от технологии в дадената област. Те те правят интересен за инвестиции и бъдеща реализация, а може и сам да се реализираш конкурентно на дадения пазар. Бих предложил разработката на специализирана национална информационна система, която да включва всички научни работници, екипи, разработки, проекти, резултати от публични инвестиции. Добре е да се включват и данните от частния сектор, доколкото е възможно. Ние не знаем какъв е ресурсът ни за създаване на технологии в дадената област в България, за да търсим сериозна роля и лидерство. „Димирома груп”, която ръководя, взе решение за създаване на технология за собствен документен скенер. Две години по-късно прототипът минава технически изпитания. Трябва да се инвестира в българско ноу-хау за привличане на интерес и заемане на сериозна позиция. Икономическо позициониране на основата на аутсорсинга не е работещ. Необходими са повече продуктови компании в България, насочени в дигиталния глобален и европейски пазар. Трябва обаче да констатираме сериозна дискриминация на българските компании от западноевропейските по отношение съхранението и обработката на корпоративно съдържание и данни. Сега в България няма как да имаме успешна дигитална банка, но се надявам това да се промени в краткосрочен период. Необходими са редица стъпки и цялостна стратегия за привличане на сериозни приходи от новите пазари като дигиталния пазар например.", "date": "2017.09.18", "title": "Дигитализацията на наличните документни масиви е в основата на развитието на електронното управление"}
{"url": "https://www.24chasa.bg/novini/article/6452236", "text": "Петимата кандидати, които искат да закупят енергоразпределителното дружество в България на ЧЕЗ, са оценили бизнеса на чехите у нас между 120 милиона и 250 милиона евро. Информацията на “24 часа” е неофициална, но бе потвърдена от три източника. Висш служител от ЧЕЗ в София допълни, че от Прага, където е централата майка на компанията, са уведомили своя мениджмънт в България, че вече се водят разговори с кандидатите, подали обвързващи оферти за активите на компанията в България. На финалната права най-високо е било предложението на ТЕЦ “Бобов дол”, която се свързва с бизнесмена Христо Ковачки. На конкурса той се явявал с италиански партньори. Според тримата ни източници Ковачки е стигнал почти 250 милиона евро. Не е ясно къде в ценовата скала са останалите кандидати - “Приста ойл”, “Енерго-Про” и българските “Инеркомгруп” и “Фючър енерджи”, кой от тях е дал най-ниската цена от 120 милиона евро. Вестник “24 часа” изпрати в петък официално запитване до ЧЕЗ, за да потвърдят или отрекат тази неофициална информация, но до края на работния ден не получихме отговор на въпросите си. От Прага обаче в края на миналата седмица зачестиха сигналите, че чешката държава, която е собственик на енерго-разпределителното дружество в България, което обслужва Западна България и близо 1 млн. домакинства, търси по-високи цени за своя бизнес у нас. В четвъртък чешкият вестник Hospodarske noviny писа, че ЧЕЗ не е била доволна от офертите и разговаря с кандидатите за подобряване Появява се и заплахата, че ако не се вдигнат офертите, процедурата за продажба ще бъде прекратена.. Според медията ЧЕЗ търси цена към 300 млн. евро за дистрибуторския си бизнес , имало оферта за неработещата ТЕЦ “Варна” за 50 млн. евро. В петък и Ройтерс съобщи информацията, позовавайки се пак на чешкия вестник, с уговорката, че това не е потвърдено. ЧЕЗ стъпи в България през ноември 2004 г., когато купи 67% от енергото, снабдяващо с ток Западна България, за над 282 млн. евро. По-късно ЧЕЗ купи и ТЕЦ “Варна”, която вече не работи, тъй като не бяха направени сероочистващи инсталации. През януари 2017 г. призна появилите се слухове в България, че “ЧЕЗ груп” проучва инвеститорския интерес към активите в нашата страна. Чехите продават електроразпределителната си компания, която доставя ток на Западна България, неработещата ТЕЦ “Варна”, фирмата, с който търгуват еленергия, както и фотоволтаичните си централи, тоест. Това е на практика целият бизнес в България След това започна процедура по набиране на необвързващи оферти, на първия кръг участниците бяха 8, имаше и оферти от 450 млн. евро. Най-високото предложение е било на израелската минна компания “Еленилто” на Якоб Енгел, която бе дисквалифицирана, защото не отговаряла на критериите. До финала достигнаха пет фирми - “Приста ойл”, собственост на братята Атанас и Пламен Бобокови в консорциум с турската STFA Yatirim, ТЕЦ “Бобов дол”, чешката “Енерго-Про”, българските “Инеркомгруп” и “Фючър енерджи”. “Интеркомгруп” се държи от бизнесмена Павлин Николов, а основен бизнес на компанията са металите и строителството. “Фючър енерджи” се занимава с търговия с ток и е на предприемача Валентин Христов. Доставя електроенергия в България, Македония, Сърбия и Албания. На заседание на комисията по енергетиката в парламента в сряда зам.-председателят ѝ Валентин Николов поиска службите да проучат бъдещия собственик на бизнеса на ЧЕЗ, особено в електроразпределението, защото то е част от националната сигурност. Николов дори спомена, че той може и правителство да свали, тъй като бизнесът засяга над 2 млн. домакинства. Депутатът от ГЕРБ настоя да бъде проучен и произходът на парите, с които ще се купи бизнесът на ЧЕЗ в България, отново с мотив защита на националната сигурност. Среди в енергетиката в България коментират, че офертите на кандидатите са около 200 млн. евро, че ще се бърза сделката да приключи, ако не до изборите в Чехия, то поне до съставяне на правителство, тъй като ЧЕЗ е държавна компания. Това прави хоризонта за постигане на сделка до края на годината. И на официални запитвания на “24 часа”, последното от което е от 17 август, от “ЧЕЗ груп” съобщиха, че очакват сделката да приключи до края на годината.", "date": "2017.09.18", "title": "Ковачки обещал най-много на ЧЕЗ - почти 250 милиона евро?"}
{"url": "https://www.24chasa.bg/novini/article/6453002", "text": "\"Категорично бандата, задържана в събота на АМ \"Тракия\", не е свързана с отвличането на Адриан Златков\", каза главният секретар на МВР Младен Маринов. Той обясни, че групата имала широк спектър на дейност, разследвана е от столичната полиция, ГДБОП и Агенция \"Митници\". \"Повече подробности ще дадем утре\", каза Маринов. Той посочи, че МВР проверява сигнал за размахвал пистолет и представил се за полицай мъж вчера на магистрала. \"Засега само сме се сезирали от телевизиите\", уточни Маринов. Предстои пълна проверка.", "date": "2017.09.18", "title": "Главният секретар на МВР: Бандата от магистралата не е отвлякла Адриан"}
{"url": "https://www.24chasa.bg/novini/article/6453016", "text": "Над 90 хил. км е общата дължина на линейната ВиК мрежа в страната - измерими в пътна инфраструктура, това са 233 магистрали „Тракия“. Това каза днес министърът на регионалното развитие и благоустройството Николай Нанков при откриването на организираната от Световна банка международна конференция „Опазване и устойчиво използване на водите в България“, предаде пресцентъра на МРРБ. „Тези съоръжения трябва да се поддържат в изправност във всяка част от денонощието, защото, за разлика от пътищата, при ВиК инфраструктурата няма обходни маршрути. Секторът е много по-чувствителен, защото има и силен социален ефект“, добави министърът. Според него темата за предизвикателствата пред развитието на ВиК инфраструктурата е важна, като не може да се даде адекватен отговор, тъй като различните експертни мнения пораждат различни подходи и дават различна визия за решаването му. С помощта на колегите от Световна банка, на цялата научна, академична и професионална общност, трябва да дадем най-правилното решение и да отговорим на големите обществени очаквания, заяви Николай Нанков. За разлика от пътищата, които се виждат ежедневно от всеки, водопроводите и канализацията са скрити под земята. Поддържането и развитието им изисква не по-малко усилия, финансов ресурс, експертиза и познания, подчерта той. Министър Нанков посочи, че измененията на климата се проявяват в екстремни климатични явления, като проливни дъждове, наводнения, засушаване, като поставят на изпитание не само човешкото здраве, психика, а и целия икономически и социален живот, в това число ВиК отрасъла и ВиК инфраструктурата. Затова в тези условия превенцията и управлението на риска са от съществено значение и Министерството на регионалното развитие и благоустройството провежда планова и устойчива политика. Регионалният министър напомни, че в страната за първи път от почти 30 години е започнало строителството на два нови язовира, изцяло предназначени за питейно-битово водоснабдяване – „Пловдивци“ край Рудозем и „Луда Яна“ край Панагюрище, които ще осигуряват чиста вода за населението през всичките месеци на годината. От няколко седмици в Панагюрище има сериозен проблем заради чести аварии във водопроводната мрежа, който в последните 30 години не е бил характерен за нито едно населено място от общината, припомни Нанков. Единственото решение за качествена услуга, за нормални доставки, в нормални количества, на социално поносима цена на питейна вода в общината е язовир „Луда Яна“, посочи министърът. Това е доказателство колко прагматично и визионерски министерството е локализирало инвестицията по линия на изпълнявания чрез заем от Световна банка проект. Министърът напомни, че през юли тази година, в рамките на същия проект, стартира и дългоочакваната рехабилитация на язовирната стена на яз. „Студена“, който водоснабдява над 100 хил. души в община Перник. Ремонтните дейности се извършват в експлоатационни условия, с използване на иновативни и модерни технологии за страната, като ремонтът ще удължи живота на язовира с поне 50 години и ще направи безопасна експлоатацията му. В периода 2007-2013 основните инвестиции бяха реализирани по линия на европейските фондове, в резултат на което бяха изградени нови пречиствателни съоръжения за отпадъчни води, подменена, рехабилитирана и новоизградена ВиК линейна инфраструктура, напомни Нанков. През 2018 г. със средства от Оперативна програма „Околна среда“ предстои стартиране на инвестиция от близо 1,5 млрд. лв. в рехабилитация и изграждане на инфраструктура на база на извършените регионални прединвестиционни проучвания (РПИП), напомни министърът. Това беше новият подход, заложен още на етап програмиране на оперативната програма. По новата ОПОС, на територията на 16-те области с консолидирани ВиК оператори, ще се изградят пречиствателни станции за питейни и отпадъчни води, колектори, водопроводи, ще се подменят агрегати, помпени станции с цел повишаване на енергийната ефективност в сектора. Ще се работи в контекст на нуждите на областта, на потребностите на цялото, а не на потребностите на местна общност. Т.е. справедливият и солидарният модел, който се съдържа в механизма на консолидирането ще бъде водещ в новия механизъм на реализиране на вик проектите в рамките на настоящия програмен период, обясни регионалният министър, като подчерта, че подобно нещо не е правено досега в България. Имаме уверението на колегите от ОПОС, че от спестения финансов ресурс при възлагане на РПИП ще бъдат финансирани инвестиционни проучвания в петте области – Габрово, Велико Търново, София област, Хасково и Плевен, които извървяха пътя на консолидацията със съответните решения на общинските съвети. Те ще покажат ясно какви са нуждите и както в останалите 16 консолидирани области ще използваме в максимална степен ресурса, за да решим по най-ефективния и от финансова, и от социална гледна точка начин проблемите с ВиК инфраструктурата в тези области, заяви министърът. След настоящия програмен период средствата за ВиК инфраструктура от европейските фондове ще бъдат силно ограничени. Ще се премине от грантово финансиране, което в момента е основният източник на финансов ресурс за ВиК отрасъла, към отпускане на нисколихвени кредити, към предоставяне на банкови гаранции. Все по-често ще говорим за „рециклирани“ пари. Трябва да се настроим към тези процеси, които текат на глобално ниво, каза още Нанков. По думите му, публично-частното партньорство може да бъде приложимо в отрасъла, но много внимателно, като се държи сметка за социалната поносимост. Ако се построи едно пречиствателно съоръжение с частни инвестиции и се обяви висока цена за пречистване, това неминуемо ще се отрази върху цената на водата, която е и чувствителен елемент, обясни министърът. В момента, от междуведомствена работна група с консултант Световна банка, се изготвя стратегия за финансиране на отрасъла в дългосрочен план. Тя ще разработи вариантни за финансиране и ще бъде избран този модел, който ще бъде най-подходящ за нашите условия и който в дългосрочна визия ще създаде устойчив от екологична, социална и финансова гледна точка отрасъл в страната, каза министър Нанков. Гражданите трябва да са спокойни. Няма да има драстично повишаване на цената на водата, подчерта той. Там, където има нужда от промяна, тя ще се одобрява първо от общинските съвети, след това от съответната асоциация по ВиК и накрая от Комисията за енергийно и водно регулиране, обясни Нанков и допълни, че това ще става плавно, без шокови повишавания. Главната цел е гарантиране на по-добра, по-качествена услуга за населението, категоричен бе регионалният министър. Според него тези неща трябва да се коментират от най-ниско политическо ниво пред обществото, за да се разбере каква е ролята на плавното повишаване. Ако не се взимат подобни решения от местните общински съвети, нито ВиК има право, нито КЕВР ще вземе подобно решение, обясни министърът пред медии.", "date": "2017.09.18", "title": "Министър Нанков: ВиК мрежата е над 90 000 км - това са 233 магистрали \"Тракия\""}
{"url": "https://www.24chasa.bg/novini/article/6453107", "text": " Косовските власти блокираха достъпа до уебсайт, свързан с „Ислямската държава“, който публикува терористична пропаганда на албански език, пише вестник Gazeta Express, цитиран от Фокус. Интернет сайтът, наречен Hilafeti, е обявен от администраторите му като официална страница на терористичната групировка за Косово. По-рано, след разпространяването на медийни доклади, косовската полиция деактивира уебсайта. По-късно обаче той отново бе активиран. Последната новина, публикувана на него, е свързана с последната терористична атака в британската столица, уточняват от редакцията.", "date": "2017.09.18", "title": "Блокираха пропаганден сайт на „Ислямска държава“ в Косово"}
{"url": "https://www.24chasa.bg/novini/article/6453066", "text": "Промишлени отпадъци тровят приток на река Марица в Турция, съобщава \"Хюриет дейли нюз\", цитиран от БТА. Река Ергене, наричана \"извор на живота в Тракия\", извира от Странджа, а водите й там са достатъчно чисти, за да се пият. Само на пет километра разстояние обаче, след като се слее с още няколко потока, тя се замърсява, което застрашава и обитаващата я фауна. Въпреки пречиствателните станции на стойност милиони турски лири, изградени за пречистване на водите на 285-километровата река, всички усилия засега са безуспешни. Заради тежката миризма е непоносимо дори да стоиш в близост до мястото, където Ергене се влива в Марица, посочва \"Хюриет дейли нюз\". Независимо от това водите на реката се използват от местните земеделци за напояване. Изследване на медицинския факултет в Тракийския университет показва, че нивата на кадмий - силно токсичен метал, смятан за един от най-опасните карциногени, в района са по-високи от обичайните.", "date": "2017.09.18", "title": "Промишлени отпадъци тровят приток на Марица в Турция"}
{"url": "https://www.24chasa.bg/novini/article/6453115", "text": "23-годишен мъж е задържан от служители на участък „Надежда“ за причиняване на телесна повреда. На 17 септември, в 08,50 часа е получен сигнал за побой в сливенския квартал \"Надежда\". Това съобщиха от ОДМВР-Сливен.  В резултат на сбиване 50-годишен мъж е приет в ЦСМП-Сливен с фрактура на ребра, без опасност за живота.  От проведените незабавни издирвателни действия е задържан извършителят. Той е криминално проявеният М.М.(23г.) от град Сливен. Задържан е 24 часа. Срещу него е образувано досъдебно производство.", "date": "2017.09.18", "title": "Задържаха 23-годишен за сбиване в кв. \"Надежда\" в София"}
{"url": "https://www.24chasa.bg/novini/article/6453124", "text": "38-годишният Огнян Г. от Варна е предаден на съд с обвинителен акт на Районната прокуратура във Варна по две обвинения - за държане на порнографски материали и за разпространение чрез интернет на филми и клипове, съдържащи сексуални извращения с деца, ненавършили 18 години. Това съобщиха от пресцентъра на Апелативна прокуратура – Варна. IP-адресът на варненеца бил засечен при европейска специализирана операция на Интерпол в 96 държави, която проследила потребителите на мрежа за разпространение и споделяне на порнографски материали с деца. Така по сигнал на Интерпол от германския град Висбаден било образувано досъдебното производство срещу 38-годишния мъж за извършени продължавани престъпления по член 159, ал. 6 и по член 159, ал. 4, във връзка с ал. 2 от Наказателния кодекс. В периода от 15 септември до 25 ноември 2015 г. Огнян Г. държал компютърна конфигурация с два твърди диска и преносим твърд диск с филми и клипове, на които се съдържали сексуални сцени между деца от един и същ и различен пол. По време на разследването срещу варненеца било установено, че в периода от 4 ноември до 23 ноември при условията на продължавано престъпление той разпространил чрез интернет като потребител с определен IP-адрес в приложение за обмен на файлове порнографски материали с деца. След сигнала на Интерпол по неотложност било извършено претърсване и изземване на материалите от дома на подсъдимия. Заради намерените порнографски материали с деца в дома на подсъдимия Районната прокуратура във Варна му повдигнала обвинение и за държане на материали с порнография, за създаването на които е използвано непълнолетно лице. Освен компютърно-техническа, по делото била назначена и аудиовизуално-художествена експертиза, която установява възрастта на участниците в порнографските филми и клипове по физическото развитие на децата като съвкупност от морфологични и функционални признаци. Предстои делото срещу Огнян Г. да бъде насрочено за разглеждане във Варненския районен съд.", "date": "2017.09.18", "title": "Съдят варненец, разпространявал детска порнография, след сигнал на Интерпол"}
{"url": "https://www.24chasa.bg/novini/article/6453166", "text": "По повод публикации в медиите, свързани с работата на Апелативен съд – София по наказателно дело, по което подсъдим е бил и Евелин Банев от съда съобщиха следното на своя сайт: Апелативен съд – София е наложил забрана за напускане пределите на страната на подсъдимия Евелин Банев на 28. 03. 2014 г. В хода на делото през годините защитата на Банев е искала вдигане на забраната, но това е било оставено без уважение от АС – София. Веднъж магистратите са разрешили временно напускане на страната от страна на Банев във връзка с влошено здравословно състояние съответно от 21. 02. 2016 г. до 12. 03. 2016 г. След този период Банев се е завърнал в страната и се е явявал на всички съдебни заседания. На 20. 03. 2017 г. тричленен състав на АС- София е постановил присъда по ВНОХД 478/15, водено и срещу Евелин Банев, като му е определил 6 г. затвор за пране на пари от наркотрафик. Присъдата е четена в присъствието на Банев. В момента делото е във Върховния касационен съд, като присъдата е обжалвана по установения от закона ред в Р. България. Мярката „забрана за напускане пределите на страната” по отношение на Банев продължава да е в сила.", "date": "2017.09.18", "title": "Апелативният съд - София: Не сме сваляли забраната на Брендо за пътуване зад граница"}
{"url": "https://www.24chasa.bg/novini/article/6453156", "text": "Между 60 000 и 70 000 датски туристи годишно посещават България, съобщи днес след срещата си с кмета Иван Портних посланикът на Дания у нас Сьорен Якобсен. Дипломатът уточни, че все още не са готови окончателните данни за броя на туристите от страната му в България през тази година, предаде БТА.  Посланикът коментира, че в България работят много датски компании, а в университети във Варна и други градове в страната ни се обучават студенти от Дания. Той каза още, че по време на срещата си с кмета са обсъждали и проекти, свързани със зелената енергия и устойчивото развитие. Кметът Портних съобщи, че е запознал дипломата с основните предизвикателства и проекти на Варна. Той е предоставил информация и за икономическите зони, както и с усилията за превръщането на Варна в град на знанието. В града работят много IT компании, като една от най-динамично развиващите се е с датски собственик, каза кметът. Сред темите на разговорите между двамата са били и сътрудничеството между университетите във Варна и датски висши училища, както и популяризирането на града като туристическа дестинация.", "date": "2017.09.18", "title": "Между 60 000 и 70 000 датски туристи годишно посещават България"}
{"url": "https://www.24chasa.bg/novini/article/6453181", "text": "Лекарите в Белград се борят за живота на петгодишно дете, което бе ранено в главата вчера следобед от откършен клон, когато силна буря връхлетя страната, съобщава вестник \"Блиц\", цитиран от БТА. Детето е в тежко състояние и е прието за лечение в Спешния център в Белград. Вчера следобед то бе стабилизирано, но състоянието му по-късно се влошило и има опасност за живота му. Заради бурята с пороен дъжд и градушка, разразила се вчера в Белград, лекарите имаха много работа, пише вестникът. Още един човек в Земун бе ранен от откършен клон, в Нови Белград пострада човек, на когото откъртена врата падна на гърба. В Борча бърза промощ бе повикана за човек, ударен от прозорец в главата. В цяла Сърбия вчера бе обявен оранжев код за особено опасно време, след като бурята с ураганен вятър, поройни дъждове и мълнии връхлетя първо Нови Сад и Войводина, след което причини сериозни щети в градове, придвижвайки се към Белград.", "date": "2017.09.18", "title": "5-годишно е с опасност за живота, а трима са ранени при силна буря в Белград"}
{"url": "https://www.24chasa.bg/novini/article/6453209", "text": "Съединените щати се опитват да работят с партньорите по Парижкото споразумение за климата, заяви държавният секретар Рекс Тилърсън, цитиран от Франс прес и БТА. \"Искаме да бъдем продуктивни, искаме да бъдем полезни\", каза Тилърсън пред американската телевизия Си Би Ес. Това изявление не е истински обрат в политиката на САЩ за климата след спорното решение на президента Доналд Тръмп да изтегли страната от новото международно споразумение за ограничаване на глобалното затопляне, отбелязва Франс прес. То обаче изглежда като смекчаване на американската позиция, особено на фона на острите критики на Тръмп срещу договора, който според него е неблагоприятен за Съединените щати и в полза на страни като Китай и Индия. През уикенда европейски представители намекнаха, че е възможно САЩ да са готови да се присъединят отново към Парижкото споразумение. В отговор Белият дом увери, че американската позиция остава непроменена, и подчерта, че тя може да се промени само при \"по-благоприятни условия\". Въпросът е сложен, призна Тилърсън. Той отбеляза, че икономическият съветник на президента, Гари Кон, проучва възможността за сътрудничество между Съединените щати и други държави по този въпрос. Очаква се промените в климата да са основна тема по време на общополитическите дебати в рамките на 72-ата годишна сесия на Общото събрание на ООН в Ню Йорк. Предвидено бе Гари Кон да обсъди вчера въпроса с представители на 11 европейски страни. Нито един служител на администрацията на Тръмп не спомена за възобновяване на преговорите по Парижкото споразумение - идея, отхвърляна от другите страни, подписали договора. Съединените щати обаче биха могли да намерят начин да променят своята позиция в сегашните рамки на пакта, отбелязва Франс прес. Процесът на оттегляне от Парижкото споразумение е дълъг. Ако Тръмп не отстъпи от своите позиции, САЩ ще излязат официално от договора чак на 4 ноември 2020 г. - един ден след следващите президентски избори в страната, посочва Франс прес.", "date": "2017.09.18", "title": "Тилърсън: САЩ може и да не напуснат Парижкото споразумение за климата"}
{"url": "https://www.24chasa.bg/novini/article/6453245", "text": "Британските медии узнаха името на единия от двамата заподозрени във връзка с бомбения атентат в лондонското метро в петък, съобщи ТАСС, цитиран от БТА. Както съобщи днес телевизия Скай нюз, позовавайки се на собствени източници, арестуваният в събота 21 годишен мъж се казва Яхия Фарух. Вчера полицията обискира жилището на Фарух в лондонското предградие Стануел. Самият заподозрян беше задържан в събота малко преди полунощ в западното лондонско предградие Хаунслоу. По-рано в събота в рамките на разследването на атентата беше арестуван 18-годишен мъж на терминала за заминаващи пътници на пристанището в град Дувър. Името му засега не е известно.", "date": "2017.09.18", "title": "Британските медии разкриха името \nна единия заподозрян за атентата в Лондон"}
{"url": "https://www.24chasa.bg/novini/article/6453242", "text": "Финансов динозавър открива филиал в България. Така премиерът Бойко Борисов определи Европейска инвестиционна банка, чийто офис той откри във вторник в София. Заедно с него бяха финансовия министър Владислав Горанов, столичният кмет Йорданка Фандъкова и Вернер Хойер, президент на Европейска инвестиционна банка. „Очакваме много. Имаме много проекти по плана „Юнкер“. Иначе бизнесът ни ще е максимално улеснен в представянето на проектите си“, заяви Борисов. След като даде висока оценка за работата на ЕИБ, Борисов добави, че тя ще ни консултира и за бъдещи концесии.  След като обиколи работните офиси на банката, премиерът изпрати Хойер на разходка с кмета Йорданка Фандъкова за „да види как се строи метрото, защото сме много напреднали в тези проекти“. Големите проекти, които сме замислили, ще имат нужда и от финансиране, заяви Бойко Борисов. Амбицията му е страните на Балканите да са свързани и тук той вижда ролята на ЕИБ. И в бъдеще, по мнението му, ще може да се говори за Балканите като добро място за живеене. Хората от Балканите се нуждаят от перспектива, заяви Борисов.  ЕИБ подпомага основни сектори в България, подчерта Хойер. През 2016 отпуснатите от ЕИБ заеми в България възлизат на 467 милиона евро. За пет години от 2012 г. банката е осигурила 1,6 милиарда евро за инвестиционни проекти, които са важни за икономическото развитие на България. Вложенията на ЕИБ у нас са на високо ниво и вземат сериозен процент в БВП. Откриването на офис на ЕИБ в София е навременно, заяви в отговор Хойер.   ", "date": "2017.09.18", "title": "Борисов: Огромен финансов динозавър открива филиал в България"}
{"url": "https://www.24chasa.bg/novini/article/6453364", "text": " Комисията за защита на потребителите (КЗП) е готова да се включи като контролен орган, който да следи за качеството на хранителните продукти след въвеждане на единни европейски правила. Това каза председателят на КЗП Димитър Маргаритов по време на обществената дискусия под надслов „Европа на два стандарта при храните – защитени ли са правата на българските потребители“, посветена на разликите в качеството на храните в държавите от Западна и Източна Европа, която беше организирана от омбудсмана Мая Манолова, предава „Фокус“. „КЗП активно участва в координирания процес по установяването на този проблем и ще участва и занапред за намирането на различни механизми, по които да бъде решен. Наши екипи участваха в изследванията на различни продукти от страните от Западна и Източна Европа и смятам, че този процес трябва да продължи и дори трябва да се разшири върху други продуктови групи и стоки“, каза той. Маргаритов обясни, че КЗП е установила, че българските потребители имат по-голямо доверие на стоки, внесени от Западните страни, отколкото на другите, но се оказва, че един и същ продукт на една и съща търговска марка може да бъде с различно съдържание на различните места и това да бъде отбелязано върху етикета.„Но институциите сме с вързани ръце, защото не можем да покрием абсолютно всички нелоялни търговски практики“, каза той.", "date": "2017.09.18", "title": "Маргаритов, КЗП: Готови сме да следим за качеството на храните след въвеждането на единни правила"}
{"url": "https://www.24chasa.bg/novini/article/6453357", "text": "Ивайло Савов е новият директор на програма \"Хоризонт\", съобщиха от БНР. Досегашният Васил Велев си тръгва от радиото по лични здравословни проблеми, които не му позволяват да бъде в постоянна заетост. Той зае поста в началото на мандата на Александър Велев като генерален директор на БНР (май 2016 г.). Тогава, за да оглави \"Хоризонт\", Васил Велев се върна от Лондон, където дълги години беше част от екипа на Би Би Си. Савов е дългогодишен кадър на БНР с над 30-годишен опит в електронните медии. Кариерата му започва като репортер и водещ на младежки предавания в радио \"Шумен\". По-късно той става и директор на регионалната радиостанция. През последните 5 години Ивайло Савов е член на Комисията за защита от дискриминация с експертни познания по признаците: народност, гражданство, произход, религия и вяра, лично положение, човешки геном и упражняване правото на труд. Той е преподавател по радиокомуникации, радиосистеми и радиопрограмиране в Шуменския университет „Еп. Константин Преславски“. Един от създателите на специалността журналистика в учебното заведение. Савов има близо 20-годишен управленски опит като директор, член на дирекционния съвет на БНР, член на програмния съвет на БНР и член на обществения съвет на БНТ. Занимава се активно и с обществена дейност. Сдружението \"Българска икона\", създадено от него, се занимава с реставрация и консервация на църковни и възрожденски паметници на културата и подпомагане на младежкото изкуство. Генералният директор на БНР Александър Велев го е представил официално пред екипа днес в 11,00 ч.", "date": "2017.09.18", "title": "Нов директор на програма \"Хоризонт\""}
{"url": "https://www.24chasa.bg/novini/article/6453386", "text": "В изпълнение на Виенския документ от 2011 г. група военнослужещи от Република Сърбия от днес, 18 септември, е на четиридневно посещение в нашата страна за оценка на военно формирование от състава на Българската армия, съобщиха от пресцентъра на Министерството на отбраната. Посещението е в съответствие с Протокола между министерствата на отбраната на България и Сърбия относно мерки за укрепването на доверието и сигурността, допълващи Виенския документ. Групата ще бъде съпровождана от офицери от дирекция „Стратегическо планиране“ към Министерството на отбраната. Инспекционната дейност в изпълнение на Виенския документ има важно значение за увеличаване на прозрачността във военната дейност, изграждането на взаимоотношения на доверие между държавите- участнички в договора и укрепването на сигурността и стабилността в Европа.", "date": "2017.09.18", "title": "Военнослужещи от Република Сърбия са на четиридневно посещение в нашата страна"}
{"url": "https://www.24chasa.bg/novini/article/6453396", "text": "Река Въча под град Кричим е пресушена заради спирането на подаването на вода от веца, съобщи  . И публикува снимки как местните жители са нападнали пресъхналото корито и избиват балканската пъстърва, мряната и кефала. Според сигналите на колегите риболовци от мястото на събитието, стотици бракониери вече вършеят в Кричим и по поречието на реката в селата Куртово Конаре, Йоаким Груево и Кадиево.", "date": "2017.09.18", "title": "Избиват рибата в пресушената река Въча"}
{"url": "https://www.24chasa.bg/novini/article/6453404", "text": "ЧЕЗ Разпределение България подготви мрежата за предстоящия зимен сезон. Екипи на компанията обходиха 45 хил. км мрежа и предприеха съответните дейности, за да гарантират в максимална степен готовността им да посрещнат лоши метеорологични условия. 3100 трафопоста бяха проверени чрез термовизионна диагностика. Термовизионната диагностика открива нередности в електрическата система още в най-ранен стадий и позволява бързото им и по-малко струващо отстраняване. В резултат на проверката беше извършена цялостна профилактика и бяха отстранени забележки на 294 трафопоста. Компанията извърши диагностика и на всички подстанции, собственост на ЧЕЗ Разпределение. 376 въздушни електропровода и 186 кабели линии средно напрежение преминаха през реконструкция. Служители на ЧЕЗ Разпределение извършиха кастрене на мрежа ниско напрежение в 517 селища, като оформиха короните на 39 хил. дървета. Просеки на електропроводи средно напрежение бяха направени на територията на 76 хил. кв. метра, в сервитута на 32 електропровода. 300 високопроходими аварийни автомобили, 125 бр. машини тежка механизация, 15 лабораторни коли, 15 АТВ-та с вериги за сняг и 6 моторни шейни са в готовност за зимния сезон. 400 екипа ще реагират при извънредни ситуации. ЧЕЗ Разпределение България поддържа мрежа с обща дължина над 56 хил. км. /за сравнение дължината на Екватора е 40 хил. км/", "date": "2017.09.18", "title": "ЧЕЗ Разпределение България подготви мрежата за зимния сезон"}
{"url": "https://www.24chasa.bg/novini/article/6453430", "text": "Кметът Йорданка Фандъкова разговаря с Вернер Хойер - президент на Европейската инвестиционна банка (ЕИБ), който е на посещение в София във връзка с откриването на офис на финансовата институция в столицата. Това съобщиха от пресцентъра на Столична община. \"Впечатлен съм от промяната на София през последните години\", каза Вернер Хойер. По думите му в града се реализирали важни проекти. Особено бил впечатлен от строителството на метрото. Кметът Фандъкова каза, че Европейската инвестиционна банка е стратегически партньор на Столична община в работата по проекти, с които развиваме София като зелен и иновативен град. Екологията е основен приоритет във всички сектори и проекти, които защитаваме. Доверието на европейските институции е важно за успешната подготовката и изпълнение на проектите за града. Столична община спазва строга финансова дисциплина. Международната рейтингова агенция \"Стандарт енд Пуърс\" S&P GlobalRatings потвърди дългосрочния кредитен рейтинг на столицата BB+ с положителна перспектива. В София през последните години са реализирани много важни проекти, с финансовата подкрепата на ЕИБ. Над 251 млн. евро са инвестирани при строителството на втората линия на метрото и разширението на първа \"Младост - Цариградско шосе\", първа и втора фаза на Завода за преработка на битови отпадъци, кръстовища на две нива, инвестиционна програма за рехабилитация на улици и булеварди, доставка на нови автобуси за градския транспорт. В момента Столична община води преговори с Европейската инвестиционна банка за финансиране на третата линия на метрото, както и за трета фаза на Завода за преработка на отпадъци, с която ще изградим инсталацията за RDF гориво в \"Топлофикация - София\".", "date": "2017.09.18", "title": "Шефът на ЕИБ Хойер пред Фандъкова: Впечатлен съм от промяната на София"}
{"url": "https://www.24chasa.bg/novini/article/6453431", "text": "Днес по обяд окръжната прокуратура в Пазарджик внесе в съда искане за постоянен арест на 21-годишния Димитър Тонкев по обвинение за държане и разпространение на наркотици на три лица. Тонкев е син на убития при нещастен инцидент в село Виноградец ресторантьор Наско Тонкев. Димитър бе задържан в петък през нощта в автомобил на пътя към родното му село. Разследването срещу него за разпространение на наркотици в района е започнало на 26 август, седмица преди смъртта на баща му. От държавното обвинение разполагат с показанията на свидетели, че младия Тонкев им е продавал амфетамин и марихуана. Заседанието на съда в Пазарджик е насрочено за 16часа. .", "date": "2017.09.18", "title": "Съдът ще заседава за постоянен арест на сина на убития във Виноградец"}
{"url": "https://www.24chasa.bg/novini/article/6453460", "text": "Полицаи работят по изясняване на факти и обстоятелства около сигнал за сбиване в село Зимница. Съобщението постъпило в Районно управление на МВР – Казанлък в 23.40 часа на 16 септември. Това съобщиха от пресцентъра на МВР, предаде \"Фокус\". Отзовалите се на място служители на реда изяснили, че няколко души били нахлули в дома на 26-годишна жена от селото. След като нанесли побой на нея и на членове на семейството, счупили стъклата на паркирания пред къщата лек автомобил „Мерцедес“. На трима пострадали: 22-годишен с фрактура на лява ръка и двама мъже на 39 и на 42 години с наранявания по тялото – била оказана медицинска помощ и освободени. Работата по издирване на извършителите продължава в рамките на образуваното досъдебно производство за престъпление по чл. 129, ал. 2, вр. ал. 1 от НК.", "date": "2017.09.18", "title": "Нахлуха в дома на 26-годишна в Старозагорско, пребили нея и семейството й"}
