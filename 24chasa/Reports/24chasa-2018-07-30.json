{"url": "https://www.24chasa.bg/novini/article/6988782", "text": "Седемнайсетгодишен младеж бе задържан за нападение с нож на полицай близо до словашкото посолство в Москва. Московски съд го остави в ареста до 27 септември съобщи пред ТАСС говорител на съда. На 27 юли нападателят ранил полицай с нож в областта на гърдите и избягал, а служителят на реда бил откаран в болница в тежко състояние, предава БТА. \"Съдът удовлетвори иска на следователя и постанови мярка за неотклонение - задържане под стража до 27 септември\", заяви говорителят пред агенцията. На нападателя е назначена съдебно-психиатрична експертиза, за да се определи психическото му състояние.", "date": "2018.07.30", "title": "Задържаха мъжа, нападнал полицай близо до словашкото посолство в Москва"}
{"url": "https://www.24chasa.bg/novini/article/6988711", "text": "Отчаяният Емил Мавродиев остави 18-годишния си син Петър от Пловдив, който е с детска церебрална парализа, на грижите на премиера Бойко Борисов. Той бе подготвил сак с дрехи и инструкции, преди да остави младежа на количка в приемната на Министерския съвет в 10 ч сутринта в понеделник. “Нищо друго не помогна. В крайна сметка премиерът Борисов е човекът, който решава проблемите в държавата. Щом съм стигнал дотук, каза отчаяният баща на влизане. “Тук съм, за да покажа, че хора с увреждане като мен съществуват, имат потенциал, качества и могат да бъдат достойни граждани на България. Наистина имам нужда от рехабилитация и други терапевтични процедури, за да се чувствам по-добре физически и да мога да покажа интелектуалния си потенциал”, каза момчето със сълзи на очи, преди да мине проверката в приемната. В първия възможен момент при него слезе Борисов, който водеше вицепремиера Томислав Дончев и социалния министър Бисер Петков. Повикаха и родителите на Петър, които чакаха отвън. Момчето разказа на Борисов за трудностите, с които се сблъсква всеки ден. а дневни центрове, рехабилитация и повече грижи за хората с увреждания. “Не съм с нагласата, че вие сте човекът, който може да даде пари. Искаме тези рехабилитационни центрове да работят нормално”, обърна се Петър към премиера. “Промените в законодателството, по които работим, ще гарантират по-голяма финансова подкрепа за хората с увреждания и по-добри услуги за тях”, отвърна Борисов. Малко след 13 ч семейството излезе от сградата. “Зарадвах се, че премиерът реално се поинтересува за моите потребности и какво може да се промени, за да се чувствам добре не само аз, но и хората с увреждания. каза с усмивка Петър. “Можем по 105 милиона да даваме повече на година за справяне с този проблем. Ела утре в 9 ч, ще говорим с всички страни и Манолова”, казал му министър-председателят.  Момчето е обнадеждено, че има напредък по реформата, а премиерът присърце е взел проблемите на хората с увреждания. “На срещата имаше и сълзи, но понякога те не са проява на слабост, а на сила”, каза още той. а болестта засегнала най-вече краката му.Той обаче не се предава, а иска да води нормален живот. Родителите му инвестират десетки хиляди левове в рехабилитация, терапия с коне и плуване. За да сбъдат мечтата на сина си за нормален живот, миналата година започват дарителска кампания за скъпоструваща операция във Виена. Ученици и приятели на Петьо организират благотворителни концерти, включва се и общинският съвет в Пловдив. Така операцията е факт, но всяка вечер трябва да му се поставя ортопедична шина, която не позволява свиването на оперираните сухожилия и връщането им в тяхното предоперативно състояние. През октомври момчето отново ще е във Виена, за да се махнат имплантите и лекарите да преценят какво ще е лечението. Днес мечтата на Петьо да учи е факт и вече е приет специална педагогика в Пловдивския университет. Изненадваща подкрепа за Закона за хората с увреждания получи социалният министър Бисер Петков от протестиращите майки и представителните организации вчера. Това стана ясно след последното заседание на работната група, която подготвя новия документ. Преговорите за реформата обаче продължават до 6 август. Дотогава всички страни трябва да изпратят писмено своите искания и предложения. Още днес премиерът Бойко Борисов ги събира на среща, за да чуе лично проблемите и проектите им. Участниците в работната група се разбраха индивидуалната оценка първоначално да се прави от експертно звено в Агенцията за социално подпомагане. На по-късен етап тя може да се пръхвърли и в Агенцията за хората с увреждания, обясни министър Петков. Точно индивидуалната оценка ще е ключът за всички социални услуги. Предлага се нов вид финансова подкрепа от 34,80 до 198,36 лв. месечно. В първоначалния вариант тя бе обвързана с ТЕЛК-овото решение и степента на увреждането. Предложи се да се взима предвид и видът на самото увреждане, каза Петков. Сметките показват, че новите помощи излизат допълнителни 110 млн. лв. на година. “Този закон ще покаже, че има воля да се започне реформа, ако бъдат коригирани част от текстовете”, каза омбудсманката Мая Манолова. И поиска по-добре разписана индивидуална оценка, повече пари за най-нуждаещите се - тези с над 90% увреждания, лична помощ, рехабилитация и промяна в начина на предоставяне на медицинските изделия. “Трябва да се спре течът в системата и държавата да предоставя директно помощните средства. Необходимо е държавата да контролира цените”, поиска още Манолова. И даде пример - фирмите продължават да продават слуховите апарати на завишени цени, а хората с увреждания трябва да доплащат за тях. Подчерта, че трябва да има достъпна среда и повече дневни центрове. “Видяхме в последния проект нещата, които искаме. Трябва да има специална методика, всеки човек да се оценява индивидуално. Не искаме ТЕЛК да определя доколко човек е негоден. Настояваме личната помощ да бъде регламентирана в отделен закон”, заяви Мая Стоицева от протестиращите майки. Бе категорична, че финансовата подкрепа трябва да се предоставя спрямо индивидуалната оценка и нужди на човека с увреждания. “Натискът на палатките определено има ефект”, допълни тя. Липсват конкретни механизми за контрол, за да се изпълняват заложените промени, видя недостатъци Адриана Стоименова от национално представителните организации. Те ще поискат и повече пари за хората с увреждания. Майките на децата с увреждания и стотици граждани излязоха на портест вечерта и поискаха реформи.  ", "date": "2018.07.30", "title": "Борисов: Ще променим  законите, утре ви чакам всички при мен (обзор)"}
{"url": "https://www.24chasa.bg/novini/article/6988716", "text": "Испанският външен министър отхвърли идеята, че страната му, която се превърна в основна входна точка по море за мигранти в Европа, е изправена пред масова имиграция и заяви, че континентът се нуждае от свежа кръв, предаде Франс прес. \"Банализираме думата \"масова\", трябва нещата да се оценяват подобаващо\", заяви Жосеп Борел на съвместна пресконференция с йорданския си колега Айман Сафади, цитиран от БТА. Тази година Испания се превърна в основната входна точка за незаконни мигранти в Европа, задминавайки Италия. От януари 20 992 незаконни мигранти са пристигнали в Испания по море, а 304 са загинали по време на пътуването по данни на Международната организация по миграцията към 25 юли. В същото време доскоро основният маршрут през Либия към Италия отбелязва 80 процента спад в броя на мигрантите. Към пристигналите по море се прибавят тези по суша - в четвъртък 602 мигранти от африкански страни южно от Сахара успяха да проникнат в испанския анклав Сеута в Мароко, като прескочиха двойна метална бариера и замеряха полицаите с негасена вар, камъни и изпражнения. \"Това шокира обществеността, която се плаши от неорганизираната имиграция\", призна министърът социалист. Обаче \"600 души не е нещо масово в сравнение с 1,3 милион\" сирийски бежанци, колкото в момента има в Йордания, изтъкна той. \"Не казвам, че тези числа не бива да се вземат предвид, но за тази година говорим за 20 000 мигранти в страна с население над 40 милиона души. Това не е масова имиграция\", заяви Борел. Според него броят на пристигащите мигранти \"се запазва на контролируеми равнища\", въпреки че НПО-та редовно критикуват пренаселеността на центровете за задържане на незаконни имигранти в Испания. \"Демографската еволюция в Европа показва, че ако не искаме постепенно да се превърнем в континент от стари хора, имаме нужда от свежа кръв, която изглежда не може да дойде от раждаемостта ни\", добави той.", "date": "2018.07.30", "title": "Испания отхвърли идеята за масова имиграция и заяви: Европа се нуждае от свежа кръв"}
{"url": "https://www.24chasa.bg/novini/article/6988723", "text": "Солунски съд днес удовлетвори второ искане на Генералната прокуратура на Русия за екстрадиция на руския гражданин Александър Виник. Това съобщи гръцкият адвокат на Виник Илиас Спирлиадис, предаде ТАСС, цитирана от БТА. Съдът взе решение за предаване на Виник на Русия. Внесли бяхме искане Виник да бъде поставен под домашен арест, но искането ни бе отхвърлено. Възнамеряваме да обжалваме това решение, посочи пред ТАСС Спирлиадис. Що се отнася до решението на съда за екстрадиция на обвиняемия в Русия адвокатът поясни, че то удовлетворява защитата и самия Виник. Александър е съгласен, той винаги е искал да бъде екстрадиран в Русия, подчерта Спирлиадис. Междувременно руският адвокат на Виник Тимофей Мусатов заяви днес, че окончателното решение за предаването на руснака Александър Виник в Русия, САЩ или във Франция ще бъде взето от министъра на правосъдието на Гърция. Решението за предаването на Виник при всички случаи ще бъде взето от министъра на правосъдието на Гърция, той ще подписва документи за екстрадицията на руснака, подчерта Мусатов. Също така въпросът за това как ще бъде определен изборът на министъра до голяма степен е политически, а не съдебен. Именно затова сега като се има предвид, че отношенията между Гърция и Русия рязко се влошиха (с изгонването на двама руски дипломати), има взаимни обвинения, а решението явно ще бъде взето в политически контекст, бихме искали въпросното решение да се взима на фона на добросъседските отношения между Русия и Гърция, а не като се гледа на сегашните отношения, посочи Мусатов. Александър Виник бе арестуван по искане на САЩ през юли м. г., докато бе на почивка със семейството си в Северна Гърция. Виник е заподозрян в пране на милиарди долари чрез виртуална валута. По-рано този месец съд в Гърция реши да го екстрадира във Франция. Адвокатите на Виник обявиха тогава, че ще обжалват решението пред Върховния съд на Гърция.", "date": "2018.07.30", "title": "Гръцки съд удовлетвори искане на Русия за екстрадиция на руснака Александър Виник"}
{"url": "https://www.24chasa.bg/novini/article/6988681", "text": "Гръцките власти задържаха 65-годишен мъж като главен заподозрян за предизвикване на пожарите в Атика, при които загинаха 91 души, а 25 още се издирват, предаде агенция МИА, позовавайки се на гръцката телевизия “Скай”. Арестуваният, чието име не се съобщава, бил жител на град Пендели в Атика. Според свидетели заподозреният палел трева и сухи клони на хълма край Пендели, когато искрите бързо подпалили околната растителност. Високите температури и силните ветрове допринесли за бързо разпространение на пожара. Съседи на заподозрения казват, че той и преди е палел смет и сухи клони. След като осъзнал какви размери е придобил пожарът и особено след като станало известно колко са жертвите, мъжът опитал да скрие следите от огъня, като ги затрупа с пръст. Гръцкият премиер Алексис Ципрас посети в понеделник сутринта селищата Мати и Рафина, които бяха опустошени от пожарите миналата седмица, отнели живота на 91 души, предаде АФП.  За да избегне гневни демонстрации от страна на жители на двете курортни селища, премиерът не е предупредил медиите за посещението. Срещата на Ципрас с “отговорни представители и граждани” от района продължи около час, посочва пресслужбата му. Жителите на Мати и Рафина се люшкат между гнева и отчаянието, докато броят на жертвите от пожарите не спира да расте. В процес на идентифициране са телата на 28 изгорели.", "date": "2018.07.30", "title": "Хващат 65-годишен - главен заподозрян за огъня до Атина (Обзор)"}
{"url": "https://www.24chasa.bg/novini/article/6988749", "text": "Френският парламент прие закон за забрана на използване на мобилни телефони и други комуникационни средства в началното и средното училище, който бе внесен от управляващата партия \"Република, напред\", съобщи телевизия Бе Еф Ем, цитирана от ТАСС и БТА. Предложението за забрана на мобилни телефони в класната стая бе едно от предизборните обещания на президента Еманюел Макрон. \"Изпълнението на тази инициатива ще се отрази благоприятно на процеса на обучение на учениците, ще позволи да се съсредоточи вниманието им върху учебните предмети и ще създаде благоприятна атмосфера за получаване на знания\", заяви министърът на националното образование Жан-Мишел Бланкер. В закона се предвижда пълна забрана на комуникационни средства в началното и средното училище с изключение на случаите, когато смартфоните се използват за образователна цел. Това се отнася не само до учениците, но и до учителите. Правилата може да влязат в сила още през септември. Според социологически изследвания около 86 процента от децата на възраст от 12 до 17 години във Франция ползват ежедневно смартфони, включително по време на учебните занятия.", "date": "2018.07.30", "title": "Забраниха ползването на телефони в класните стаи във Франция"}
{"url": "https://www.24chasa.bg/novini/article/6988696", "text": "“До 3 седмици се надявам българските болници “Св. Екатерина” и “Лозенец” да сключат договор с немския център в Есен и белодробните трансплантации за българските пациенти да се възобновят.” Това каза шефката на Изпълнителната агенция по трансплантации д-р Марияна Симеонова след поредна среща с пациенти и зам. здравния министър Жени Начева. След като преди година договорът с болницата във Виена не беше преподписан, българските пациенти останаха без възможност да бъдат трансплантирани, което доведе до протести. Договорът е по линия на Евротрансплант, но за сключването му болниците трябва да изготвят съвместен план-проект за сътрудничество. “Те работят върху него от месец. Утре ще имаме разговор, за да видим как върви. Този план-проект е задължителен и отнема много време. Сега нещата се случват дори по-бързо от първия път, когато сключвахме договор с Виена. Ние с договора сме готови и за ден можем да го изпратим подписан от наша страна в момента, в който ни кажат, че двете болници са представили план-проекта. Това е последната стъпка”, обясни д-р Симеонова. Пълно съдействие оказва и Министерството на здравеопазването. “В случай на забавена комуникация имаме готовност да изпратим в Есен д-р Марияна Симеонова заедно с екип от двете български болници, които на място да работят за ускоряване на процеса”, обясни Начева. Договорът дава възможност и наши специалисти да бъдат обучавани от немските си колеги - предпоставка скоро и в България да се извършват белодробни трансплантации. Четирима българи се нуждаят спешно от такава в момента, а чакащи са 12.", "date": "2018.07.30", "title": "Договорът за трансплантации на бял дроб с Германия готов до 3 седмици"}
{"url": "https://www.24chasa.bg/novini/article/6988751", "text": "На среща в Белия дом президентът на САЩ Доналд Тръмп похвали новия италиански премиер Джузепе Конте за твърдолинейния подход към имиграцията, предадоха Асошиейтед прес и Ройтерс. В началото на разговорите между двамата в Овалния кабинет Тръмп отбеляза, че Италия е заела много твърда позиция за границата и другите европейски страни би трябвало да последват примера й по миграционните въпроси. \"Това е човек, който върши страхотна работа\", каза той за Конте, цитиран от БТА. При новото правителство Италия настоява Европейския съюз да приеме десетки хиляди мигранти, пристигащи през Средиземно море всяка година. \"Много съгласен съм с това, което правите по отношение на миграцията и незаконната имиграция, а дори и законната имиграция\", заяви Тръмп пред италианския премиер. \"Той зае много категорична позиция за границата, каквато много малко страни заеха, и откровено казано според мен прави каквото трябва\", каза президентът за госта си. Тръмп обърна внимание на американския търговски дефицит с Италия и допълни убедено: \"Ние много бързо ще поправим това\". Конте благодари за топлото гостоприемство, а президентът му отговори, че винаги ще бъде посрещан топло.", "date": "2018.07.30", "title": "Тръмп похвали имиграционната политика на италианския премиер"}
{"url": "https://www.24chasa.bg/novini/article/6988647", "text": "Българската банка за развитие (ББР) подписа първия договор за финансиране по плана “Юнкер” с Търговска банка Д. ББР ще предостави 15 млн. евро за българския бизнес. Според споразумението се поема и до 100% гаранция към банката партньор. Програмата е насочена към компании с персонал до 3000 души, като 70% от средствата са за малки и средни предприятия. Предприятията ще могат да кандидатстват за финансиране от 3 до 24 млн. лв. Кредитиране с облекчени условия и по инициативата на Европейската инвестиционна банка (ЕИБ) “Младежка заетост” също ще бъде сред възможностите. До 2032 г. е крайният срок за погасяване на заемите. Създаване на работни места и растеж са сред целите на плана.", "date": "2018.07.30", "title": "ББР с първи договор по плана “Юнкер”"}
{"url": "https://www.24chasa.bg/novini/article/6988622", "text": "Изминаха осем години, откакто ни напусна Радостина Константинова - добър човек, верен приятел, талантлив журналист. Нека всички приятели, колеги и познати на Радостина да си спомним за нея и заедно да почетем паметта ѝ. Журналистката, която беше един от създателите на пресгрупа “168 часа” и дългогодишен главен редактор на в. “168 часа”, си отиде на 49 години. Панихидата в нейна памет щебъде в 13 часа на 4 август (събота) в софийския храм “Света Неделя”. ", "date": "2018.07.30", "title": "Панихида за Радостина"}
{"url": "https://www.24chasa.bg/novini/article/6988641", "text": "Очаква се днес пред гръцкия парламент да се съберат хора и да запалят свещи в памет на онези, които загинаха при горските пожари край Атина миналата седмица, съобщава агенция Ройтерс. Гръцкият премиер Алексис Ципрас посети тази сутрин селищата Мати и Рафина, разположени на изток от Атина, които бяха опустошени от пожарите, отнели живота на 91 души. Двадесет и пет души продължават да се водят за изчезнали, предава БТА. Противопожарната служба съобщи също, че предстои да бъдат идентифицирани още 28 тела. Същевременно в. \"Катимерини\" съобщи, че гръцката брегова охрана с помощта на водолази е извадила днес от морето неидентифицирано тяло близо до Кокино Лиманаки. Тялото е откарано до пристанището в Рафина. Властите не съобщиха други подробности, но се предполага, че става дума за загинал при пожарите човек. Ройтерс съобщава още, че гръцки гражданин е подал жалба днес срещу правителството, общинските и регионалните власти, както и срещу всяко лице, което бъде намерено за отговорно във връзка с пожарите. Жителите на Мати и Рафина се люшкат между гнева и отчаянието, докато броят на жертвите не спира да расте. През последните дни местните хора започнаха да разчистват района, засегнат от опустошителните пожари. От близо 2 600 сгради половината са непокътнати, 25 процента трябва да бъдат разрушени, а останалите могат да бъдат ремонтирани, съобщи днес министерството на инфраструктурата. \"Не мога да повярвам, че ми отне цял живот да построя това, а за 10 минути нищо не остана\", заяви 49-годишният Константинос Гикас пред Ройтерс.", "date": "2018.07.30", "title": "Водолази извадиха още едно тяло от морето в Гърция, хората ще палят свещи пред парламента"}
{"url": "https://www.24chasa.bg/novini/article/6988648", "text": "Учени и любители-астрономи се подготвят за максималното приближаване на Марс до Земята – нощта на 31 юли срещу 1 август е най-подходящото време за наблюдение на явлението от България. Препоръчително е да разполагате с телескоп, но ярката жълто-оранжева точка в небето може да бъде заснета и с качествен фотоапарат, предава  .  Средното разстояние между Земята и Марс е 225 млн. километра, но на 31 юли в 22:45 ч. българско време Червената планета ще бъде „само” на 57 600 километра от нас. Този момент ще бъде видим от Северна и Южна Америка, а в първите минути на 1 август и българските любители-астрономи се надяват да зърнат планетата. Володя Велков е един от ентусиастите, членуващи в Астрономическата асоциация – София. Те наблюдават небесните тела и явления с телескоп, разположен в полите на Витоша. Ако небето е ясно, Червената планета бързо привлича погледа с блясъка си. „Марс се намира много лесно след 11 ч. Той е най-ярката звезда на юг, югоизток, и свети в момента като натриева улична лампа”, посочва Володя. Наскоро той успява да направи през телескоп детайлен кадърна Марс.", "date": "2018.07.30", "title": "На 31 юли Марс ще бъде най-близо до Земята"}
{"url": "https://www.24chasa.bg/novini/article/6988651", "text": "Група леви политици от Чехия разгневиха украинското правителство, след като повторно посетиха Кримския полуостров, предаде ДПА, като се позова на чешката информационна агенция ЧТК. Евродепутатът Яромир Кохличек и няколко други високопоставени представители на чешката комунистическа партия (КПЧМ) са присъствали на парада на Черноморския флот в Севастопол. Те планирали също пътувания до Ялта и младежкия лагер \"Артек\", съобщава БТА. Украйна разкритикува посещението на полуострова, анексиран от Русия през март 2014 г. след референдум, който не беше признат от ЕС и други страни. Чешките депутати могат да попаднат под \"широк кръг от санкции\", заяви Киев.", "date": "2018.07.30", "title": "Украйна е разгневена от посещение на чешки представители в Крим"}
{"url": "https://www.24chasa.bg/novini/article/6986955", "text": "1800 дрогирани шофьори са заловени от Пътна полиция от началото на годината до края на юни, показват данните на МВР. Най-много водачи, употребили наркотици и седнали зад волана, са хванати в София - 209. За област Бургас са 150, за Пловдив - 140, Стара Загора - 100, и Благоевград - 97. Полицията отчита ръст на тези, които шофират дрогирани и пияни, призна и главният секретар на МВР Младен Маринов в събота. Тревожната тенденция е, че все повече мъже и жени сядат зад волана, след като са пушили трева или смъркали амфетамини и кокаин. За 2017 г. съотношението пияни (с над 1,2 промила) - дрогирани е 4 към 1, докато за първата половина на 2018 г. вече е 3 към 1. През септември 2015 г. беше изменен Наказателният кодекс. Част от промените бяха за шофиране след употреба на наркотици. Депутатите записаха - от 1 до 3 г. затвор за дрогираните зад волана и глоба от 500 до 1500 лв. Справка на “24 часа” в съдебната практика обаче показа, че това наказание е по-скоро изключение. Надделяват смекчаващите обстоятелства при разглеждане на делата. В затвора за по няколко месеца са влезли няколко надрусани шофьори, които са хванати повторно в изпитателния срок на условна присъда за същото престъпление. А общата цифра само за 2017 г. на пияните, които подлежат на съд, и дрогираните е 7447. Най-често дрогираните шофьори се освобождават от наказателна отговорност и се разминават с административна глоба. Други съдилища наказват виновника с условна присъда за същото престъпление, но тези случаи са три пъти по-малко. Така например през май т.г. с глоба се разминава 24-годишният Милен Тодоров от Монтана. Той шофирал “Мерцедес 200” до 6-о СОУ в града, когато е спрян за проверка от патрул. Подал си личната карта, но не и шофьорската книжка, защото не я носил. Униформените обаче забелязали, че Милен е с разширени зеници и говори провлачено Според инструкциите в тези случаи шофьорът се тества за опиати. Първо надул дрегера за алкохол, но резултатът бил отрицателен. Веднага след това е тестван за наркотици и пробата отчела наличие на канабис в слюнката. Откарали го в лаборатория за кръвен тест, който потвърдил резултата.  Много от шофьорите отказват да се тестват, но тогава по закон важи първата проба на пътя. Така Милен се озовал в ареста за 24 часа. И след това го пуснали. Започнало разследване. Кръвната проба е била изпратена по служебен път във ВМА. “Употребата на това вещество води до промени в настроението, лека еуфория, промяна в себеоценката и усещанията за пространство и време, поради което влияе и на способностите на водача”, пише в заключението. Така Милен Тодоров е освободен от наказателна отговорност. Разминава се с 1000 лв. глоба, 200 лв. разноски и забрана да шофира за 1 г. По същото време в Ямбол е спрян за проверка фолксвагенът на Калин Танчев. Поведението му било неадекватно. Затова полицаите директно го тествали за наркотици. Резултатът - употребил е амфетамини. Издали му талон за медицинско изследване, но той не се явил. Пряк умисъл, самопризнания, обществена опасност, казва съдът в мотивите си. И въпреки това наказанието е 8 месеца условно и глоба 500 лв., въпреки че в закона пише от 1 до 3 г. Още повече че Калин вече е осъждан на 6 м условно и пробация през 2014 г., защото е заловен да шофира пиян. Веднага след това е реабилитиран. Така през септември 2017 г., когато го хващат дрогиран, старата му присъда не се взема предвид. Но Калин има десетки актове за нарушение на пътните правила. И тук идва следващият парадокс. Калин е обжалвал присъдата си, но прокуратурата не е протестирала. И втората инстанция потвърждава лекото наказание въпреки че първата е проявила “необоснована снизходителност, като е наложила наказания при превес на смекчаващите вината обстоятелства”, както пише в решението. Само от 4 до 10 юни в България са хванати 91 дрогирани шофьори, показва справката на МВР. Тогава се провежда поредната операция на TISPOL в цяла Европа. Предишната е от 11 до 17 декември. Тогава у нас са заловени 51 дрогирани, с 40 по-малко. Проверените са една и съща цифра - 19 хил. души. София и Бургас отново водят негативната класация за най-много нарушители, които сядат зад волана дрогирани. При акцията в края на 2017 г. в цяла Европа са проверени 403 хил. души. 1900 са били пияни, 904-има дрогирани. Това означава, че 10% от всички дрогирани зад волана в Европа са българи и на глава от населението сме първенци по този показател. Конкурира ни единствено Швейцария, където от 15 хил. проверени 86-има са употребили наркотици. В Румъния са проверени три пъти повече шофьори, а дрогираните са три пъти по-малко от заловените в България. Бившият бодигард на Митьо Очите - Константин Вълчев-Мамута, е един от малкото, които са осъдени ефективно на затвор, защото са шофирали дрогирани. Той обаче се издирва и снимката му още стои в сайта на МВР като беглец от правосъдието. Мамута е разследван за рекет, през 2016 г. го арестуваха в дома му, защото произвеждал амфетамини. На 17 април вечерта Вълчев се качил на алфата си заедно с гаджето и потеглил към центъра на Бургас. Нямал книжка, защото му я взели за превишена скорост месец по-рано. Патрулиращи полицаи забелязали, че кара бързо, спрели го и го тествали за алкохол. Пробата била отрицателна. След това се обадили на колегите си да донесат тест за наркотици. Той показал, че Мамута е дрогиран с амфетамини. Бургаският съд го наказва с минималното, което предвижда законът - 1 г. затвор. Причината е, че е карал и без книжка и има десетки актове за нарушения на пътя. Делото минава без него, защото не се е явявал. Когато започват да го търсят, за да го вкарат зад решетките, се оказва, че е изчезнал.", "date": "2018.07.30", "title": "Дрогираните шофьори масово се разминават с глоба или условна присъда"}
{"url": "https://www.24chasa.bg/novini/article/6988680", "text": "Опозиционни политици обвиниха италианския вътрешен министър Матео Салвини, че създава климат на омраза в Италия след редица расистки нападения, съвпадащи с неговата антиимигрантска политика, предаде Ройтерс. \"Атаките срещу хора с различен цвят на кожата сега са спешна ситуация. Сега това е очевидно, никой не може да го отрече, особено ако участва в правителството\", заяви в Туитър бившият левоцентристки италиански премиер Матео Ренци, цитиран от БТА. При най-скорошната атака, вероятно мотивирана от расизъм, чернокожата италианска спортистка Дейзи Осакуе беше ранена днес, след като неизвестни нападатели карали успоредно с нея близо до град Торино и я замерили с яйце в лицето. \"Не искам да се позовавам на сексизъм или расизъм, но човек би трябвало да може да излиза, без някой да те нападне изневиделица\", каза спортистката, която носеше превръзка на едното око. \"Те са просто страхливци\", заяви тя. Според лекарите Осакуе, чиито родители са дошли от Нигерия, би трябвало да се възстанови навреме за участие в Европейското първенство по лека атлетика в Берлин следващия месец, на което тя трябва да представлява Италия в хвърлянето на диск. Полицията постави под въпрос дали спортистката е станала жертва на расистко нападение, като каза, че в района е имало подобни атаки срещу местни хора с бял цвят на кожата. Опозиционни политици обаче отхвърлиха тези съображения, а нападението беше водеща тема за местните медии. Салвини, който е лидер на крайнодясната партия \"Лига\", предприема сурови мерки срещу незаконната имиграция, откакто влезе в коалиционното правителство миналия месец. \"Има ли спешна ситуация с расизма в Италия? Не бъдете глупави\", каза Салвини в отговор на шума, който се вдигна около Осакуе. Той заяви, че подкрепя всяка жертва на насилие, и добави: \"Със сигурност масовата имиграция, позволена от левицата, не облекчава положението.\" Същевременно Салвини отхвърли тревогата от расистки нападения в Италия, като каза, че мигрантите са виновни за една трета от престъпленията в страната. \"Това е единствената истинска драма\", заяви той. Неговите коментари предизвикаха гневни реакции от левицата. \"Насилието се умножава навсякъде. Но той отрича това\", каза лидерът на опозиционната Демократическа партия Маурицио Мартина. Най-малко осем мигранти от различни африкански държави са простреляни с въздушна пушка от началото на юни при вероятни расистки нападения. Освен това ромско бебе беше улучено със сачма на улица в Рим и е застрашено да остане парализирано за цял живот. Италианецът, който стрелял с оръжието, отрича да се е целил в детето. \"Не искам да се срамувам от страната си\", заяви в Туитър бившият левоцентристки италиански премиер Паоло Джентилони.", "date": "2018.07.30", "title": "Матео Салвини е подложен на критики след нападение срещу чернокожа спортистка"}
{"url": "https://www.24chasa.bg/novini/article/6988697", "text": "Разходите за организиране на референдум за името на Република Македония, който ще се състои на 30 септември, ще възлизат на 3,5 милиона евро, предаде агенция МИА. Средствата ще бъдат осигурени от държавния бюджет чрез преразпределяне на фондовете, реши днес парламентът. Решението бе взето без дебати с 64 гласа \"за\" и нито един \"против\" или \"въздържал се\", съобщава БТА. По-рано днес парламентът гласува с 68 гласа \"за\", без \"против\" и \"въздържали се\" референдумът за новото име да се състои на 30 септември. Допитването ще има консултативен характер, а въпросът на референдума ще гласи: \"Дали сте за членство в ЕС и НАТО с приемане на договора между Република Македония и Република Гърция\". Референдумът бе насрочен в отсъствие на депутатите от опозицията, които напуснаха залата преди гласуването.", "date": "2018.07.30", "title": "Референдумът за името на Македония ще \nструва на страната 3,5 млн. евро"}
{"url": "https://www.24chasa.bg/novini/article/6988531", "text": "Русия разглежда отказа на Съединените щати да участват в срещата за Сирия в Сочи като опит за дискредитиране на астанския формат, заяви говорителката на руското външно министерство Мария Захарова, цитирана от ТАСС. \"Виждаме в нежеланието на САЩ да изпратят свои представители в Сочи стремеж да се принизи значението на астанския формат, да се дискредитират тези посреднически усилия в сирийските работи, които Вашингтон не може да контролира\", каза Захарова в отговор на въпрос за отказа на САЩ да участват в международната среща за Сирия в Сочи на 30-31 юли, предава БТА.  Представители на страните гаранти на примирието в Сирия - Русия, Иран и Турция - се събират днес в Сочи, за да обсъдят въпросите за създаване на сирийски конституционен комитет, обстановката в зоните за деескалация и хуманитарната тема, включително укрепване на мерките за изграждане на доверие и връщане на бежанците. Днес се предвиждат експертни консултации, а за утре е планирано пленарно заседание.", "date": "2018.07.30", "title": "Захарова: Нежеланието на САЩ да изпратят представители в Сочи принизява значението на астанския формат"}
{"url": "https://www.24chasa.bg/novini/article/6988538", "text": "САЩ заявиха, че президентът на Никарагуа Даниел Ортега и съпругата му Росарио Мурильо, която е вицепрезидент, са отговорни за насилието в тази централноамериканска страна, предаде Франс прес, цитирана от БТА. \"САЩ енергично осъждат проявите на насилие в Никарагуа и нарушенията на човешки правда, извършвани от режима на Ортега\" в отговор на политическите протести, се казва в изявление на Белия дом. Никарагуа от три месеца е разтърсвана от демонстрации срещу Ортега, при които бяха убити над 300 и ранени 2000 души. \"Президентът Ортега и вицепрезидентката Мурильо в крайна сметка са отговорни за проправителствените милиции, които нападат собствения им народ\", заяви Белият дом. Вашингтон вече е наложил финансови санкции и визови ограничения на редица високопоставени представители на никарагуанското държавно управление. \"САЩ подкрепят народа на Никарагуа, включително членовете на сандинистката партия, които призовават за демократични реформи и край на насилието\", добави Белият дом.", "date": "2018.07.30", "title": "САЩ: Президентът Даниел Ортега и съпругата му са виновни за насилието в Никарагуа"}
{"url": "https://www.24chasa.bg/novini/article/6988509", "text": "Двама младежи са арестувани за убийството на свой съсед в Сливница. В неделя вечерта е получен сигнал в полицията за скандал и стрелба в града. Полицейските екипи и Бърза помощ пристигнали след минути. Там е намерен пребит 43-годишният Георги. Откаран е в болница, но след няколко часа е починал. На местопрестъплението пристигнал и прокурор. Открит е пистолетът на жертвата, който е законен. След разпит на свидетели веднага са задържани двамата извършители на смъртоносния побой. Единият е непълнолетен - на 17 г., а другият е на 28. И двамата са с криминални регистрации в полицията. С жертвата са били съседи и често са се карали. В понеделник сутринта на двамата биячи са повдигнати обвинения за умишлено убийство. Разследването продължава.", "date": "2018.07.30", "title": "Задържаха двама за убийство на съсед в Сливница"}
{"url": "https://www.24chasa.bg/novini/article/6988541", "text": "Германският външен министър Хайко Маас заяви днес, че разширяването към Западните Балкани е \"от стратегически интерес\" за Европейския съюз, тъй като в противен случай Китай и Русия ще разширят влиянието си в региона, предаде Асошиейтед прес. Хайко Маас посочи, че Македония и Албания са започнали да осъществяват реформите, изисквани за членство в ЕС. На пресконференция след среща с албанския външен министър Дитмир Бушати Маас каза, че е \"твърдо убеден, че хората в Западните Балкани искат да живеят като нас в Европа, а не като хората в Китай или Русия\", предава БТА.  Маас подчерта, че Германия е настроена положително към разширяването на ЕС, тъй като вярва, че то е \"от стратегически интерес за свободна Европа\". Очаква се ЕС да започне преговори за членство на Македония и Албания следващата година.", "date": "2018.07.30", "title": "Хайко Маас: Хората в Западните Балкани искат да живеят като нас в Европа"}
{"url": "https://www.24chasa.bg/novini/article/6988608", "text": "Гръцката полиция арестува десетки мигранти в рамките на седмица, тъй като са опитали да пътуват за други европейски страни с фалшиви паспорти или лични карти, предаде ДПА, цитирана от БТА. Общо 66 души са представили фалшиви документи на летищата в Ираклион, Ханя и Сития. Лицата са искали да заминат за Германия, Франция и други страни в Централна и Западна Европа, съобщи днес гръцката полиция. Полицията често залавя мигранти с фалшиви документи по време на туристическия сезон в Гърция. Трафикантите развиват бизнес с фалшифициране на документи, отбелязва ДПА.", "date": "2018.07.30", "title": "Гръцката полиция арестува десетки мигранти с фалшиви паспорти"}
{"url": "https://www.24chasa.bg/novini/article/6988612", "text": "Бетон помпа се обърна и надвисна опасно над река Янтра в Габрово. По първоначална информация няма пострадали при инцидента,  На тях се виждат много сериозни щети по машината, която е била използвана за разширяването на автобусна спирка. Според местния сайт \"Габрово Daily\" причина за случилото се е поддала основа под един от стабилизаторите на бетон помпата. Заради преместването на камиона движението по ул \"Юрий Венелин\" ще бъде спряно до късните часове.", "date": "2018.07.30", "title": "Бетон помпа надвисна над Янтра в Габрово"}
{"url": "https://www.24chasa.bg/novini/article/6988623", "text": "Починала родилка и бебе в кома след планирано секцио в плевенска болница. Прокуратурата вече разследва случая. 38-годишната Маргарита е трябвало да роди първото си дете – момченце, на 26 юли. Ден преди плановото секцио медицинските прегледи показали, че е напълно здрава, разказват близките й, съобщава Нова телевизия. Въпреки това малко след предполагаемото начало на операцията лекарите им казали, че се борят за живота на жената, а бебето ѝ било в кома заради задушаване. От болницата обясниха, че няма да коментират случая преди да излязат резултатите от аутопсията. В очакване на първородния си син Владислав и Маргарита се оженили миналата седмица. „Четири дни преди фаталната дата подписахме граждански брак, има медицинско свидетелство, че е напълно здрава”, разказва Владислав Якимов. А ден преди операцията го потвърдили прегледите в болницата, твърди Владислав. На 26 юли в 09:00 часа сутринта близките се събрали да чакат раждането. „Докато чакахме, лекарите излязоха да кажат на останалите хора, че трябва да изчакат, защото има операция секцио, при която има проблем с упойката. В 10 без 10 група лекари извадиха детето ми на ръце, тичайки с изкуствено дишане. Детето ми се е задушило, ако това не е лекарска грешка - тогава е убийство. Страх ме е да го кръстя, още не е записа. Прогнози никакви, ако оживее – ще е увреден”, заявява Владислав.                                                                         ", "date": "2018.07.30", "title": "Родилка почина в Плевен, бебето й е в кома"}
{"url": "https://www.24chasa.bg/novini/article/6988632", "text": "Адвокатът на арестувания в Турция американски пастор Андрю Брънсън се обърна към съда с молба за освобождаване на клиента му от домашен арест, предаде ТАСС, като се позовава на турската телевизия НТВ. Адвокатът Исмаил Джем Халавурт също така е поискал да бъде отменена забраната за излизане от Турция за клиента му. Очаква се съдът да разгледа тези искания в рамките на три до седем дни, отбелязва НТВ. Турската държавна телевизия ТРТ съобщи днес, че турският външен министър Мевлют Чавушоглу ще се срещне с американския държавен секретар Майк Помпейо в Сингапур, където ще обсъдят въпроса, свързан със задържането на Брънсън. Датата на предстоящата среща засега не е обявена, предава БТА.  Американският пастор Андрю Брънсън бе поставен под домашен арест миналата седмица, след като прекара близо две години в затвор в Турция. Турските власти обвиняват пастора, че е действал в полза на мрежата на ислямския проповедник Фетхуллах Гюлен - ФЕТО, както и в подкрепа на Кюрдската работническа партия (ПКК). Той рискува да получи присъда до 35 години затвор, ако бъде признат за виновен. Президентът на САЩ Доналд Тръмп и вицепрезидентът Майк Пенс заявиха преди няколко дни, че Вашингтон ще наложи санкции на Анкара, ако не бъде освободен пастор Брънсън.", "date": "2018.07.30", "title": "Адвокатът на арестувания в Турция американски пастор иска отмяна на домашния арест"}
{"url": "https://www.24chasa.bg/novini/article/6988621", "text": "С лозунги “Не уврежданията убиват децата ни, системата ги убива” започна протестът на майките на деца с увреждания пред Министерския съвет по-рано днес. Стотици протестиращи се събраха около паметника на Цар Освободител пред Народното Събрание, за да подкрепят исканията на майките за реформи в Закона за личната помощ. Облечени в черните си тениски, те развяваха български и черни знамена, балони и плакати, за да предадат своето послание: “Системата ни убива”. Към хората с увреждания и организаторите на протеста се включиха както българи, дошли от различни краища на страната, така и случайно преминаващи минувачи. Те се събраха, за да изразят недоволството си от системата, която изолира хората с увреждания в обществото, но сред тях имаше и такива, които протестираха още срещу предприетите мерки срещу чумата по животните у нас, срещу частните съдебни изпълнители и др. Протестът потегли към сградата на Министерския Съвет със скандирания - “Реформа!”. Най-отпред майка на дете с увреждания буташе инвалидна количка, в която беше сложен скелет, а зад нея вървяха други майки, бутащи количките със собствените си деца. Движението по бул. “Цар Освободител” беше спряно, органите на реда придружиха протеста, а гайдари в носии свиреха българска народна музика. Майките на деца с увреждания се качиха на импровизирана трибуна на стълбите пред Народното събрание, за да изложат исканията си. Те призоваха социалната система да бъде променена, за да получат децата им възможност да живеят достойно. Министрите пък бяха обвинени, че се грижат само за своите семейства и ограбват държавата, докато българските граждани се борят за оцеляване с минимални помощи, далеч недостатъчни за техните нужди. Условията в България още не позволяват трудноподвижни и незрящи хора да излизат навън и да се движат безопасно сами, образователната система дискриминира децата с увреждания, а финансирането за подобряване на условията е оскъдно, мотивират протеста си майките. И отново напомниха, че те нямат работно време, а са неотлъчно до децата си, за да се грижат за тях. Протестиращите призоваха премиера Бойко Борисов да опита да върши ежедневните си задължения със завързани очи или в инвалидна количка, преди да твърди, че протестът е анархия. Ако промяна не настъпи до 1 октомври, протестиращите казаха, че очакват оставка на кабинета Борисов и обещаха да се съберат отново, по многобройни от преди.", "date": "2018.07.30", "title": "Майка бута инвалидна количка със скелет и води протеста на хората с увреждания"}
{"url": "https://www.24chasa.bg/novini/article/6988527", "text": "Македонският парламент прие с 68 гласа \"за\" и нито един \"против\" или \"въздържал се\" решение на 30 септември да бъде свикан референдум за новото име на страната, който ще има консултативен характер, предаде агенция МИА, цитирана от БТА. Въпросът на референдума ще гласи \"Дали сте за членство в ЕС и НАТО с приемане на договора между Република Македония и Република Гърция\". В гласуването не участваха депутатите от опозиционната партия ВМРО-ДПМНЕ, които излязоха от парламентарната зала, след като техният депутат Никола Мицевски заяви, че въпросът за референдума е \"неточен, многозначен и манипулативен\". Той изтъкна, че с консултативния характер на референдума се открива възможност за произволно тълкуване на резултата. Парламентарната група на ВМРО-ДПМНЕ внесе две предложения за изменения по проекторешението за референдума, но не присъства, когато те бяха включени в дневния ред и бяха отхвърлени при гласуването. Решението за насрочване на референдума бе гласувано с мнозинство в 120-местния парламент. По-рано днес македонският сайт Фокус съобщи, че референдумът е насрочен с 67 гласа \"за\". След това сайтът уточни, че депутатът Амди Байрами е заявил, че също е гласувал \"за\", но системата не е отчела картата му. Председателят на парламента Талат Джафери е зачел и неговия глас. Скопие и Атина дълги години водиха спор за името на Бившата югославска република Македония, което според Гърция съдържа в себе си териториални претенции към едноименната гръцка област и към античната гръцка цивилизация, припомня Ройтерс. След период на политическа криза, правителството на Зоран Заев, избрано през 2017 г., постигна споразумение с Гърция за преименуване на страната на Република Северна Македония. Националистите в страната, включително президентът Георге Иванов, и партия ВМРО-ДПМНЕ се обявиха против споразумението, изтъквайки, че то противоречи на конституцията. Те се обявиха и против референдума.", "date": "2018.07.30", "title": "Референдум за името на Македония на 30 септември (Обновена)"}
{"url": "https://www.24chasa.bg/novini/article/6988644", "text": "Две предложения за вот на недоверие срещу управляващите се очаква да бъдат обсъдени утре в парламента на Франция, предаде Франс прес. От 1958 г. в парламента са били обсъждани над 100 предложения за гласуване на недоверие на правителството. Тези, които ще бъдат обсъждани утре, са първите две предложения след смазващата победа на Еманюел Макрон на изборите миналата година. Двете предложения за вот на недоверие са заради \"аферата Бенала\", носеща името на Александър Бенала, бившия сътрудник на президента Макрон, обвиняван в насилие срещу демонстранти, припомня БТА.  Което е по-необичайно - двете предложения за гласуване на недоверие на управляващите са внесени едновременно от левицата и от десницата. Няма шанс те да успеят, защото трябва да бъдат подкрепени от 289 депутатски гласа. Десницата обединява само 103 депутати, а левицата 63 депутати. Целта на двете предложения за гласуване на недоверие е всъщност да бъде принудено правителството да даде обяснения по случая Бенала и да се разкритикува това, че случаят не е бил изваден своевременно наяве. В двете предложения за вот на недоверие се говори и за институционална криза.", "date": "2018.07.30", "title": "Утре обсъждат две предложения за вот на недоверие във Франция заради аферата \"Бенала\""}
{"url": "https://www.24chasa.bg/novini/article/6988713", "text": "Германският външен министър Хайко Маас отхвърли днес критиките във връзка с планирано държавно посещение в Германия на турския президент Реджеп Тайип Ердоган, предаде ДПА. \"Аз смятам, че ние трябва да се отнасяме подобаващо към избран държавен глава и точно това направи германският президент\", каза Хайко Маас пред журналисти в Берлин, потвърждавайки медийните съобщения, че Ердоган е поканен да посети Германия, цитиран от БТА. Според информация на в. \"Билд\" от уикенда Ердоган ще направи държавна визита в Германия в края на септември, която ще включва посрещане с военни почести и държавен банкет. Лидерът на партия \"Зелените\" Джем Йоздемир коментира по този повод, че Ердоган \"не е нормален президент в една демокрация\". Външният министър Хайко Маас посочи, че според него човек \"трябва да говори с хора, с които има много открити въпроси\". \"Ако Ердоган бъде посрещнат с пълни почести като държавен гост, пак ще можем да обсъдим неудобните въпроси\", посочи Маас.", "date": "2018.07.30", "title": "Хайко Маас потвърди плановете за държавна визита на Ердоган в Германия"}
{"url": "https://www.24chasa.bg/novini/article/6988518", "text": "Палестинската тийнейджърка-активистка Ахед Тамими заяви днес пред Асошиейтед прес. че ще продължи да протестира срещу израелската окупация и че очаква за себе си \"политическо бъдеще\". Вчера Тамими беше освободена, след като излежа в израелски затвор осеммесечна присъда за това, че зашлеви двама израелски войници. Инцидентът беше заснет на видео, превърнало я в героиня в очите на палестинците и техните поддръжници. Тамими каза, че се надява да завърши право, за да документира нарушения на човешките права, информира БТА. Къдрокосото 17-годишно момиче нападнало войниците пред дома си на Западния бряг в изблик на отчаяние, след като научило, че армията е ранила братовчед й в сблъсъци наблизо. Израел я смята за провокатор. Случаят с Тамими предизвика дебати за това, какво може да се определи като законна съпротива на полувековното израелско управление над палестинците.", "date": "2018.07.30", "title": "17-годишната палестинка Ахед Тамими: Очаквам политическо бъдеще"}
{"url": "https://www.24chasa.bg/novini/article/6988460", "text": "В България е най-евтиното гориво в Евросъюза, показва класация на агенция “Блумбърг”. Средната цена на бензин А 95 от 1,33 долара път отрежда 25-о място ва страната ни в света. Най-скъпо се пълнят резервоарите в Хонконг - 2,10 долара за литър. Най-ниска е цената във Венецуела - 1 цент за литър А 95. Следва Иран, където горивото се продава срещу 28 цента. Заради ниските доходи на българите обаче в класацията за достъпност заемаме 53-о място. ", "date": "2018.07.30", "title": "България с най-евтин бензин в Евросъюза"}
{"url": "https://www.24chasa.bg/novini/article/6988435", "text": "Апартаментът на червения депутат Иван Иванов в Шумен е изгорял почти изцяло. За пожара потвърди пред \"24 часа\" и самият той. Огънят лумнал в нощта срещу 26 юли, когато за щастие семейството на депутата не било в жилището. Съпругата на Иванов била в София при него, а двете им деца са на село при баба и дядо за ваканцията. На място пристигнали охранители от фирмата, която наблюдава имота, както и пожарникари. Първоначалната версия е, че искрата е тръгнала от късо съединение в хладилник. Имам своите подозрения и съмнения, но докато тече следствието не мога да кажа нищо повече, лаконичен бе Иванов. Запитан дали е имал заплахи за живота по-рано, той отговори: \"Сложно е за обяснения\". Изгорелият апартамент е около 100 квадрата, строен е преди 7-8 г. По първоначални данни огънят се е самопотушил поради липса на кислород, защото прозорците в цялото жилище са били затворени. Дограмата е от шуменска фирма, не очаквах, че по такъв начин ще мога да им направя реклама, с черно чувство за хумор коментира самият депутат.  Изгоряло е всичко в жилището му - стени, подове, техника, мебели, повечето покъщнина. Жилището е застраховано, минал е оценител на щетите, но преди да приключи следствието нищо не може да се предприеме, обясни депутатът. Минималният срок за следствието е 2 месеца.", "date": "2018.07.30", "title": "Изгоря апартаментът на червения депутат Иван Иванов"}
{"url": "https://www.24chasa.bg/novini/article/6988461", "text": "В македонския парламент започна пленарно заседание, на което се очаква да бъде насрочен референдум за новото име на страната, предаде агенция МИА. Инициативата бе внесена от 69 депутати от партиите от управляващата коалиция - Социалдемократически съюз на Македония /СДСМ/, Демократичен съюз за интеграция /ДСИ/ и Беса, а депутатите от опозиционните ВМРО-ДПМНЕ и Алианс за албанците не я подписаха. В проекторешението е предвидено референдумът да бъде насрочен на 30 септември, резултатът от него да бъде консултативен, а въпросът за референдума да гласи \"Дали сте за членство в ЕС и НАТО с приемане на Договора между Република Македония и Република Гърция\", предава БТА.  В парламентарната зала присъстват и депутатите от ВМРО-ДПМНЕ, които се очаква да изяснят защо са против формулировката на въпроса за референдума. В дневния ред на заседанието е включено и решение за разпределяне на средствата за референдума. За дневния ред гласуваха 65 депутати, включително от ВМРО-ДПМНЕ.", "date": "2018.07.30", "title": "Македонският парламент обсъжда предложение за референдум за името"}
{"url": "https://www.24chasa.bg/novini/article/6988192", "text": "Лидерът на БСП Корнелия Нинова изпрати писмо до министъра на вътрешните работи Валентин Радев, в което го пита - кой е променил план – разстановката за контрол на пътното движение по време на събора на Бузлуджа, часове преди неговото начало? Заради тази промяна, десетки хиляди хора са били оставени в продължение на 5 часа да чакат автобусите под проливен дъжд без никаква организация на движението. „Вие не изпълнихте сключения между нас договор и очакваме да ни посочите виновните за това лица и те да понесат отговорността си”, пише още Корнелия Нинова, предадоха от пресцентъра на БСП.  ДО МИНИСТЪРА НА ВЪТРЕШНИТЕ РАБОТИ Г-Н ВАЛЕНТИН РАДЕВ                  Уважаеми господин Радев, На 27, 28 и 29 юли 2018 г. на връх \"Бузлуджа\", местността \"Историческа поляна\", се проведе традиционният митинг-събор, посветен на 127-та годишнина от началото на социалистическото движение в България. В тази връзка с писмо №0130-9 от 28.05.2018 г. се обърнахме към Вас да предприемете необходимите мерки за безопастността, охраната и нормалното протичане на мероприятието. Писма изпратихме и на Началника на Областна дирекция на полицията град Габрово, Началника на Областна дирекция на полицията Стара Загора, Началника на районно полицейско управление Казанлък, Началниците на сектор \"Пътна полиция\" в Стара Загора и Габрово. В резултат на разменената кореспонденция, подписахме договори с ОД на МВР Стара Загора и ОД на МВР Габрово \"срещу заплащане да се осъществи охраната на обществения ред и контрол на пътното движение по време на събора по отделен план-разстановка\". В тази връзка Ви питам, кой промени план-разстановката, часове преди събора? С това решение десетки хиляди хора бяха оставени в продължение на 5 часа да чакат автобусите под проливен дъжд без никаква организация на движението. Вие не изпълнихте сключения между нас договор и очакваме да ни посочите виновните за това лица и те да понесат отговорността си. КОРНЕЛИЯ НИНОВА председател на Националния съвет на Българската социалистическа партия председател на ПГ БСП ЗА БЪЛГАРИЯ 30.07.2018 г. София", "date": "2018.07.30", "title": "Нинова към министър Радев: Кой промени плана за движение часове преди събора на Бузлуджа?"}
{"url": "https://www.24chasa.bg/novini/article/6988196", "text": "Турски турист извърши нападение с коктейли Молотов по сръбски автобус в турския курорт Кушадасъ, съобщи електронното издание на турския в. \"Миллиет\", цитирано от БТА.  Нападението било извършено през нощта след скандал, разразил се между турския турист, който бил пиян, и група сръбски туристи. Известно време след кавгата турчинът, който подготвил два коктейла Молотов, отишъл пред хотела, в който били настанени сръбските туристи, и хвърлил запалителните бомби по паркиран пред хотела сръбски автобус. При хвърлянето на бомбите са избухнали взривове и в автобуса се е разразил пожар. Служители в хотела и пожарникари са угасили пламъците. Нападателят, който е опитал да избяга, е бил задържан от полицията.", "date": "2018.07.30", "title": "Пиян турист хвърли коктейли Молотов по сръбски автобус в Кушадасъ"}
{"url": "https://www.24chasa.bg/novini/article/6988189", "text": "Джакпотът в играта „Лото 6 от 47“ в размер на 2 милиона лева, включващ къща, спортна кола и 10-дневна почивка за двама в Дубай отново беше спечелен. В тегленето в неделя, 29 юли, има участник, който уцели и шестте печеливши числа: 8, 19, 30, 33, 39 и 41. Късметлийският фиш е пуснат в град Петрич. Джакпотът е спечелен с фиш на стойност 4 лева, попълнен в пункт на Национална лотария в Lafka. Безупречното предвиждане на шестте изтеглени числа превърнаха големия късметлия в осмия милионер от Национална лотария за тази година. Проверете квитанциите си, защото Вие може да сте най-новият милионер на България. Джакпотът в играта „Лото 6 от 47“ отново е презареден и очаква нов късметлия. Следващото теглене за 2 милиона лева, включващи къща, спортна кола и 10-дневна почивка за двама в Дубай е тази вечер в централната емисия новини по NOVA.", "date": "2018.07.30", "title": "Падна джакпотът в играта „Лото 6 от 47“ на Национална лотария"}
{"url": "https://www.24chasa.bg/novini/article/6988222", "text": "Американската космическа агенция НАСА разпространи аудио запис, който отговаря на въпроса как звучи движението на Слънцето – най-близката ни звезда. Вълните и изригванията на звездата, които предизвикват шум, се изследват в последните 20 години и резултатът е събран в запис от 82 секунди, предава  . Учените обясняват, че това, което се чува на записа, са нискочестотните звуци на Слънцето, предизвикани от естествените вибрации на звездата. Вибрациите позволяват на учените да проучат редица сложни процеси вътре в звездата.", "date": "2018.07.30", "title": "Ето как звучи Слънцето"}
{"url": "https://www.24chasa.bg/novini/article/6988254", "text": "Германия предаде на руските власти предполагаемия организатор на схема за доставки на кокаин от Аржентина за Русия Андрей Ковалчук, предаде ТАСС, като се позова на неговия адвокат. По думите на адвокат Владимир Жеребенков клиентът му се намира в следствения изолатор \"Матроска тишина\" в Москва, предава БТА. Предявено му е обвинение в контрабанда на наркотици, като засега той отказва да дава показания. Жеребенков не уточни кога Ковалчук е бил предаден на руските власти, като отбеляза, че германските адвокати не са били уведомени за екстрадицията и я обжалват. В края на февруари руското министерство на външните работи съобщи, че руските и аржентинските органи на реда са провели съвместна операция за разкриване на канал за голяма пратка наркотици за Европа. В една от сградите на руското посолство в Буенос Айрес бил открит кокаин с тегло 362 килограма, принадлежащ на технически сътрудник в мисията, чийто мандат бил изтекъл. В хода на разследването били задържани шест човека - трима в Русия, двама в Аржентина и един в Германия (организаторът на групата Ковалчук), припомня ТАСС.", "date": "2018.07.30", "title": "Германия върна на Русия заподозрян за трафик на кокаин"}
{"url": "https://www.24chasa.bg/novini/article/6988270", "text": "Започнало е вземането на проби и извършването на клинични изследвания на животните във всички стопанства от 20-километровата зона около огнището на заболяването \"чума по дребните преживни животни\" в Ямболска област. За това съобщиха от областната администрация. Зоната, в която се извършват клиничните изследвания, обхваща 36 населени места в засегнатата община Болярово, както и села от съседните общини Елхово и Стралджа. Вземането на проби от дребните преживни животни във всички стопанства се извършва от няколко екипа оторизирани ветеринарни лекари, се казва още в съобщението. Към този момент е приключило вземането на проби в четири животновъдни обекта в село Голям Дервент, община Елхово, при пълно съдействие от страна на стопаните. Кметовете на населени места от 20-километровата зона, в които се извършват клиничните прегледи, информират стопаните за предстоящите действия на ветеринарните служби. В деня на проверките животните не трябва да бъдат извеждани на паша, а да са в стопанствата, се посочва в съобщението от областната администрация.", "date": "2018.07.30", "title": "Взимат проби от животните около огнището на чума в Ямболска област"}
{"url": "https://www.24chasa.bg/novini/article/6986791", "text": "Българинът успява да спести около 5% от доходите си и това е най-високото ниво на този показател за страната ни от 2000 година насам. Това се твърди в нова публикация на Евростат, посветена на развитието на европейската икономика за последните 18 години. Страната ни е почти в и на първо място по ниско съотношение дълг към приходи на домакинствата, т.е. нито много спестяваме, нито харчим много пари, които още не сме получили. Прави впечатление обаче, че докато средните европейски показатели по спестовност са относително постоянни за последните години – между 10 и 14%, и са паднали на 11% за последната година, за която има данни – 2016-а, при нас Когато Евростат започва да наблюдава този показател през 2000 г., спестяванията на българското семейство са били на минус 4%, при средно 12% за ЕС. Това означава, че тогава нашенецът не само не е успявал да спестява от доходите си, а е харчил дори повече, отколкото получава. Положението продължава да се влошава през следващите години и през 2007 г. показателят пада на минус 20%. С развихрянето на финансовата криза, когато много хора останаха без работа, а заплатите на мнозина бяха намалени, нещата се успокояват и ако българинът не успява да пести, Между 2009 и 2013 г. показателят вече е около нулата, т.е. българското домакинство не трупа никакви спестявания, но поне не задлъжнява още повече. Пробивът настъпва между 2014 и 2015 г., когато кривата рязко скача и макар и съвсем малка част от доходите – отначало 2-3%, а впоследствие и 5%, не биват похарчени веднага, а се заделят настрана. Все пак не може да се сравняваме с водещите държави по спестовност. В Люксембург например хората спестяват 20% от доходите си, в Германия - 17%, а във Франция - 14%. В другия край на класацията са Кипър, където хората харчат с 2% повече от реалните си доходи всеки месец, Литва, където не успяват да спестят нищо, Латвия, където заделят настрана 3% от доходите си, и Полша, където процентът е 4. Отделно от това Евростат наблюдава и Средно за ЕС през 2016 г. той е бил 75%, като е намалял в сравнение с 2010 г., когато е стигнал най-високото си ниво - 98%. Във всички страни, за които има данни, този процент е по-висок през 2016 г. спрямо ситуацията през 2000 г. с изключение на Германия, където е обратното. Т.е. в годините, предхождащи кризата, европейските домакинства като цяло са харчили нашироко, но не и германците. Бългрия не прави изключение. Просто никога средният дълг на българското домакинство не е стигал твърде висок процент от доходите му. В момента дори сме С други думи, ако днес на българина се наложи да плати наведнъж всичките си дългове, той ще го направи най-лесно. През 2000 г. съотношението у нас е било 4%, растяло е в годините на възходящо развитие на икономиката, стигайки близо 45% през 2009 г. След това е започнало да намалява, за да стигне 33% през 2016 г. В около половината страни от ЕС, сред които е и България, това съотношение е по-ниско през 2016 г., отколкото в периода на разгара на кризата. Което е обяснимо предвид това, че в криза на хората се налага да стегнат финансите си. След нас в това отношение в момента са Литва с 36% и Словения с 45%. Но има страни като Дания, в която съотношението вече е стигнало 242%. А през 2009 г. Това, че българските домакинства имат сравнително ниски дългове спрямо доходите им, се потвърждава косвено и от последните данни на Асоциацията на колекторските фирми в България. Според техните проучвания средният размер на необслужваните задължения у нас намалява с 15% през 2017 г. спрямо 2016 година. Дългът през 2017 г. е бил 775 лв. при 912 лв. през 2016. В същото време според НСИ средната работна заплата за страната към края на 2017 г. достига 1095 лв., т.е. средният дълг е вече с Вярно е и че през 2017 г. има значителен ръст на броя на възложените за принудително събиране случаи. Но това според асоциацията се дължи главно на по-голямата кредитна активност, породена от засилващия се оптимизъм на населението. Независимо от почти символичните лихви по депозитите според последните данни на БНБ парите, които българските домакинства са сложили в банките, са се увеличили с нови 1,4 млрд. лв. за първите 6 месеца на 2018 г. и те за първи път в историята са минали 49 млрд. лв. По-точно са 49,017 млрд. или вече наближават 50 млрд. лв. Общата сума на депозитите в банките е вече 74,4 млрд. лв., което означава, че 72% от българскоия БВП се управлява от банките. Най-бързо обаче растат парите на влог на нефинансовите предприятия - с 15,6% за една година, до 22,7 млрд. лв. в края на юни 2018 г. Всичко това се случва на фона на нищожни лихви по спестяванията. В масовия случай те са малко над или малко под 1% на годишна база, като не липсват депозити, които се олихвяват и с още по-нисък процент - около 0,5% на годишна база. Освен при спестяванията обаче има ръст и при кредитирането. Кредитите за физически лица през първите 6 месеца на годината например са се увеличили с 1,29 млрд. лв., което означава ударно теглене на заеми от порядъка на около 200 млн. лв. на месец. Към края на юни 2018-а отпуснатите заеми са за обща сума 55,6 млрд. лв., което е с 6,7% повече в сравнение със същия месец на предната година. От тях кредитите за физически лица са 21 млрд. лв., или са се повишили с 9,2% в сравнение с юни 2017 г. Ръстът при ипотечните заеми също е около 9%. Той може и да се охлади в следващите месеци, предвид прогнозите, че лихвите ще започнат да растат. Въпреки анализите и предвижданията, че този процес ще започне през 2018 г., поне до момента няма такава тенденция.", "date": "2018.07.30", "title": "Българинът спестява  5% от заплатата"}
{"url": "https://www.24chasa.bg/novini/article/6988311", "text": "Eвропейската комисия е дала одобрението си за придобиването на бизнеса на скандинавската група \"Теленор\" в България, Унгария, Черна гора и Сърбия от страна на холандската компания PPF Group N.V., контролирана от чешкия милиардер Петр Келнер, съобщи . Сделките са предадени за проверка за съответствие с правилата за защита на конкуренцията на 22 юни 2018 г. и решението е взето малко преди да изтече крайният срок за отговор на 27 юли.  Става дума за придобиване на пълен контрол над \"Теленор България\" ЕАД, трите унгарски - Telenor Magyarorszag Zrt., Telenor Real Estate Hungary Zrt. и Telenor Common Operation Zrt., базираната в Черна гора Telenor d.o.o. Podgorica и сръбската Telenor d.o.o. Beograd. В решението се посочва, че изброените компании на \"Теленор\" действат като мобилни оператори във въпросните държави. От името на едно от унгарските дружества се разбира, че то се занимава с управление на имоти, а Telenor Common Operation – с мрежите и IT бизнеса в района. \"Комисията установи, че предложената транзакция няма да предизвика проблеми с конкуренцията. Първо, няма да се увеличи хоризонталното припокриване, тъй като дейността на компаниите се извършва на различни територии, за което имат съответните телекомуникационни лицензи\", се казва в съобщението. В допълнение комисията заключава, че няма да има проблеми и с вертикалните връзки между пазарите на едро за международен роуминг на мобилни и фиксирани услуги, както и с продажбата на дребно за крайни потребители на мобилни и фиксирани телеком услуги в отделните държави. Сделката бе обявена през март и стойността ѝ е 2.8 млрд. евро. PPF се занимава изключително с инвестиционна дейност, а в Чехия и Словакия участва в телеком сектора чрез компанията си за портфейлни инвестиции O2 Czech Republic a.s..", "date": "2018.07.30", "title": "Еврокомисията позволи на Келнер да придобие \"Теленор\""}
{"url": "https://www.24chasa.bg/novini/article/6988202", "text": "18,85% ръст при уникалните посетители има сайтът на \"24 часа\" за месец юни, а на годишна база ръстът е цели 62,96%, показват новите данни от метричната система Gemius. Нито един от тези проценти не е резултат от купен трафик, за което Всички те могат да бъдат спокойни - нито някога сме ползвали техните данни, нито някога ще си позволим да злоупотребим с доверието им.  Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   още в началото на година превърнаха онлайн изданието www.24chasa.bg  Сайтът на \"24 часа\" ( ) е най-големият новинарски сайт в България, защото . Готови сме да докажем с пълни   от самото му създаване преди 10 години - досега. Призоваваме всички конкурентни сайтове да го направят -  . Всички сайтове на Медийна група България са регистрирали значителен ръст през юни, показват пълните данни на Gemius. 24chasa.bg е имал 1 528 878  уникални посетители през периода. 407 089 са чели онлайн \"24 часа\" на своите настолни компютри, а  1 131 181 - от своите мобилни устройства. За периода са отчетени 16 429 002 импресии - важен резултат за рекламодателите. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 115 000. Равносметката за юни за всички сайтовете от Медийна група България е следната: 18,85% ръст при уникалните посетители има сайтът на \"24 часа\", а на годишна база ръстът е 62,96%. Мобилният сайт на \"24 часа\" - m.24chasa.bg e пораснал  с цели 58,67% на  годишна база и с 5,53% за месеца. В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът се изпълнява и ще заработи в началото на следващата година. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 3. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2018.07.30", "title": "24chasa.bg - новинарски сайт номер 1 и през юни"}
{"url": "https://www.24chasa.bg/novini/article/6988312", "text": "Саудитска Арабия уверява арабските си съюзници, че няма да подкрепи никакъв план за мир в Близкия изток, който не урежда статута на Йерусалим и правото на завръщане на палестинските бежанци. Целта е да се успокоят опасенията, че кралството може да подкрепи възможно споразумение под егидата на САЩ, което да доближи Рияд до позицията на Израел по основни въпроси. Личните гаранции на крал Салман към палестинския президент Махмуд Абас и публичната защита, която той правеше през последните месеци на дългогодишни арабски позиции, допринесоха да се разсее усещането, че при неговия влиятелен млад син и престолонаследник принц Мохамед саудитската позиция се променя, казаха дипломати и анализатори. Поради това беше изникнал въпросът дали Саудитска Арабия - люлката на исляма и мястото, където се намират най-големите му светини - ще може да набере арабска подкрепа за нов импулс за слагане на край на израелско-палестинския спор с идеята така да се сплотят редиците и по отношение на общия враг Иран. \"В Саудитска Арабия засега кралят е този, който решава по този въпрос, а не престолонаследникът\", заяви високопоставен арабски дипломат в Рияд. \"Грешката на САЩ беше, че си мислеха, че могат да упражнят натиск над останалите да се съгласят, но тук въпросът не опира до натиска. Никой арабски лидер не може да отстъпи за Йерусалим или Палестина\", добави той. През декември палестински представители заявиха пред Ройтерс, че принц Мохамед е упражнил натиск върху Абас да подкрепи американския план - въпреки опасенията, че в него се предлага на палестинците ограничено самоуправление в отделни части от окупирания Западен бряг без право на завръщане за бежанците, разселени в резултат на израелско-арабските войни от 1948 и 1967 г. Един такъв план ще се различава от така наречената Арабска инициатива за мир, изработена от Саудитска Арабия през 2002 г. В нея арабските държави предлагаха на Израел нормални отношения в замяна на споразумение с палестинците за създаване на тяхна държава и пълно изтегляне на израелските войски от превзетите през 1967 г. територии. Саудитските власти отрекоха да има каквито и да било различия между крал Салман, който открито подкрепи тази инициатива, и принц Мохамед, който разклати дългогодишни политически позиции по много въпроси и беше заявил пред едно американско списание през април, че израелците имат право да живеят мирно на своята земя - рядко срещано изявление от арабски лидер. Пред Ройтерс палестинският посланик в Рияд Басем Ага каза, че на неотдавнашните си срещи с Абас крал Салман е изразил подкрепа за палестинците с думите: \"Няма да ви изоставим. Приемаме това, което вие приемате, и отхвърляме това, което вие отхвърляте\". По думите му това, че крал Салман е кръстил тазгодишното издание на лидерския форум на Арабската лига \"Среща на върха за Йерусалим\" и е обявил помощ в размер на 200 милиона долара за палестинците, са все послания, че въпросите за Ерусалим и бежанците отново са на масата. Саудитските власти не отговориха на запитванията за коментар във връзка със сегашния статус на дипломатическите усилия. Дипломати в региона казват, че сегашната визия на Вашингтон, изложена при обиколка на високопоставени представители на Белия дом миналия месец, не включва арабския Източен Йерусалим като столица на палестинска държава, право на завръщане на бежанците, нито замразяване на строежа на еврейски селища върху земи, за които претендират палестинците. Вече повече от 18 месеца след като беше натоварен със задачата да постигне мир, високопоставеният съветник на президента Доналд Тръмп и негов зет Джаред Къшнър не е представил никакви конкретни детайли за стратегията на САЩ. Добре осведомен за визитата на Къшнър в кралството дипломат в Рияд заяви, че крал Салман и принц Мохамед са присъствали на обща среща с него: \"Говорил е принц Мохамед, докато кралят е стоял на по-заден план\". Независимият анализатор Нийл Партрик каза, че изглежда поради важността на Йерусалим за мюсюлманите крал Салман е дръпнал юздите на \"политически безразсъдния подход\" на принц Мохамед. \"Така че принц Мохамед няма да се противопоставя на \"сделката\" на Къшнър, но и повече няма да поощрява заложените в нея едностранчиви и опростенчески политически постановки\", каза Партрик, който е един от основните автори на анализите в книгата \"Външната политика на Саудитска Арабия\" (Saudi Arabian Foreign Policy: Conflict and Cooperation) и неин редактор. Къшнър и другият американски преговарящ, Джейсън Грийнблат, не са представили какъвто и да било всеобхватен план, а по-скоро отделни елементи, с което според един дипломат са били \"преминати твърде много граници\". Вместо това те са се сърдеточили сериозно върху идеята за създаване на икономическа зона, която да обхваща египетския Синайски полуостров и съседната ивица Газа, която евентуално да премине под контрола на Кайро - нещо, което арабски дипломати определиха като неприемливо. В Катар Къшнър поискал от емира шейх Тамим да упражни натиск върху ислямистката групировка Хамас да отстъпи контрола над Газа в замяна на помощ за развитие, казаха дипломатите. Добре осведомен за срещата дипломат заяви, че като чул това, шейх Тамим само кимнал мълчаливо. Не било ясно дали това е означавало съгласие и дали на Катар е било предложено нещо в замяна. \"Проблемът е, че няма единен план, който да е представен на всички страни\", каза високопоставеният арабски дипломат в Рияд. \"Никой не вижда какво се предлага на другите\", добави той. През юни Къшнър, който е 37-годишен строителен предприемач без кой знае какъв опит в международната дипломация и политическите преговори, посети Йордания, Саудитска Арабия, Катар, Египет и Израел. Той не се срещна с Абас, който, след като американското посолство беше преместено в Йерусалим, отказа да се срещне с екипа на Тръмп. В интервю в края на обиколката си Къшнър заяви, че Вашингтон ще представи скоро плана си за мир в Близкия изток и че ще работи по него със или без Абас. Но все още няма нищо, което да говори за някакъв значим напредък в посока слагане на край на десетилетния конфликт, \"крайното споразумение\", както се изрази Тръмп. \"Няма нова инициатива. Нищо от представеното от Къшнър не е приемливо за която и да било от арабските страни\", каза арабският дипломат. \"Той си мисли, че ще намери ново решение на този проблем като с магическа пръчка\", добави той. Миналата седмица представител на Белия дом заяви пред репортери, че пратениците на Тръмп работят по най-подробния досега набор от предложения за дългоочакваната инициатива за мир. Според правителството във Вашингтон тя ще включва сериозен икономически план, макар към момента да няма оповестена дата за нейното представяне. /БТА/", "date": "2018.07.30", "title": "Докато САЩ настояват за мир в Близкия изток, саудитският крал успокоява съюзниците"}
{"url": "https://www.24chasa.bg/novini/article/6988324", "text": "Мусонните дъждове в Мианмар отнеха живота на най-малко 11 души. Над 119 000 човека бяха принудени да напуснат домовете си, предаде Ройтерс, като се позова на властите. Стихията засегна южните, източните и централните части на Мианмар. Разрушени са мостове, прекъснати са пътища, а обширни селскостопански площи са под вода, предава БТА. ", "date": "2018.07.30", "title": "Най-малко 11 са жертвите на мусонните дъждове в Мианмар"}
{"url": "https://www.24chasa.bg/novini/article/6988325", "text": "В Хърватия днес започва строителството на моста Пелешац, предизвикал съпротива в Босна и Херцеговина, която настоява строителството да бъде спряно, докато не се определи морската гранична линия между двете страни и не се гарантира на Босна и Херцеговина излаз към открито море, предаде агенция Хина, предаде БТА.  Днес представители на предприятие Хърватски пътища ще предадат проектната документация за моста на китайската компания Чайна роуд енд бридж корпорейшън, която е главен изпълнител на проекта. Плановете за строителство на моста бяха посрещнати с ожесточена съпротива в Сараево. Босна и Херцеговина има излаз на Адриатическо море с ширина 8 километра в района на полуостров Пелешац, но крайбрежните води принадлежат на Хърватия. През територията на Босна и Херцеговина минава автомагистрала Е65, свързваща основната част на Хърватия с южната част, където се намира голямото пристанище Дубровник. С построяването на моста Босна и Херцеговина ще изгуби средства от транзита през босненска територия. Хина отбелязва, че започването на строителството на моста Пелешац се използва в предизборната кампания в Босна и Херцеговина, главно от опозиционните партии срещу управляващата Партия на демократичното действие, от която са председателят на председателството /президентството/ Бакир Изетбегович и премиерът Денис Звиздич. Лидерът на опозиционния Демократичен фронт Желко Комшич, който е кандидат за член на председателството, обвини властите в \"предателство и застрашаване на териториалната цялост\", заради \"отстъпчивостта към Хърватия\" във връзка с проекта за моста Пелешац. Общата стойност на проекта надхвърля 526 милиона евро. Европейският съюз участва в проекта с 357 милиона евро. Мостът ще бъде дълъг 2440 метра и ще представлява конструкция от бетон и стомана, устойчива на земни трусове и силни ветрове.", "date": "2018.07.30", "title": "Хърватия започва строителството на мост, \nзаобикалящ Босна и Херцеговина"}
{"url": "https://www.24chasa.bg/novini/article/6988334", "text": "При морска катастрофа близо до черногорския полуостров Лущица загинаха двама души, а 12 други бяха спасени, съобщи информационният сайт КДМ. Директорът на управлението за морска сигурност Сафет Кочан съобщи за КДМ, че в морето са се сблъскали яхта и платноходка, на които са плавали общо 14 души, включително 7 деца, предава БТА.  В спасителната операция са участвали два катера на бреговата охрана, полицейски хеликоптер и служители от спасителната служба в Тиват. Властите разследват причините за катастрофата.", "date": "2018.07.30", "title": "Двама загинаха при катастрофа на яхта и платноходка в Хърватия"}
{"url": "https://www.24chasa.bg/novini/article/6988333", "text": "Утре, вторник, в Никопол е погребението на 85-годишната Пенка Д., която бе ударена от автобус \"Сетра\" на път за традиционния събор на БСП на връх Бузлуджа в събота. Жената почина няколко часа по-късно в габровската болница. За инцидента съобщиха днес от полицията в Стара Загора. Сигнал за прегазена от автобус жена на третокласния път между върховете Шипка и Бузлуджа бил подаден към 10,40 часа в деня на събора - 28 юли. Ранената жена била откарана веднага в болницата в Габрово със 7 счупени ребра и фрактури на два от шийните прешлени - травми, които се оказали фатални за възрастната социалистка. Съобщението за смъртта й дошло в 17 часа. В родния си Никопол жената била известна като дългогодишна учетелка и читалищна деятелка. За събора от Никопол тръгнали стотина души - с автобус, два микробуса и няколко леки автомобили. Тъкмо никополският автобус, с който пътувала и Пенка, ударил жената. Тя била пред него, когато возилото потеглило - вероятно хората са били спрели по пътя за кратка почивка. 51-годишният шифьор не бил употребил алкохол, показала проверката с дрегер намясто. На същият път, където задължително минават автобусите за събора от Северна България, към 15,50 часа в събота, след концерта на Горан Брегович, е регистриран и друг пътен инцидент, но той се разминал само с материални щети. При придвижване на заден ход на автобус \"Ивеко\" от Монтана шофьорът загубил контрол над него и ударил два други автобуса - \"Мерцедес\" и \"Гюлерюз Троя\". В деня преди събора, петък, автобус с младежи-активисти на социалистически партии от няколко балкански страни, които участваха на кръгла маса в Казанлък, катастрофира на път за връх Шипка. На един от завоите в местността \"Момин гроб\" в него странично се удари камион. И тогава всичко се размина само с материални щети. Над 500 автобуса преброиха полицаите в деня на събора на връх Бузлуджа. По данни на организаторите, участниците са били около 60 хиляди души. Подобно масово присъствие на хора, сред които повечето - възрастни, често води до нещастни случаи. Няколко пъти в годините хора са умирали от инфаркт на върха, преди две години възрастен човек се загуби в гората и останките му бяха открити едва след 12 месеца.", "date": "2018.07.30", "title": "Съборът на БСП на Бузлуджа даде жертва - автобус прегази 85-годишна"}
{"url": "https://www.24chasa.bg/novini/article/6988365", "text": "Германските власти заявиха днес, че четвърти човек е починал от нараняванията, получени при нападение с автомобил в град Мюнстер преди почти четири месеца, предадоха Асошиейтед прес и ДПА, цитирани от БТА.  Полицията каза, че 56-годишният мъж от Холандия е умрял вчера в болница. При нападението с ван на 7 април бяха ранени 20 души. Според властите 48-годишният нападател, идентифициран като германския гражданин Йенс Рютер, умишлено се е врязал с автомобила си в тълпа хора в Мюнстер, след което се е застрелял. В седмиците преди нападението той е търсил психологическа помощ. Властите още не са решили дали да повдигнат обвинения срещу някого по случая.", "date": "2018.07.30", "title": "Четвърта жертва на нападение с ван в Германия почина от раните си"}
{"url": "https://www.24chasa.bg/novini/article/6988393", "text": "\"Булгартрансгаз\" ЕАД ще въведе в експлоатация разширението на транзитния газопровод за Турция (лупинг), съобщиха от Министерството на енергетиката. Изграждането на двадесеткилометровата газопроводна отсечка от компресорна станция Лозенец до Недялско се реализира с цел повишаване на сигурността и капацитетните възможности на съществуващата транзитна газопреносна мрежа на \"Булгартрансгаз\". Дейностите са част от проекта за рехабилитация, модернизация и разширение на съществуващата газопреносна система, определен за проект от общ интерес от Европейската комисия. Обектът ще бъде открит на 3 август. На събитието ще присъстват министърът на енергетиката Теменужка Петкова, изпълнителният директор на \"Булгартрансгаз\" ЕАД Владимир Малинов, представители на изпълнителя \"Главболгарстрой\" ЕАД и други. За участие в събитието са поканени и министър-председателят на Република България Бойко Борисов, както и министърът на енергетиката и природните ресурси на Република Турция Фатих Дьонмез, допълниха от енергийното министерство.", "date": "2018.07.30", "title": "Министър Петкова ще открие модернизирания транзитен газопровод за Турция"}
{"url": "https://www.24chasa.bg/novini/article/6987433", "text": "Международен арбитражен съд отвори врати в неделя в най-южната китайска островна провинция Хайнан. Той е вторият след този в Шънджън и бе открит три месеца и половина след решението островът да се превърне в зона за свободна търговия. Ръководителят на Хайнанската арбитражна комисия Шъ Уън каза, че около една трета от членовете на съда ще са от чужбина, за да спечелят доверие в независимостта и справедливостта на институцията,  Съдът в Хайнан ще създаде два центъра, един за морските спорове и един за финансовите. Те ще помагат за насърчаването на морската търговия, развитието и оползотворяването на морските ресурси, както и за справянето с финансовите спорове и рискове, каза Шъ Уън.", "date": "2018.07.30", "title": "Втори китайски арбитражен съд бе открит в Хайнан"}
{"url": "https://www.24chasa.bg/novini/article/6987917", "text": "Министерството на образованието и науката /МОН/ оповести новостите при Националното външно оценяване /НВО/ за 7-и клас през учебната година 2018/2019. Запазва се продължителността на изпита от 150 минути. Но той ще започва в 9.00 часа вместо в 10.00. Учениците, които ще са 7-и клас през предстоящата учебна година, са първият випуск, който е обучаван по новите програми и за който важи в сила регламентът, според който външното оценяване измерва знанията в целия прогимназиален етап. С цел обаче да не се създават притеснения у родителите и учениците, от МОН са решили изпитът по Български език и литература в частта литература да включва само произведения, изучавани в 7-и клас. Учениците, които ще завършат 7-и клас в учебната година 2019/2020 ще полагат изпит върху произведенията, изучавани в 6-и и 7-и клас. Децата, които завършват 7-и клас в учебната година 2020/2021 ще държат изпит върху произведенията от 5, 6 и 7-и клас. Това е с цел поетапно въвеждане на новите учебни планове. В частта Български език НВО ще оценява знания от 5 до 7-и клас. Новото е, че няма да има задачи за залог и вид на глагола, видове подчинени изречения, фразеологични словосъчетания и пароними, посочи Александър Трингов от МОН. В частта Литература ще бъдат включени две произведения на Добри Чинтулов - \"Стани, стани юнак балкански\" и \"Вятър ечи, Балкан стене\", както и по една нова част от произведенията на Алеко Константинов \"Бай Ганьо\" и \"До Чикаго и назад\". Запазва се вторият модул - преразказ на непознат текст /от български или чужд автор/ с дидактическа задача. При задачата за извличане на информация от два източника - текст и таблица, вместо таблицата ще може да е карта, диаграма или схема. При изпита по Математика се запазват трите вида задачи - с избираем отговор, с кратък отговор и разширени задачи. Учениците ще могат да използват свитък с формули. Съотношението алгебра/геометрия също се запазва едно към едно, каза Маня Манева от МОН. От изпита отпадат т.нар. линейни параметрични уравнения и линейни параметрични неравенства Графикът за провеждане на НВО е в етап на обществено обсъждане. Предстои в края на август да стане ясно кои ще са датите. Очаква се да бъдат във втората седмица на юни, което е продиктувано от факта, че от новата учебна година седмокласниците ще завършват на 30 юни, вместо на 15 юни както досега. Изпити в средата и малко след средата на юни не са ново за образователната система и това няма да доведе до удължаване на общия график, заяви министър Красимир Вълчев. По повод притеснения на родители, че изпитите ще са в много топло време, той посочи, че температурният аргумент не е достатъчно силен. Той допълни, че справка показва, че средните температури за периода 15 - 20 юни са около 22.5 - 23 градуса. Министърът припомни, че България е една от малкото страни, в които учебната година започва на 15 септември, вместо в началото на месеца.", "date": "2018.07.30", "title": "Официално: Ето новостите при външното оценяване за 7-и клас"}
{"url": "https://www.24chasa.bg/novini/article/6987918", "text": "Окръжнят съд в Добрич призна финансова санкция, наложена в Германия на български гражданин от каварненското село Хаджи Димитър за извършено правонарушение по Закона за движение по пътищата. 29-годишният мъж е бил глобен за това, че на 8 юли 2015г. е управлявал мотоциклет без да притежава книжка с необходимата за това категория. Нарушението му било засечено по федерална автомагистрала, където той се движел с мотоциклет със скорост от 45 км/ч., въпреки че знаел, че не притежава свидетелство за управление на МПС - клас М. Решението за налагане на глобата е било постановено от съдебен орган в Германия и е влязло в сила на 13 октомври 2017 година. Разпоредено било мъжът да плати и направените разходи по съдебното производство в размер на 78.70 евро. Производството в Окръжния съд беше образувано въз основа на изпратено от германските власти удостоверение за прилагане на принципа на взаимно признаване на финансовите санкции, наложени в държави - членки на Европейския съюз. Съдебният състав прецени, че не са налице основания за отказ от признаване и изпълнение на наложената глоба и мъжът трябва да плати 2109.75 лева, които са равностойни на общия размер на наложената в Германия санкция от 1078.70 евро. В съдебната зала българският гражданин заяви, че съжалява за извършеното нарушение и желае да плати наложената му глоба.", "date": "2018.07.30", "title": "1000 евро ще плати каварненец, карал мотопед без книжка в Германия"}
{"url": "https://www.24chasa.bg/novini/article/6987924", "text": "Сръбските военни се надяват да завършат модернизацията на безвъзмездно предадените от Русия изтребители МиГ-29 до посещението на руския президент Владимир Путин през ноември тази година, заяви в неделя президентът на Сърбия Александър Вучич, който присъства на военни учения, предаде ТАСС, цитирана от БТА. Осем или девет модернизирани самолети ще встъпят в строя в края на октомври или началото на ноември, каза Вучич пред журналисти. През ноември Вучич очаква Путин да посети Сърбия. По-рано Вучич нарече очакваната през есента визита на Путин в Сърбия голяма чест за страната. Кремъл засега не е съобщавал за такава визита, отбелязва ТАСС. Сръбският лидер обяви също, че президентът на Франция Еманюел Макрон ще пристигне в Сърбия през декември.", "date": "2018.07.30", "title": "Сърбия иска  да завърши модернизацията на своите МиГ-29 до визитата на Путин"}
{"url": "https://www.24chasa.bg/novini/article/6987916", "text": "Турският президент Реджеп Тайип Ердоган е призовал лидерите на страните от БРИКС /Бразилия, Русия, Индия, Китай, Република Южна Африка/ за включване на Турция в тази група, предаде в.\"Хюриет дейли нюз\". Ако ни приемете, името на платформата би станало БРИКСТ, казах аз, е посочил Ердоган пред репортери в Йоханесбург на 27 юли. БРИКС покани Турция на 10-тата годишна среща на върха на групата като ротационен председател на Организацията за ислямско сътрудничество /ОИС/, припомня вестникът. Турският президент Реджеп Тайип Еродоган говори на срещата на лидерите от БРИКС в Йоханесбург, която се състоя от 25 до 27 юли, припомня БТА.  Ердоган е посочил пред репортери, че членките на БРИКС са приветствали горещо неговото предложение. Специално Китай казва, че подкрепя разширяване. Виждам, че те обмислят включване на други страни в тази платформа. Те не са против това, е посочил Ердоган. Ние сме в Г-20 с пет от тези страни. Аз бих желал те да предприемат необходимите стъпки, за да ни дадат възможност да се присъединим и да заемем нашето място в БРИКС, е добавил турският президент. Той е подчертал потенциала на партньорство със страните от БРИКС в сферата на икономика, инвестиции и проекти за развитие. Вярвам, че не е правилно да стоим настрана от такива обединения, е казал още Ердоган.", "date": "2018.07.30", "title": "Ердоган призова лидерите на БРИКС да приемат Турция в групата"}
{"url": "https://www.24chasa.bg/novini/article/6987941", "text": "На 28 юли служители на РУ - Търговище са установили и задържали за срок до 24 часа 30-годишен мъж от града, за когото има издадена европейска заповед за арест, предават от пресцентъра на МВРV Тя е във връзка с издадена от френски съд присъда. Мъжът е известен на полицията с извършени от него кражби, осъждан. Уведомени са компетентните органи.", "date": "2018.07.30", "title": "Арестуваха 30-годишен в Търговище, търсен с европейска заповед за арест"}
{"url": "https://www.24chasa.bg/novini/article/6987942", "text": "На 28 юли, около 21.13 часа, полицаи от старозагорското Първо РУ се отзовали на сигнал от 19-годишно момиче от Раднево - при възникнал скандал е пробола с кухненски нож 28-годишния си приятел в областта на гръдния кош, съобщиха от пресцентъра на МВР. Потърпевшият е транспортиран в болница, където е настанен на лечение, с опасност за живота. Момичето е задържано за срок до 24 часа. По случая е образувано досъдебно производство за престъпление по чл. 129 от НК.", "date": "2018.07.30", "title": "Момиче от Раднево прободе с кухненски нож приятеля си, той бере душа в болница"}
{"url": "https://www.24chasa.bg/novini/article/6986931", "text": "Седем години след трагичния инцидент, при който 13-годишната Сара Ернст се удави в басейна на хотел “Берлин” на Златни пясъци, все още няма виновен. Варненската окръжна прокуратура обвини четирима мъже, но преди броени дни съдът не даде ход на делото и го върна на държавното обвинение за допълнително разследване и отстраняване на процесуални нарушения. Трагедията се разигра на 11 юли 2011 г. Родителите на Сара били разведени и тя дошла на почивка в България с баща си Гюнтер Ернст. Двамата отседнали в хотел “Берлин”. Във фаталния ден около 11,30 ч охранителят на хотела забелязал руска туристка, която се опитвала да привлече вниманието на спасителя и на други туристи да окажат помощ на дете, което лежало безпомощно на дъното на басейна Спасителят скочил във водата и направил опит да извади момиченцето. Той не успял, тъй като тялото било засмукано от подовия сифон на дъното на басейна. Едва след като помпите били изключени, момичето било отделено от сифона. На мястото пристигнал екип на Бърза помощ. При инцидента имало много къпещи се деца, затова Сара не е била забелязана навреме. Когато била извадена, вече е била в кома. Веднага е откарана от реанимационен екип на болница “Еврохоспитал” в кв. “Виница”, но въпреки усилията на лекарите, починала. Като причина за фаталния изход съдебномедицинската експертиза сочи “удавяне от вдишване на течност, потискане на жизненоважни центрове в мозъка и спиране на сърдечната дейност”. Случаят бе поет от Варненската окръжна прокуратура. След дълго разследване бяха повдигнати обвинения срещу четирима мъже за това, че са причинили смъртта на 13-годишното момиче поради “незнание или немарливо изпълнение на занятие или на друга правно регламентирана дейност, представляваща източник на повишена опасност”. За инцидента пред Темида ще отговарят Кирил Ябаджиев, ръководител на отдел на упълномощен представител на дружеството - изпълнител на комплексното строителство в частта “Басейни” на хотела, Пламен Кипов, представител на строителния надзор, Александър Григоров - проектантът в част “Технологична”, за когото производството ще се гледа задочно, тъй като издирването му до момента е неуспешно, и спасителят на басейна, Мирослав Костов. По данни на съда майката на Григоров обяснила, че той живее в Канада. Буквално ден след инцидента специалистът по водно спасяване към БЧК - Варна, Лаврентий Силов обясни, че помпата за пречистване на вода в басейна на хотела изобщо не е трябвало да работи Той допълни, че пускането на такива помпи, докато има хора в басейните, е напълно недопустимо. Детето е било засмукано от тръбата, която изтегля водата през филтъра за пречистване. Отворът е бил без предпазна решетка, недостатъчно широк и така се е образувало голямо налягане, което детето не е могло да преодолее. Същия ден от общинската администрация обясниха, че хотелският басейн работел незаконно, съоръжението е вътрешно, не било проверено и би трябвало да бъде празно. От община Варна обясниха след инцидента, че от хотела са подали молба за откриване на съоръжението на 24 юни. Крайният срок за посещение от междуведомствената комисия е 14 юли, т.е. в момента на инцидента те не са имали разрешение за работа, въпреки че са осигурили всичко необходимо, включително и воден спасител. Басейнът на хотел “Берлин Голдън бийч” е един, но от три независими части. Обектът е завършен през 2001 г., а поддръжката му е била грижа на хотела. Разследването продължи цели 7 г. преди Варненската окръжна прокуратура да внесе 10-те тома с материали в съда и да бъде насрочена дата за гледането му по същество. Процесът обаче така и не стартира. Съдът прецени, че прокуратурата е допуснала съществени нарушения на процесуалните правила в досъдебното производство, довели до ограничаване на правата на наследниците на починалото момиче и на подсъдимия Александър Григоров. Според съдебния състав държавното обвинение не е представило никакви доказателства за наследници на Сара Ернст, което нарушава тяхното право да правят искания, възражения и всякакви други действия. Второто съществено нарушение е, че не са правени опити да бъде открит и уведомен подсъдимият Григоров, че срещу него се води разследване. Проектантът е привлечен задочно в качеството на обвиняем. Адвокатът на строителния надзорник Кипов пък възрази, че клиентът му не е имал възможност да се запознае с всички документи по време на досъдебното производство и това е нарушило правата му. “Всичките десет тома по делото са предоставени още в началото и самият Китиков е заявил, че се е запознал с тях. Що се отнася до близките на Сара - бащата на момичето е уведомен и от служителите на вътрешното ни министерство, и от съда, че делото навлиза в съдебна фаза. В телефонни разговори той отказа да присъства при внасянето на обвинението и в съдебно заседание. Няма да търсим близките на момичето, а ще изпратим европейска заповед за разследване в Германия с молба да получим документация, от която да е видно кои са наследниците на момичето освен бащата. Вероятно е да бъде поискан разпит на бащата, за да бъде още веднъж процесуално закрепено становището му дали желае да присъства на следствените действия в България. На този етап не са предявени и граждански искове. Това беше допреди дни. След като делото бе върнато, не се знае дали родителят няма да иска да участва в процеса като частен обвинител”, обясни за “24 часа” наблюдаващият прокурор Радослав Лазаров. “Извадили са момичето едва когато са спрели помпите. След това спасителят е провел реанимационни мероприятия до идването на медицинския екип. Затова и обвинението му е по леката алинея. След деянието е направил всичко зависещо от него, за да предотврати настъпилите последици” , каза Лазаров. Представителят на строителния надзор Пламен Кипов обяви лаконично, че не той, а фирмата по надзора и нейните управители трябва да бъдат призовани пред съда. “Това, което зависи от мен и е от моите правомощия, съм го изпълнил. Имало е нарушения, които обаче не са моя отговорност. Има правила в строителството, които са нарушени, и въпреки това басейнът е пуснат в експлоатация. Моята съвест е чиста” Друг от обвиняемите - Кирил Ябаджиев, категорично отказа да бъде сниман и се скри от камерите, но заяви: “Считам, че моите права са нарушени в досъдебното производство. Напълно съм уверен в чистата си съвест. Тук не са всички обвиняеми, които трябва да бъдат”. Единствено спасителят отказа всякакви коментари, въпреки че неговото обвинение е най-леко. След като делото бе върнато обратно на прокуратурата, не е ясно кога ще бъде внесено отново в съда. Определението може да бъде обжалвано и протестирано пред апелативния съд във Варна, но засега страните нямат такова намерение. Защитниците на обвиняемите са доволни от връщането на делото, а прокуратурата смята да изпълни всички препоръки на съда, за да може процесът да стартира без процесуални пречки.", "date": "2018.07.30", "title": "7 г. търсят виновен за смъртта на Сара, която бе засмукана от сифон в басейн на  Златните"}
{"url": "https://www.24chasa.bg/novini/article/6987965", "text": "Спасители се опитват да евакуират близо 700 туристи от вулкана на планината Ринджани на индонезийския остров Ломбок, след като те бяха блокирани от свлачища, предизвикани от земетресение, предаде ДПА, като се позова на властите. Най-малко 14 човека са загинали, а 162 са били ранени при земетресението с магнитуд 6,4 на Ломбок и съседни острови вчера. Повече от 1000 домове са понесли щети, съобщи Националната служба за справяне с бедствия (НССБ), предаде БТА.  Спасителен екип, включващ войници, полицаи и медици, е започнал да се изкачва сутринта по вулкана, за да достигне блокираните туристи и да ги насочи към безопасно място, каза служител на Национален парк \"Ринджани\". Говорител на НССБ заяви, че 680 туристи са се завърнали благополучно, но други 689, повечето от които индонезийци, остават блокирани в планината. По думите му има информация, че 637 чужденци, включително 13 германци, са тръгнали да изкачват вулкана в петък и събота.", "date": "2018.07.30", "title": "Евакуират близо 700 туристи, блокирани в Индонезия след земетресение"}
{"url": "https://www.24chasa.bg/novini/article/6987945", "text": "Президентът на САЩ Доналд Тръмп приема в понеделник в Белия дом ръководителя на италианското правителство Джузепе Конте, популистки европейски лидер, с когото има сходни разбирания, особено по имиграцията и търговията. Двамата първо трябва да се срещнат на четири очи, а след това двустранните разговори ще бъдат в по-широк формат, според Белия дом. \"Италия е важен съюзник в НАТО, много важен партньор в Афганистан и Ирак и за нас е от ключово значение да постигнем стабилност в Средиземноморския регион\", посочи американската администрация, когато в края на юни съобщи за тази визита, първа на новия италиански министър-председател, определен от Тръмп като \"супер\" по време на срещата на Г-7 в Канада. Двамата се здрависаха топло пред обективите на камерите по време на семейната снимка на срещата на върха. \"Той е много твърд към имиграцията, също като мен\", обяви милиардерът републиканец, който иска да построи стена по протежение на границата с Мексико, за да се бори срещу нелегалната имиграция, и не се поколеба да раздели деца от техните родители, арестувани за незаконно преминаване на границата. Джузепе Конте беше избран да ръководи италианското правителство от лидерите на партиите, спечелили парламентарните избори през март: антисистемното Движение \"Пет звезди\" и крайнодясната партия \"Лига\". Той иска да промени Дъблинския регламент, който възлага отговорността за кандидатите за убежище в Евросъюза на първата държава членка, където те са регистрирани, и, според Рим, прехвърля тежестта върху средиземноморските страни. Друга обща точка между Тръмп и Конте е, че и двамата са благосклонни към подобряване на отношенията с Русия. В Канада Тръмп призова Г-7 да приеме отново в своите редици Русия, изключена през 2014 г. след анексирането на Крим. \"Трябва да реинтегрираме Русия, защото Русия ще ни трябва на масата за преговори\", каза той. Конте, за когото това беше първата голяма международна среща, тогава каза, че е съгласен с американския президент, като се разграничи от европейските си колеги. Що се отнася до търговията, двамата споделят един и същ скептицизъм към свободната търговия: Тръмп осъди няколко международни споразумения като НАФТА (с Канада и Мексико) и Трансатлантическото споразумение за свободна търговия (ТТИП), докато правителството на Конте отказва да ратифицира споразумението на свободна търговия между Евросъюза и Канада (СЕТА). Все пак, според Ник Отънс от Атлантическия съвет, Тръмп \"рискува да не намери съюзника, когото очаква\" в лицето на Джузепе Конте. По отношение на търговския обмен, отхвърлянето от новото италианско правителство на многонационалните споразумения рискува да компрометира целта на Тръмп да постигне отмяна на всички търговски мита с ЕС, обяснява експертът. Според италианския печат Конте подкрепя най-вече запазването на италианския автомобилен бранш, заплашен от американски вносни мита, и иска да защити дейността на италианските предприятия в Иран, което Тръмп иска да предотврати чрез налагането на нави санкции срещу Техеран. А в сферата на отбраната, Италия изтъкна, че е изключено да постигне целта от разходи в този сектор до 2 процента от БВП, още по-малко по отношение на новата цел от 4 процента, фиксирана от Тръмп пред съюзниците му на последната среща на върха на НАТО. \"Спогледахме се и се усмихнахме: смятахме, че и два процента са непосилни\", обяви наскоро Елизабета Трента, италианският министър на отбраната. По-консенсусно, участието на Италия в операциите на НАТО в Афганистан, Ирак и Сирия трябва да фигурира в дневния ред на двамата, както и италианските дипломатически усилия за поддържане на усилията за помирение в Либия. /БТА/", "date": "2018.07.30", "title": "В лицето на Джузепе Конте Тръмп приема европеец, който е по-близък до идеите му"}
{"url": "https://www.24chasa.bg/novini/article/6987968", "text": "Малко преди 14 часа днес Милена Стоева, председател на борда на директорите на \"Инерком България\", внесе във Върховния административен съд жалба срещу решението на КЗК.   Току що излизам от съда, подадох жалбата в законно установения срок. Очакваме бързо и справедливо решение, заяви Стоева за \"24 часа\".  На 19 юли КЗК реши, че  не разрешава на фирмата \"Инерком България\" да придобие българските дружества на ЧЕЗ.  Регулаторът посочи, че придобиващата контрол група като производител на електрическа енергия от фотоволтаици, ще има съществено предимство пред останалите.  В решението се посочва още: \"...притеснителен общ пазарен дял на дружества – участници в концентрацията би могъл да бъде този, който надхвърля 40%, тъй като в този случай това може да доведе до установяване или засилване на господстващо положение, в резултат на което да се създаде възможност за възпрепятстване или нарушаване на конкуренцията\". КЗК отбелязва, че целта на концентрацията е декларирано разширяване дейността на \"Инерком\" посредством продължаване на извършваната от предприятията на ЧЕЗ дейност на територията на Република България\". Сделката ще осигури на \"Инерком\" навлизане на продуктови пазари, на които в момента не участва, се посочва в решението. ", "date": "2018.07.30", "title": "\"Инерком\" подаде жалба във ВАС срещу забраната да купи бизнеса на ЧЕЗ в България"}
{"url": "https://www.24chasa.bg/novini/article/6988006", "text": "Британските фермери и производители ще трябва да се справят с изгниването на повече култури на полето, освен ако не бъде обявена схема за визи за сезонни работници след Брекзит, предава news.sky.bg. Румънци, българи и други източноевропейци, които плащат данъци  в Обединеното кралство, са жизненоважни за събирането на продукцията от полето и доставянето й до магазините. Доста от хората, които събират плодове и зеленчуци в Англия, вече започнаха да търсят работа в други части на ЕС, след като не получиха твърди уверения, че след Брекзит ще са \"добре дошли\" в страната.  \"Без персонал не можем да съберем реколтата. Ако не можем да съберем реколтата, ще спрем да засаждаме културите ... Това означава, че бизнесът изчезва и че тези продукти ще изчезнат от рафтовете на супермаркетите\", казва фермерът Крис Чин в интервю за медията.", "date": "2018.07.30", "title": "Българи и румънци напускат Англия заради Брекзит, реколтата може да изгние"}
{"url": "https://www.24chasa.bg/novini/article/6988015", "text": "Полет на Spirit Airlines, пътуващ от летище ЛаГуардия в Ню Йорк до Форт Лодърдейл във Флорида, се приземи в Мъртъл Бийч, Южна Каролина, когато няколко пътници се оплакват от изгаряне на гърлото, болки в гърдите и неприятна миризма, описвана като подобна на тази, носеща се от мръсни чорапи. Всички 220 пътници трябва да слязат в Мъртъл Бийч, а между седем и десет от тях са транспортирани до болницата, според NBC News. Служителите предполагат, че миризмата и неразположението на пътниците са свързани с някакъв химикал в самолета, но не е открито нищо необичайно, предава  .  \"Няколко пътника са изложени на въздействието на неизвестно вещество в самолета\", посочват от пожарната команда на Мъртъл Бийч. След мониторинг обаче не са открити опасни вещества. Пътниците са качени на друг самолет, с който стигат до крайното си местоназначение, съобщава още NBC News. Spirit Airlines все още разследва причината за миризмата. В момента не е ясно дали тя наистина е дошла от мръсните чорапи на някой от пътуващите. Като се има предвид, че някои пътници събуват обувките си по време на полет, и тази теория не бива да бъде изключвана.", "date": "2018.07.30", "title": "Самолет се приземи аварийно заради миризма на мръсни чорапи"}
{"url": "https://www.24chasa.bg/novini/article/6988024", "text": "Двама мъже, задържани в ареста в Колмар, Източна Франция, пробиха тази нощ тавана на килията си и избягаха през покрива на сградата, предаде Франс прес, като се позова на властите. Бягството е било осъществено около 6.30 ч. (7.30 ч. българско време), като прокуратурата е била осведомена незабавно, предаде БТА.  Издадена е заповед за издирването на избягалите. През 2013 г. трима задържани избягаха по същия начин от ареста в Колмар, припомня Франс прес.", "date": "2018.07.30", "title": "Двама мъже избягаха през покрива на арест \nвъв Франция"}
{"url": "https://www.24chasa.bg/novini/article/6988082", "text": "Австралийският архиепископ Филип Уилсън, най-високопоставеният католически духовник в света, признат за виновен в укриване на сексуален тормоз над деца в Римокатолическата църква, се оттегли, предаде Ройтерс, като се позова на Ватикана. Папа Франциск е приел оставката на архиепископа. 67-годишният Уилсън е от Аделаида. През май той беше признат за виновен, че не е съобщил на полицията за тормоз, извършен от друг свещеник на име Джеймс Флечър. През 1976 г. му било казано за това от две жертви, едната от които бил министрант (момче, което помага на свещениците), разказал му в изповедалнята. Допреди това Уилсън отказваше да се оттегли и заяви, че ще изчака да приключи процедурата по обжалване. Австралийският премиер Малкълм Търнбул, който този месец призова папата да отстрани от длъжност архиепископа, заяви, че приветства решението за оставката. \"То е закъсняло приемане на многото призиви, включително и на моя, той да се оттегли\", каза Търнбул. На 67 години, Уилсън е доста под обичайната възраст за пенсиониране на епископите, която е 75 години, посочва Асошиейтед прес. Решението е значимо с оглед на това, че папа Франциск е под засилващ се натиск да санкционира епископите, които не са предприели адекватни действия по отношение на случаи с тормоз или са ги прикривали. В САЩ има призиви за цялостно църковно разследване, а в Чили се извършват криминални разследвания, отбелязва АП.", "date": "2018.07.30", "title": "Австралийски епископ се оттегли, обвинен в прикриване на сексуален тормоз"}
{"url": "https://www.24chasa.bg/novini/article/6988098", "text": "Огънят е започнал от горе надолу, е установил първият оглед, стана ясно от думите на шефа на СДВР Ивайло Иванов. Днес Софийска градска прокуратура е образувала досъдебно производство, съобщи градският прокурор Емилия Русинова. Тя уточни, че в момента се извършва втори оглед на мястото. \"Не изключваме нито една възможност - умисъл, небрежност или техническа неизправност\", каза шефът на СДВР, като думите му бяха подкрепени от градския прокурор. Той обясни, че сградата е много стара, имало е пропадания както в коридорите, така и в някои от помещенията на втория етаж. В част от помещенията е имало стари мебели, други части са били необитаеми, а на първия се намирали фирми. При огледа на тавана не е забелязано да има електроинсталация. По думите на Ивайло Иванов все още не е локализирано мястото откъдето е започнал огънят. Сигналът е подаден в 3:14 часа в нощта срещу неделя, но шефът на СДВР не можа да конкретизира от кого.  При първоначалния оглед е установено, че в сградата не е имало взлом, а взломирането на входа е от тези, които са гасили огъня. По думите на шефа на СДВР  собствеността на МВР в царските конюшни не е годна за ползване. Тя била на втория етаж. \"Нали не очаквате, че МВР си е запалило собствеността?\", пошегува се Ивайло Иванов. По-рано днес културният министър Боил Банов каза, че сградата, която пламна в нощта срещу неделя, е собственост на МВР. ", "date": "2018.07.30", "title": "Пожарът в Царските конюшни започнал от горе надолу"}
{"url": "https://www.24chasa.bg/novini/article/6987650", "text": "Синдикалната федерация в Националната администрация на затворите в Румъния обяви календар на протестните действия срещу \"незаинтересоваността и некомпетентността\" на правосъдния министър Тудорел Тоадер, съобщава в. \"Ромъния либера\", цитиран от БТА. Синдикалистите се оплакват от липсата на участие от страна на правителството в решаването на проблемите на служителите в затворите и неспазването на обещанията, които министърът на правосъдието им е дал преди година. Те настояват за по-добри условия на труд, като напомнят, че министърът е обещал многогодишен инвестиционен план, а вместо това бюджетът за инвестиции е намален наполовина. Служителите също така искат да получат заплащане за извънредния си труд, като посочват, че над 1 милион часа извънреден труд все още не са им платени. Синдикалистите също призовават за премахване на \"дискриминацията в заплащането\", настояват за одобряване на устава на полицейския служител в затворите, като се включат и някои предложения на синдикатите, както и за премахване на законова разпоредба, която намалява с над 30 процента пенсиите на служителите в затворите, полицаите и военните. Планираните протести включват петиции, отказ да се полага извънреден труд, улични протести, съдебни жалби и други. На 6 август синадикалистите ще поискат среща с генералния директор на Националната администрация на затворите и с министъра на правосъдието в последен опит да договорят решение, а ако това не стане, на 10 август е планирана символична стачка. В периода 27 август-17 септември са планирани протести около затворите, в които ще участват по 50-100 униформени служители, а за 3 октомври е планиран митинг пред министерството на правосъдието и шествие до Националната администрация на затворите. \"Синдикалната федерация в Националната администрация на затворите уточнява, че освен решаване на посочените проблеми също така иска и оставката на министъра на правосъдието заради некомпетентността и незаконните му действия\", се посочва в съобщение на синдиката.", "date": "2018.07.30", "title": "Служителите на затворите в Румъния готвят \nпротести"}
{"url": "https://www.24chasa.bg/novini/article/6987674", "text": "Гумите на седем автомобила, паркирани в центъра на Кюстендил, са били срязани през почивните дни, съобщи БТА. Пет от тях са били паркирани на служебния паркинг на общината. Два от поразените автомобили са служебни и са собственост на администрацията. Единият автомобил е високопроходим джип, който служи за действия при бедствия, а другият е на инженерния отдел. Полицаи са установили извършителя - 55-годишен кюстендилец, казаха от областната дирекция на МВР. По-късно е било установено, че мъжът има здравословен проблем и след медицинско освидетелстване е предаден на семейството му. По случаите са образувани досъдебни производства в РУ Кюстендил, уведомен е дежурен прокурор.", "date": "2018.07.30", "title": "Мъж сряза гумите на общински коли в Кюстендил"}
{"url": "https://www.24chasa.bg/novini/article/6987673", "text": "Покривът на заведение в Ловния парк на булевард \"Симеоновско шосе\" в София изгоря при пожар тази нощ. По неофициална информация това е \"Вила Виктория\".  Сигналът е подаден в 4:46 тази сутрин. На място веднага пристигнали 5 пожарни и потушили огъня. Гасителните действия са продължили около 2 часа, съобщиха за \"24 часа\" от МВР.  Няма пострадали хора, а причините за инцидента се разследват. По първоначална информация няма данни за умишлен палеж. ", "date": "2018.07.30", "title": "Изгоря покривът на заведение в Ловния парк в София"}
{"url": "https://www.24chasa.bg/novini/article/6987683", "text": "Проблемът не е във вас, а е в нежеланието на медицинските служители да си гледат работата. Бил съм казва и на частни рехабилитатори, където има коренно различно отношение. Това е казал 18-годишният Петър от Пловдив - момчето в количка, което баща му докара без предупреждение преди малко в приемната на премиера и което Бойко Борисов прие. Не обвиняваме вас, дойдохме да ви обясним как стоят нещата, казали баща и син. \"Можем по 105 милиона да даваме повече на година за справяне с този проблем. Ела утре в 9 ще говорим с всички и Манолова\", казал на ненадейните си посетители Борисов, научи \"24 часа\". \"Аз не съм с нагласата, че вие сте човекът, който може да даде пари и не обвинявам вас персонално. Искаме тези центрове да работят нормално\", уточнило момчето.", "date": "2018.07.30", "title": "Само в \"24 часа\": Какво са си казали Борисов и Петър, доведен в количка в приемната"}
{"url": "https://www.24chasa.bg/novini/article/6987713", "text": "След заседание на Общински кризисен щаб в Тетевен, обявеното на 24 юли бедствено положение на територията на общината бе отменено, съобщи БТА. Кметът д-р Мадлена Бояджиева благодари на всички, оказали съдействие през дните на изпитанието. \"Въпреки тежката обстановка, работихме в синхрон с всички институции\", каза тя, като предупреди, че предвид данните от метеорологичната прогноза, повишено внимание остава. Ситуацията в засегнатите райони е нормализирана, водоподаването е възстановено - ремонтирани са всички водопроводи. Пожарната служба се е отзовала на 37 сигнала. Назначената от кмета Комисия за оглед, установяване и оценяване на техническата инфраструктура на територията на община Тетевен, направи остойностяване на всички засегнати обекти. В петък е внесено искане към Междуведомствената комисия за възстановяване и подпомагане към Министерски съвет, което изисква финансови средства за извършени до момента неотложни аварийно-спасителни дейности и отстраняване на щети по общинска инфраструктура на стойност около 51 000 лв. Част от работите за изграждане на защитни диги около речните корита, почистване на дерета в населени места продължават и в момента. За предстоящи неотложни възстановителни дейности, Общината е описала щети на стойност 6 130 000 лв. Сумата не е окончателна, тъй като последици от наводненията, водещи до повреждане на инфраструктурни обекти, се регистрират и в момента. Комисията за огледи на засегнати от наводнението имоти на територията на община Тетевен извършва огледи по постъпили общо 66 сигнала. За периода официално са постъпили 19 писмени и 47 устни сигнала – към тел. 112, дежурните телефони в Община Тетевен и кметствата за цялата територия на община Тетевен, като продължават да се приемат искания за оглед на щети, причинени от наводненията. Право на възстановителна помощ от Междуведомствената комисия за възстановяване и подпомагане към Министерския съвет имат собствениците на законно построени и единствени жилища или лицата, които имат учредено вещно право на ползване на тези жилища. За едно и също жилище не може да бъде отпускана повече от една възстановителна помощ. При съсобственост възстановителната помощ се предоставя на лицата в размер пропорционален на идеалните им части. Пострадалите следва да подадат декларация по образец, предоставена им при огледа на имотите за нанесените щети. Пълните условия, на които трябват да отговарят те, са публикувани на официалния сайт на Община Тетевен.", "date": "2018.07.30", "title": "Отмениха бедственото положение в Тетевенско"}
{"url": "https://www.24chasa.bg/novini/article/6987715", "text": "Тридесетгодишният Л.В. от София е привлечен като обвиняем за разбитата в радомирското село Владимир нарколаборатория, съобщи регионалният говорител на Областната дирекция на МВР в Перник Венцислав Алексов. Събрани са достатъчно доказателства и работата по започнатото бързо производство продължава. На 26 юли при спецакция в двора и къща, собственост на майка му, полицаите са открили цяла поточна линия за производство на наркотици, голямо количество зелени и изсушени стръкове канабис, специални торове и препарати за пръскане, машини и съоръжения. С полицейска мярка за 24 часа са били задържани Л. В. и 56-годишен мъж, също от София - и двамата познати на органите на реда. На база на събраните доказателства Л.В. е привлечен като обвиняем по чл. 354 \"В\", ал.1 и 354 \"А\", ал.3 от НК.", "date": "2018.07.30", "title": "Обвиниха 30-годишен за разбита в Радомирско нарколаборатория"}
{"url": "https://www.24chasa.bg/novini/article/6987720", "text": "Да се направи необходимото, така че възможно най-скоро сградата на Царските конюшни да получи статут на културна ценност, разпореди министър-председателят Бойко Борисов по време на съвещание в Министерския съвет, съобщават от пресслужбата на кабинета. Във връзка с пожара в имота, на премиера докладваха министърът на културата Боил Банов, министърът на вътрешните работи Валентин Радев и кметът на Столична община Йорданка Фандъкова. В съвещанието участваха също вицепремиерът Томислав Дончев и заместник-кметът на София Тодор Чобанов. Министър-председателят Борисов подчерта, че е изключително важно да има пълна координация в действията на отговорните институции, така че да се съхрани културната ценност. От своя страна МВР поема ангажимента за възстановяване на щетите от пожара.", "date": "2018.07.30", "title": "Борисов: Възможно най-скоро сградата на Царските конюшни да стане културна ценност"}
{"url": "https://www.24chasa.bg/novini/article/6987731", "text": "Косово се превръща в данъчен рай на Балканите, тъй като голям брой компании от Сърбия, за да не платят на фирмите, на които дължат пари, но и за да не платят дълговете си към държавата, масово пренасочват своите адреси към Северно Косово, пише вестник \"Вечер\", цитиран от БТА. По тази причина през април тази година в Сърбия бе приет нов закон, с който ако една фирма подлежи на данъчен контрол, тя не може да се пререгистрира на друг адрес. Но както тези дни съобщи радио Свободна Европа за Сърбия, за да има ред трябва да се следят и фирмите, които не са под данъчен контрол, за да не се пререгистрират и те междувременно. В конкретния случай става дума за измама и затова за фирмите, които са пререгистрирани в Косово, са внесени наказателни обвинения и се водят процедури против техните ръководители. Анализите сочат, че от 2000 г. досега е голям броят на сръбските фирми, които преместват капитала си в Косово, за да им се намалят разходите за данъци или за да ги избегнат изцяло. Тази възможност им позволява Агенцията за данъчна регистрация на Сърбия и така се губи възможността да се контролира тяхната работа. Проучванията показват, че дълговете на някои фирми към държавата достигат до над 1 милион евро. Според данни на Агенцията за регистрация на фирмите, която е част от министерството на търговията и индустрията на Сърбия, в Косово от 2003г. до днес са регистриран 339 фирми от Сърбия, а само през първата половина на годината 14 фирми са направили това. Мнозинството от тези компании са със седалище в Северно Косово, където преобладава сръбското население. Ключов момент, който им позволява да ползват такива облекчения, е, че според брюкселския договор районът се намира в преход и в интеграция в косовската система, но част от фирмите се регистрират и в Прищина. Според Инсайдер.нет през последните няколко години около 80 сръбски фирми са регистрирани в Прищина като фирми-фантоми, които след това изчезват. Тази сръбска медия пояснява, че в Сърбия фирмите купуват стоките на части, а гаранцията дават с подписан запис на заповед. Но за да избегнат плащането след това, се пререгистрират в Прищина и не плащат фактурата. Председателят на Стопанската камара на Косово Сафет Гърджалия на няколко пъти заявява, че става дума за фискално укриване, а Северно Косово е \"черна дупка\" на Балканите в този смисъл. В този регион няма дори касови апарати, макар фискализацията да е започнала през 2010г. Според него проблемът трябва да бъде решен съвместно, за да се избегне сивата икономика, тъй като за корупция и престъпление са необходими двама. От друга страна, сръбската власт на тази територия няма никакви правомощия. От 2010г. до края на юни 2018г. според данните на Данъчното управление на Сърбия са внесени над 100 наказателни обвинения срещу отговорни лица на компании, които имат седалище в Косово. Остава отворен въпросът как приетите присъди ще могат да се реализират, когато съдебните изпълнители от Сърбия нямат правомощия в Косово. И президентът на Сърбия Александър Вучич през юни 2017г. заяви, че се откриват фантомни фирми в Косово, чиито шефове са недостъпни за сръбските органи на праводсъдието. Една от придобивките, които имат тези компании, е че плащат по-малко данъци и осигуровки върху заплатите, тъй като при заплатите в Сърбия натоварването от държавата е 56,3 процента , а в Косово е 14 процента. Но в останалата част от Косово ситуацията се променя. Така например новият данъчен пакет в Косово, който бе въведен от 1 септември 2017г., вече не включва ДДС за суровини и информационни технологии. Данъчният пакет носи и редица облекчения за компаниите, които искат да инвестират в Косово, тъй като с това ще се създадат по-добри условия за развитие на производството. Косово е една от най-слабите икономики в Европа. Брутният вътрешен продукт на човек е само 1 565 евро. Според данни от 2004г. въпреки значителните субсидии в миналото, Косово има най-слабата икономика от всички бивши югославски републики. Като добавка към лошото състояние на областта е и комбинацията от преднамереното неразвиване на икономиката от централната власт, липсата на външна търговия и междуетническите конфликти, които постоянно нанасят вреда на икономиката.", "date": "2018.07.30", "title": "Вестник \"Вечер\": Косово се превръща в \"данъчен рай\" на Балканите"}
{"url": "https://www.24chasa.bg/novini/article/6987721", "text": "Фейсбук и главният изпълнителен директор Марк Зукърбърг са съдени в рамките на дело, което може да прерасне в групов иск, свързано с разочароващите финансови резултати на компанията, които изтриха около 120 млрд. долара от състоянието на акционерите, предава Ройтерс, цитирана от  Искът, подаден от акционера Джеймс Какурис в Манхатънския федерален съд, обвинява фейсбук, Марк Зукърбърг и главния финансов директор Дейвид Уенър, че са направили подвеждащи изявления и не са успели да съобщят за забавянето на ръста на приходите, за спадащите оперативни маржове и свиването на броя активни потребители. Какурис заяви, че пазарът е бил \"шокиран\", когато \"истината\" е излязла на преден план в сряда. Той твърди, спадът от 19% на цената на акциите на Facebook на следващия ден е свързан с нарушаване на федералните закони за ценните книжа от страна на обвиняемите. Делото е за неуточнени вреди. Говорителка на фейсбук отказва да коментира въпроса. Акционерите често съдят компаниите в САЩ след шоково понижение на стойността на акциите им, особено ако загубят голямо състояние. Фейсбук се сблъска и с редица дела във връзка с начина, по който опазва потребителските данни, което пък е свързано със скандала с британската фирма Cambridge Analytica. Много от исковете са консолидирани във Федералния съд на Сан Франциско. Спадът от четвъртък засегна и самия Зукърбърг. Той беше четвъртият по богатство в света, но Уорън Бъфет, с когото се конкурираше рамо до рамо, в момента има 83 млрд. долара състояние, което е над това от 66 млрд. долара на Зукърбърг, сочат данни на списание Forbes. Сега Бъфет е на трето място в списъка на милиардерите в света, докато Зукърбърг е шести. Книжата на фейсбук понижиха стойността си с 0,8% до 174,89 долара в петък.", "date": "2018.07.30", "title": "Фейсбук и Зукърбърг на съд, не съобщили за спада на акциите"}
{"url": "https://www.24chasa.bg/novini/article/6987747", "text": "Най-малко 36 жени и деца са били отвлечени от джихадистката групировка \"Ислямска държава\" (ИД) при атаката в сирийската провинция Суейда миналата седмица, предаде Франс прес, като се позова на Сирийския център за наблюдение на правата на човека. Похитените жени и децата са представители на друзката общност, към която принадлежи преобладаващият брой от населението на Суейда, предаде БТА.  При нападението на ИД в югозападната сирийска провинция на 25 юли бяха убити повече от 250 души, припомня Франс прес.", "date": "2018.07.30", "title": "Най-малко 36 жени и деца са били отвлечени от бойци на \"Ислямска държава\""}
{"url": "https://www.24chasa.bg/novini/article/6987425", "text": "Близо 2,1 милиона домове на хора с увреждания в Китай бяха обновени от 1 август 2012 г. насам, когато бяха пуснати разпоредбите за строителството на среда без бариери, заявиха от Китайската федерация на хората с увреждания. По време на 13-я петгодишен план (2016 г. – 2020 г.) обновяването на домовете на бедни хора с увреждания и създаването на по-достъпна среда за тях бе включено като значим начин за измъкването им от бедността, каза Джоу Дзян, представител на федерацията на брифинг,  С течение на годините изграждането на съоръжения за хората с увреждания премина от строителството на достъпна среда до социални ангажименти като съставянето на правилници и предоставянето на обществена информация, каза Джоу Дзян. „Изграждането на съоръжения за хората с увреждания е символ на прогреса и основа за интегрирането им в обществото\", добави той, отбелязвайки, че предстои реновирането на още 3,3 милиона домове.", "date": "2018.07.30", "title": "За шест години Китай е обновил домовете на над 2 милиона хора с увреждания"}
{"url": "https://www.24chasa.bg/novini/article/6987751", "text": "Големият брой на жертвите в резултат на смъртоносните пожари, които опустошиха източния бряг на Атика миналата седмица, \"може би показва пропуски в превенцията и подготвеността\", заяви еврокомисарят за хуманитарната помощ Христос Стилианидис в интервю за в. \"Катимерини\", цитирано от БТА. \"Няма съмнение, че преживяхме и продължаваме да преживяваме една трагедия в Гърция. Толкова много жертви в толкова малък район може да сочат пропуски в превенцията и подготвеността\", заяви той. \"Гръцката държава има специализирани органи, които ще установят евентуални нередности\". Стилианидис беше в Атина миналата седмица, за да координира европейската помощ за Гърция и да изрази \"европейската солидарност\". Природните бедствия \"нямат граници\", заяви еврокомисарят, но добави, че всякаква помощ от Европейския съюз е безрезултатна, ако не е придружена от план за превенция и подготовка. \"Както се казва: превенцията винаги е по-добра от лечението\", подчерта еврокомисарят. \"Ние спешно трябва да създадем култура, която отговаря на ефектите от климатичните промени. Ето защо предложението на Комисията за актуализиране на механизма за гражданска защита на ЕС - RescEU - има за основен стълб превенцията и подготовката\".", "date": "2018.07.30", "title": "Еврокомисар: Многото жертви на пожарите в Гърция говорят за пропуски в превенцията"}
{"url": "https://www.24chasa.bg/novini/article/6987779", "text": "Трупът на обявен за местно издирване мъж бе открит в землището на община Луковит в неделя. Незабавно била сформирана дежурна оперативна група, която при извършения оглед не е констатирала следи от насилие. По случая е образувано досъдебно производство, работата продължава. В петък пък в РУ-Ябланица бил получен сигнал от 46-годишен мъж от града, че в къща е намерил трупа на 42-годишен мъж с прострелна рана в главата. При оглед криминалисти открили пистолет в дясната ръка на мъртвия, 2 гилзи и 2 проектила, съответстващи на оръжието. От събраните до момента данни, най-вероятно се касае за самоубийство, смятат от полицията. Работата по изясняване на случая продължава. Трупът на обесен 25-годишен младеж бе открит от родителите му в паянтова постройка за домашни животни в близост до дома им в Тетевен в събота. Изпратена била дежурна оперативна група и бил извършен оглед на местопроизшествието, следи за насилствена смърт не били установени. По данни на родителите през 2017 г. синът им правил опит да се обеси, но случайно бил видян и спрян от баща си. 39-годишна жена е била намерена починала в къща в Троян в неделя. При извършения оглед в присъствието на съдебен лекар не били установени данни за насилствена смърт. Трупът е изпратен за аутопсия в отделение по съдебна медицина в град Ловеч. По случая е образувано досъдебно производство.", "date": "2018.07.30", "title": "Черна серия: откриха четири трупа в Ловешко през почивните дни"}
{"url": "https://www.24chasa.bg/novini/article/6987780", "text": "Специализирана полицейска операция срещу разпространението на дрогата бе проведена на територията на Варна през миналата седмица. В резултат на полицейските действия, за срок до 24 часа, е задържан А.Д. (27 г.), неизвестен на органите на реда. При процесуално – следствените действия е претърсен адреса, на който живее младият мъж. Намерени са и са иззети 1842,84 гр марихуана и 4,05 гр. амфетамин. Работата по документиране и доказване на извършените престъпления продължава под надзора на прокурор от Окръжната прокуратъра във Варна. По случая е образувано досъдебно производство. На А.Д. е повдигнато обвинение. В хода на мащабната операция са образувани общо 30 досъдебни производства и 10 бързи полицейски производства. Сред задържаните в рамките на специализираната операция са трима души, извършили кражби на коли. Проверени са общо 1921 лица и 1072 автомобила. Съставени са също 455 акта за различни нарушения.", "date": "2018.07.30", "title": "Иззеха над 1800 гр марихуана при полицейска операция във Варна"}
{"url": "https://www.24chasa.bg/novini/article/6986799", "text": "44 модерни лифтови съоръжения и 123 км писти, 56 ски хижи, развлечения за деца, семейства, спортисти и гастрономи. Всичко това може да се открие в региона Шладминг-Дахщайн, който обединява 8 зимни спортни центъра. Разположени са в Алпите, между четири планински върха - Планай, Хаузер Кайблинг, Хохвурцен и Райтералм. Центъра е малкото туристическо градче Шладминг - толкова красиво, че беше избрано за срещата на върха между българския премиер Бойко Борисов, австрийския Себастиан Курц и председателя на Европейския парламент Доналд Туск, на която бе предадено европредседателство на Австрия. Шладминг е на река Енс в окръг Лицен, провинция Щирия. Към 1 януари 2017 г. в града живеят 6715 души. Преди обаче да се прочуе като ски курорт, е бил обикновено миньорско селище, както повечето планински курорти. Още от Средновековието там се добивали мед, олово и сребро. През XIV век Шладминг придобива статута на град. Днес австрийският курорт се нарежда сред първите 10 най-добри места в света за снежни дисциплини. 1875 г. e началото на развитието на планинския туризъм в Шладминг. Причината е изграждането на първата железопътна линия през долината, въпреки че първият лифт се появява през 50-те години на миналия век - на връх Планай. Ски зоната отдавна се използва за провеждане на състезания, като първото е през 70-те години, а през 1982-а и през 2013 г. там се състои и световното първенство по ски. Курортът всяка година е домакин и на нощния слалом от световната купа. Шладминг заедно с Грац и цялата провинция Щирия, смята да се кандидатира и за световното през 2026 г. През 2013 г. е отчетен рекорден годишен ръст на посетителите на линията Планай-Хохвурцен. Той е толкова голям, че практически някои линии достигат капацитета си, затова в края на 2017 г. се взема решение за инвестиция от 34,5 млн. евро за следващите две години. С тях от зимата на 2019/2020 г. по линията Планай-Хохвурцен ще се движат гондоли за 10 човека Сега те побират 6-има. За закупуването на 160 такива са предвидени 26,5 млн. евро. Така хората, които се качват от три спирки - една в долината, една междинна и една на върха, ще се увеличат от 2200 на 3800 души на час. Това ще стане възможно не само заради големината, а и благодарение на скоростта от 6 метра в секунда, която новата линия ще развива. Достъпът до нея ще бъде осигурен от няколко места, гостите ще са предпазени от слънцето със сенници и няма да бъдат спирани от бариери. Със същите десетместни нови гондоли ще се сменят седалките на лифта “Роормос 1”, което ще позволи за един час той да превозва 2200 туристи. Тук ще се вложат останалите 8,5 млн. евро. Първата спирка на линията ще бъде разположена в областта Западен Планай, върховата станция ще се качи по-нависоко от сега, за да се осъществи по-добра връзка със ски училището в региона и лифта “Роормос 2”. Освен това кабинките ще могат да се ползват като транспортно средство между курорите Роормос и Шладминг - Майщат. С тази част от инвестицията е планирано и разширяване на пистите В момента дружеството “Планай-Хохвурцен” разполага с 200 хектара пистова площ. Голяма част от ливадите и горите, които попадат в обхвата на линиите, се дават под наем от местни земеделци - някой от тях отдават земите си на дружеството повече от 30 години. Това не е първата голяма инвестиция, която дружеството предприема през последните години. През 2016 г. “Планай-Хохвурцен” влага милиони за изграждането на нови лифтове, включително новия кабинков лифт за 8 човека “Бургщалалм”. Дружеството е основано през 1772 г., а от 1995 г. досега е инвестирало общо 200 млн. евро в нова инфраструктура. Между 2013 и 2016 г. вложените средства за година са били съответно 12 млн. евро, 4 млн., 7 млн. и 9 млн. Фирмата разполага със 700 машини за сняг, които създават най-голямото снежно пространство в Австрия Различни видове лифтове, както и нощни писти, са разположени в курортите Планай, Хохвурцен, Галстерберг, Дахщайн. Изпълнителен директор е Георг Блим и въпреки че ръководната длъжност е заета от мъж, фирмата се гордее със силното си дамско присъствие в екипа - 48% от служителите са жени. “Планай-Хохвурцен” притежава и животинския парк “Маутерн”, в който могат да се видят общо 270 алпийски диви животни като мечки, вълци, сови, ибериси, елени, бизони. Освен това паркът предлага разнообразни забавления като каране на планински карт или спускане с шейна. Влакчета и въртележки с прекрасна гледка от високо очакват посетителите в увеселителния парк, а за децата има цяла къща с тунели, въжени мостове и други забавления. Тази година паркът навършва 50 години. Между спусканията със ски гостите имат възможност да се качат на някои от 18-те ултрамодерни електрически карт колички, с които могат да вдигнат до 70 км/ч на 300-метрова писта. Има възможност и за каране на картинг на открито. Любителите на по-ниски скорости могат да видят Айфеловата кула, Виенското колело, Бранденбурската врата, символа на Брюксел Манекен Пис. Всички те са направени от лед и са поставени в ледения замък, наречен “Айспаласт”, който е изграден на глетчера Дахщайн. За забавлението на децата, дори и през лятото, се грижи заекът Хопси. В “Хопсиленд” има детски площадки, стена за катерене, воден свят, работилници, детска олимпиада. С картинка на заека са специални гондоли за малчуганите. Шладминг разполага с летен парк за планински велосипеди, който започва на 1830 м височина, докъдето може да се стигне с лифта “Планай”. От 2004 г. там се провежда и световната купа по планинско каране на колело. “Шладминг лежи не само в сърцето на Австрия, но е и много лесно достъпен от цяла Европа. Освен това Шладминг е международно популярна дестинация в света на спорта и може да се справи с голямо събитие като “Сервус Европа”. Така австрийската правителствена пресслужба обяснява решението си, предаването на европредседателството да се проведе в малкото ски градче. Събитието буквално приветства държавите-членки на съюза с обръщението “Здравей, Европа”, както се превежда името му от виенски език. Цялата програма беше насочена към хората - австрийци бяха поканени да се качат с годнолите с одеало в ръка, за да се включат в семеен “пикник на върха”. Вечерта завърши с грандиозен концерт, на който пяха не само изпълнители от цяла Европа, а и австрийската поп звезда Цезар Сампсон, който зае трето място в конкурса “Евровизия”. Себастиан Курц беше наистина част от народа - той се ръкува и си направи селфита с част от многобройните посетители, които избухнаха в радостни възгласи, когато излезе да говори. Борисов, Курц и Туск дори бяха без вратовръзки по време на общата им закуска, “защото Себастиан настояваше за това”, както обясни българският премиер след завръщането си от Австрия. “За щастие имаме много красиви места. Това е едно от особено красивите. Не искахме предаването на европредседателството да се състои в някоя конферентна зала, а да използваме момента да рекламираме държавата си пред целия свят. Снимките от събитието ще се разпространят в цяла Европа”, аргументира австрийският канцлер решението си. Самият Курц е запален планинар и често прекарва почивките си, изкачвайки някой връх. Миналата година излезе и предизборно видео, в което канцлерът покорява Дахщайн. Клипът беше изпълнен със символика - Курц стига върха точно когато слънцето се показва на хоризонта, а посланието към него беше “Време е да издигнем страната ни отново до върха”. В двеминутното видео трудностите при катеренето се сравняват с тези в политиката. “Политиката е за това да се намери верния път, да се вземат правилните решения (...). Верният път не винаги е най-лесният или най-удобният. Често се среща съпротива и насрещен вятър. Но решението е да се постъпи правилно”, казва Курц. ", "date": "2018.07.30", "title": "44 лифта има в  курорта, където Австрия пое председателството"}
{"url": "https://www.24chasa.bg/novini/article/6987805", "text": "Внезапно почина Савелина Савова - един от емблематичните гласове на \"Хоризонт\", редактор и водещ на предаването \"Хоризонт до обед\", съобщи   Работила е и в двете национални програми на БНР -\"Христо Ботев\" и \"Хоризонт\". Професионалната й биография съвпада с най-значимите години от доказването на радиото като свободна медия. Последното й предаване по \"Хоризонт\" беше на 12 юли. Поклонението е на 1 август от 13.00 в Ритуалната зала на Централните софийски гробища.", "date": "2018.07.30", "title": "Почина журналистката от БНР Савелина Савова"}
{"url": "https://www.24chasa.bg/novini/article/6987810", "text": "Новите членове на македонската Държавна изборна комисия днес подписаха тържествени клетвени декларации, събщи Макфакс. Председателят на комисията Оливер Дерковски от ВМРО-ДПМНЕ заяви, че комисията ще работи в съответствие със законите за успешно провеждане на референдума, предава БТА. Ще направим всичко, което е в нашите правомощия, съгласно конституцията и законите референдумът успешно да се проведе, заяви новият председател на Държавната изборна комисия Оливер Дерковски в изявление, което направи след подписването на тържествените клетвени декларации, съобщава в. \"Слободен печат\". Новият състав на ДИК трябва да организира референдума за новото име на Македония, който трябва да се произведе тази есен", "date": "2018.07.30", "title": "Македония: Ще направим всичко възможно, за да мине успешно референдумът за името"}
{"url": "https://www.24chasa.bg/novini/article/6987814", "text": "Трима мъже са задържани за притежание на наркотични вещества, съобщиха от пресцентъра на ОД на МВР в Шумен. На 29 юли сутринта пътни полицаи спрели за проверка на бул.\"Плиска\" в града лек автомобил Форд \"Мондео\" с немска регистрация. Зад волана бил неправоспособният К.К./26г./ от гр. Нови пазар. Водачът отказал да бъде тестван за шофиране след употреба на алкохол или наркотични вещества, за което му е съставен акт. След проверката зад волана седнал един от пътниците в автомобила. Малко след като потеглил униформените го спрели за проверка. Изяснено било, че водачът е и собственик на автомобила. Н.А./18 г./ е тестван с дрегер, който отчел положителна на метамфетамин проба. Съставен му е акт за управление на моторно превозно средство след употреба на наркотични вещества или техни аналози и за предоставяне на автомобил на неправоспособен. Извършено било претърсване на автомобила, в който са намерени 194 таблетки амфетамин и бучка метамфетамин. За срок до 24 часа в РУ- Шумен са задържани криминално проявеният К.К./26г./ и Н.А./18г./, двамата от Нови пазар. За притежание на наркотични вещества е задържан и 22-годишен шуменец. На 27 юли, около 15.00 часа, криминалисти проверили автомобила на Н.Н., след получен сигнал, че мъжът държи наркотици. В \"БМВ\", с шуменска регистрация, били намерени буркан с около 50 гр суха маса, 33 светлозелени хапчета, около 50 гр. бяло вещество, разпределено в шест обвити във фолио бучки и сумата от 1210 лева. По данни на шуменеца иззетите вещества са марихуана, екстази и амфетамин. Предстои да бъдат лабораторно изследвани. Н.Н. бил задържан за срок до 24 часа в РУ-Шумен. По двата случая са образувани досъдебни производства.", "date": "2018.07.30", "title": "Иззеха над 190 таблетки амфетамин в Шумен, трима са задържани"}
{"url": "https://www.24chasa.bg/novini/article/6987861", "text": "Премиерът Бойко Борисов обеща на Петър реформа за хората с увреждания. Момчето бе оставено от баща му в приемната на Министерския съвет със сак и указания.\" Бойко Борисов се поинтересува от моите нужди, изслуша ме. Бе нормален човешки разговор\", разказа Петър след срещата. Премиерът казал, че хората с увреждания трябва да се чувстват добре. Имал и конкретни предложения за реформата, но не се е ангажирал със срокове. Петър е разказал, че му е нужна рехабилитация и дневни центрове, а хората с увреждания да получат услуги според потребностите. \" Сълзи имаше и вътре, но аз смятам, че сълзите не са израз на слабост, а на сила\", каза Петър. Премиерът покани Емил Мавродиев, бащата на 18-годишното момче, да участва в предстоящата среща по проблемите на хората с увреждания. На нея бащата ще може да даде своите конкретни предложения за по-ефективното разходване на средствата в тази сфера. Бащата благодари на премиера за срещата и отбеляза, че след разговора с него е с по-голям оптимизъм. По думите му проблемът на хората с увреждания е свързан не само с отпусканите средства, но и с рехабилитацията у нас. „Не съм с нагласата, че вие сте човекът който може да даде пари. Искаме тези рехабилитационни центрове да работят нормално“, допълни синът Петър, като се обърна към министър-председателя. Семейството поиска още да се работи бързо по промените в законодателството, които касаят хората с увреждания.", "date": "2018.07.30", "title": "Премиерът обеща на Петър реформа за хората с увреждания"}
{"url": "https://www.24chasa.bg/novini/article/6987851", "text": "Въпреки дъждовното време и днес продължава почистването на местността \"Историческа поляна\", където на 28.07.2018 г. се проведе традиционният събор на левицата \"Бузлуджа 2018\", съобщиха от пресцентъра на БСП. За дейността БСП ангажира общинската фирма в Казанлък, за чиято услуга е заплатено от централата на партията. Днес в почистването се включиха и доброволци от партийната организация в общината.", "date": "2018.07.30", "title": "БСП показа договора за почистване на поляната на Бузлуджа"}
{"url": "https://www.24chasa.bg/novini/article/6987849", "text": "63-годишен мъж от варненското село Любен Каравелово е откаран в болница, след като беше блъснат с колелото си на входа на Аксаково Състоянието му е стабилно, няма опасност за живота му. Сигнал за инцидента е подаден в 10.35 часа. На мястото веднага е изпратена линейка. Колоездачът бил пометен от микробус форд. Зад волана му бил 52-годишен мъж, срещу когото е образувано предварително производство.", "date": "2018.07.30", "title": "Блъснаха колоездач на входа на Аксаково"}
{"url": "https://www.24chasa.bg/novini/article/6987847", "text": "Полицаи хванали водач да шофира пиян минути след като спрял да си прави селфи в района на пътнотранспортно произшествие в село Илия Блъсково. Инцидентът на кръстовище в селото станал около 16:40 часа вчера, предава Дарик.  Водач на автомобил \"Тойота Корола“ с шуменска регистрация не пропуснал движещия се по път с предимство водач на БМВ 316 също с шуменска регистрация. Двете коли се блъснали. 26-годишният мъж, който бил зад волана на БМВ-то, получил фрактура на носа вследствие на катастрофата, станало ясно при преглед в шуменската болница. Мъжът бил освободен за домашно лечение. Водачът на \"Тойота\"-та е тествана с дрегер, не е отчетено наличие на алкохол. При отработване на произшествието до автомобилите спрял мъж, който започнал да си прави селфи на фона на произшествието. Помолен бил да напусне мястото. Тръгнал си, но униформените забелязали, че се качил да управлява товарен автомобил \"Мерцедес Спринтер“. Спрели го за проверка малко след като потеглил. 39-годишният мъж от село Дибич бил тестван бил с дрегер, който отчел 2,58 промила алкохол в издишания въздух. Не е дал кръвна проба за анализ. Задържан бил за срок до 24 часа.", "date": "2018.07.30", "title": "Пиян шофьор спря да си направи селфи с катастрофа в Шуменско, задържаха го"}
{"url": "https://www.24chasa.bg/novini/article/6987863", "text": "Малко над 10 000 са членовете на СДС, макар и не всички да плащат членски внос. Това съобщи лидерът на партията Румен Христов. Фокусът ни ще са местните избори. Надяваме се след тях да имаме двойно повече представителство в общинската власт. \"Иначе и сега СДС е най-добре представена в местната власт от старата десница. За разлика от БСП, ние имаме кметове на областни градове\", допълни Христов. Лично на мен не ми се привиждат скоро парламентарни избори, колкото и на другите им се искат. Ние също бихме се радвали на предсрочни избори, за да се опитаме да влезем в парламента, но следващите избори ще са европейските през май догодина. Не виждам на вратата да чукат избори, за да бързам с коалиции. Първата задача е да стегнем собствените си редици, изтъкна Христов. Цялото ДСБ от Перник се прехвърлило в СДС. Илия Лазаров е избран днес за главен секретар, разбира се, по покана на лидера. Двамата са работили заедно 5 г. в президентството по времето на Петър Стоянов - Христов като главен секретар, Лазаров - като шеф на кабинета на държавния глава. \"Да се премахне задължителният членски внос - който може, да дава дарения, плащането да е доброволно\" - това предлага новият главен секретар на сините.                                                                                                                                                                                                                                                                                                                       ", "date": "2018.07.30", "title": "СДС остана с 10 000 членове, премахва членския внос"}
{"url": "https://www.24chasa.bg/novini/article/6987883", "text": "Вулканът Каримски на полуостров Камчатка в североизточната част на Русия изхвърли стълб пепел на височина пет километра над морското равнище, предава РИА „Новости“, цитирана от NOVA.  Инцидентът се е случил в първите часове на понеделник. Ветровете са разнесли пепелта в посока изток и югоизток на разстояние 33 километра. От Министерството на извънредните ситуации на Руската федерация твърдят, че изригването не представлява опасност, тъй като в близост няма населени места. Обявен е „оранжев“ код за авиационна опасност, но през района не преминава нито едно международно въздушно трасе. Вулканът Каримски, чиято височина е 1486 метра, се намира в източната част на Камчатка, на 150 километра от град Петропавловск Камчатски. Вулканът е изключително активен като от 1852 година досега са регистрирани повече от 20 изригвания, последното, от които беше през 2010 година. Освен Каримски, в руския Далечен север има повече от десет активни вулкана.", "date": "2018.07.30", "title": "Вулкан изхвърли стълб пепел на височина 5 километра в Русия"}
{"url": "https://www.24chasa.bg/novini/article/6987885", "text": "Инспектори от Митница Русе пресякоха опит за контрабанда на голямо количество мъжки маркови дрехи от Турция. В четвъртък на ГКПП-Дунав мост 1 е бил спрян за проверка излизащ от страната лек автомобил с румънска регистрация. В него пътували двама мъже, румънски граждани. При проверката в багажника и на задната седалка на колата митнически служители откриват чанти, пълни с нови мъжки дрехи. Оказало се, че автомобилът е бил натоварен с 40 мъж ки костюми, 55 броя ризи и 25 мъжки сака, носещи емблемите на различни модни къщи. Сред стоката са открити и 20 тениски, носещи логото \"Prada\". Водачът на автомобила заявил, че стоката е негова и е закупена в Турция. Тя обаче не била декларирана и мъжът не е представил документи за въвеждането й на територията на ЕС. На водача на автомобила е съставен акт за установяване на митническо нарушение. За стоките, за които има съмнения, че нарушават права върху интелектуалната собственост, са уведомени правопритежателите на съответни марки.", "date": "2018.07.30", "title": "Контрабандни маркови дрехи задържаха инспектори на ГКПП-Дунав мост 1"}
{"url": "https://www.24chasa.bg/novini/article/6987892", "text": "Група японски учени от университета в Киото за пръв път ще проведат клинични изпитания с присаждане върху пациенти на тъкан, отгледана с индуцирани стволови клетки /iPS-клетки/. По този начин те ще се опитат да лекуват болестта на Паркинсон, съобщава ТАСС, цитирана от БТА.  Специалистите от университета успяха да получат всички необходими разрешения и сега завършват подбора на пациентите, страдащи от това заболяване. Учените създадоха с помощта на iPS-клетки запас от 5 милиона нервни клетки, произвеждащи хормона допамин. Именно неговият недостиг се счита за една от главните причини за възникването на болестта на Паркинсон. В хода на изследванията е предвидено част от тези клетки да бъде присадена в мозъка на пациентите. Не се съобщава колко души ще вземат участие в клиничните изпитания. По-рано специалисти от университета вече проведоха подобни експерименти с опитни маймуни. След извършените операции състоянието на приматите с Паркинсонова болест значително се подобрило и след две години не били регистрирани сериозни странични ефекти, като възникването на тумори.", "date": "2018.07.30", "title": "Японски учени ще се опитат да лекуват \nболестта на Паркинсон с iPS-клетки"}
{"url": "https://www.24chasa.bg/novini/article/6987886", "text": "Граждански хеликоптер падна днес на автомобилен паркинг в Пекин, след като пилотът е успял да насочи машината далеч от многолюдни райони, съобщиха китайски медии, цитирани от Ройтерс. Четиримата човека на борда са получили леки наранявания. Няма пострадали на земята, предава БТА.  От компанията \"Бел хеликоптер\" казаха, че катастрофиралият летателен апарат е от марката \"Бел 429\", собственост на \"Рейнуд стар ейвиейшън\". Компанията собственик разследва инцидента съвместно с китайските власти.", "date": "2018.07.30", "title": "Хеликоптер падна на автомобилен паркинг в Пекин, четирима са пострадали (Видео)"}
{"url": "https://www.24chasa.bg/novini/article/6987906", "text": "Двама пилоти на авиокомпания \"Ираки Еъруейс\" се сбиха в пилотската кабина. По време на сбиването самолетът е бил на височина 11 км, предаде  Машината летяла от международното летище на иранския град Мешхед за иракската столица Багдад. На борда имало 157 пътници. Очевидци разказват, че конфликтът избухнал между командира на полета и неговия помощник. Словесният сблъсък прераснал във физически, в който се намесили служителите по безопасността. Двамата пилоти са отстранени от работа. \"Чака ги сурово наказание и най-малко доживотна забрана за летене\", подчертаха от Министерството на транспорта. Ведомството е започнало и разследване по случая.", "date": "2018.07.30", "title": "Пилоти се сбиха по време на полет"}
{"url": "https://www.24chasa.bg/novini/article/6988120", "text": "В Тетевенско има затворени пътища заради наводнени участъци и свлачище от поройните дъждове, каза за БТА кметът на общината Мадлена Бояджиева. Затворен е пътят Гложене-Тетевен, в района на тетевенския квартал \"Полатен\", където има наводнен участък от пътя. Заради свлачище и наводнени участъци е ограничено движението на всички пътни превозни средства и по пътя Черни Вит-Тетевен.                                                                                                                                                                                                                                                                                                                       ", "date": "2018.07.30", "title": "Затвориха пътищата в Тетевенско заради наводнение и свлачище"}
{"url": "https://www.24chasa.bg/novini/article/6988142", "text": "Принципът на близост за записване на деца в първи клас е безспорен и важен. Това каза на пресконференция в Министерството на образованието и науката /МОН/ министър Красимир Вълчев, цитиран от БТА.  По думите му този принцип може да бъде видян в образователните системи на почти всички страни. Имаме и решение на Комисията за защита от дискриминация /КЗД/, която казва, че той не е дискриминационен, каза министърът и допълни, че не отнемат правото на родителите да запишат детето си във всяко друго училище, но дават предимство за записване в най-близкото училище. Това предимство е важно от гледна точка на удобството, времето за придвижване, сигурността, каза министърът. Приемът за първи клас, който беше през пролетта, мина по-нормално от предходни години, нямаше ги опашките, породени от принципа \"пръв записан, пръв класиран\", коментира министърът. Над 90 процента от децата във Варна, Пловдив и Бургас са записани в първи клас в училище по първо желание, каза той. Ще направим корекция така че, когато детето има по-голям брат или сестра до 7-и клас в дадено училище, да се смята, че то също е \"най-близко\", посочи Вълчев и обоснова промяната с това, че за родителите е много по-удобно децата да са в едно училище. Факт е, че имаме свръхконцентрация в определени училища, която е нежелателна, каза министърът и уточни, че това води до двусменен режим и невъзможност за целодневна организация на учебния процес. Ще се опитаме да преодолеем тази свръх концентрация като регламентираме съгласувателен механизъм от страна на общините, каза Вълчев. По думите му общините ще имат възможност да предлагат по-малък прием в определени училища, когато не е осигурено целодневно обучение. Със стандарта за физическата среда, който доработваме, ще регламентираме капацитет за най-големите училища, каза той. Към момента в 74 общини има училища с двусменен режим. Предвижда се и изцяло нова наредба за педагогическите специалисти, каза Вълчев. Ще бъде въведена информационна система за регистриране на търсене и предлагане на педагогически специалисти. Така ще има яснота къде има недостиг и къде излишък от учители. МОН предвижда промени и във връзка с облекчаване на административната тежест, каза още министърът.", "date": "2018.07.30", "title": "Вълчев: Принципът на близост за записване на деца в първи клас е безспорен и важен"}
{"url": "https://www.24chasa.bg/novini/article/6988144", "text": "България в момента отваря Ос 5 на оперативната програма „Околна среда“, темата е чистотата на атмосферния въздух, каза в Пловдив министърът на околната среда и водите Нено Димов, който направи първа копка за площадка за фитнес в междублоковото пространство на кв. „Южен“, предаде БГНЕС. По тази ос страната ни може да получи 111 млн лв, чиито преки бенефициенти би трябвало да станат домакинствата, сменили отоплението с твърдо гориво за друг тип, щадящ чистотата на въздуха. Изискванията на ЕК са парите да се вложат в големи общини, големи градове, докато страната ни се опитва да договори повече общини да имат достъп до тях. Най- замърсен у нас се оказва въздухът в големите градове на Северозападна България, Пловдив се нарежда по този показател в средата на класацията за страната. Чистотата на въздуха, водният цикъл и кръговата икономика ще са трите основни приоритета на оперативната програма „Околно среда“ до 2023 година, обясни екоминистърът и каза, че отделно всяка година Предприятието за управление на дейностите по опазване на околната среда към екоминистерството дава 3,5 милиона лева за чиста околна среда. Тази година парите са за 474 проекта от цялата страна, от тях 39 са от Пловдивска област и са на стойност над 308 хиляди лева.", "date": "2018.07.30", "title": "111 млн. лв. очакваме от ЕК за чистия въздух до 2023 г."}
{"url": "https://www.24chasa.bg/novini/article/6988124", "text": "15-годишният Д.В. , който наръга в края на миналата седмица година по-голямо от него момче заради колаж в интернет, дори се върнал на мястото на престъплението, за да си вземе очилата. Там вече се били събрали хора, но той не проявил никаква загриженост и не се поинтересувал как е пострадалият. Това стана ясно от думите на градския прокурор Емилия Русинова. Тя обясни, че конфликтът между двамата бил по време на учебната година - 26-27 дни преди самото престъпление. В деня на инцидента 15-годишния се обадил на другото момче, за да си организират бой. По-малкият отишъл на адреса, където живеел техен съученик и брат му.  Чрез брата той привикал 16-годишния и тогава го наръгал с ловджийския нож. Ножът бил 30-сантиметров и с 18-сантиметрово острие. Момчето специално търсило този нож в дома си. По думите на шефа на СДВР клиповете не били само срещу 15-годишния, а и срещу други. \"Ученическа работа\", заключи Ивайло Иванов.  Градският прокурор Русинова съобщи и докъде е стигнало досъдебното производство за смъртта на охранителя на строежа на Партийния дом. Делото се води за смърт по непредпазливост, но няма обвиняеми. Това, което е открито при огледа, е, че до ямата, където е паднал младежът е намерена чашка от кафе, а в самата дупка- бъркалка. Разпитани са служители на НСО, които потвърдиха, че са го видели да отива до кафе машината. Иззети са видеозаписи, но към самия обект не е имало насочена камера.  При втория оглед са намерени знаци, които показват, че има отворена шахта, каза Емилия Русинова. 25-годишният охранител е починал от черепна-мозъчна, гръдна и коремна травма.", "date": "2018.07.30", "title": "Тийнейджърът, наръгал връстник заради колаж, се върнал на мястото да си вземе очилата"}
{"url": "https://www.24chasa.bg/novini/article/6988146", "text": "Кралското дружество за защита на животните получило обаждане с отчаян зов за помощ от жена, която се събудила с еднометров питон в леглото, съобщава в. \"Мирър\". Кралският питон се промъкнал в постелята на дамата в богаташкия квартал Кенсингтън в Западен Лондон. Влечугото явно било домашно животно, което се навило на спирала и полегнало до жената. Когато тя се събудила, изпищяла от ужас и се изстреляла от спалнята си. На място дошли специалисти, но питонът вече се бил измъкнал. Той бил намерен на другия ден вечерта в един от коридорите на дома. От дружеството за защита на животните предполагат, че влечугото е избягало от собственика си, обитаващ дом в съседство. Специалистите отбелязват, че през лятото получават повече сигнали за избягали змии, тъй като когато е топло, те са заредени с повече енергия. Освен това се оказали големи майстори при устройване на бягствата си.", "date": "2018.07.30", "title": "Жена се събуди с питон в леглото"}
{"url": "https://www.24chasa.bg/novini/article/6988151", "text": "Тази сутрин, от сградата на районното управление в Гълъбово е избягал 38-годишен мъж, спрямо когото е била взета 24-часова мярка за задържане по чл. 325 за хулигански действия. Предприети са действия за издирването му и часове по-късно той е открит и задържан в село в Старозагорска област, съобщиха от пресцентъра на МВР.  Образувано е досъдебно производство, процесуално-следствените действия се провеждат под ръководството на прокуратурата.", "date": "2018.07.30", "title": "Арестант избяга тази сутрин от районното в Гълъбово, хванаха го"}
{"url": "https://www.24chasa.bg/novini/article/6988154", "text": "„Общината в Каварна е с два пъти увеличена леглова база, като от този сезон има и аква- и екшън парк” – каза кметът на община Каварна Нина Ставрева. „От 2015 г. непрекъснато бележим ръст в туристи и реализирани нощувки. До 30 юни т.г. имаме ръст в сравнение в м.г., въпреки Световното първенство по футбол – около 15 000 гости. През последните две години легловата база е увеличена с 2000 места, сега те са 3945. През 2015 г. туристите са били 24 000, през 2016 г. – 36 000, през 2017 г. – 37 000, като средният престой е бил около 4 дни.” – каза още Ставрева. В сравнение с м. г. в Каварна отбелязват значителен ръст на руски туристи, има много румънски туристи, както и летовници от Чехия, Словакия и Полша. „На плажа „Болата” край село Българево, който вече е изваден от резерват „Калиакра”, общината ще осигурява сметосъбирането и сметоизвозването. Основният мотив, който ни накара да направим предложението плажът да бъде изваден от резервата, е, освен свободния достъп, да има сигурност за всички хора, които са там” – каза кметът Ставрева. Сред най-посещаваните обекти, наред с нос Калиакра, нос Чиракман, са и фермата за охлюви в село Бълтарево, музеят на водката, единствен в България и шести в света и др. На нос Каликра през юни т.г. приходите са с 13 000 лв повече спрямо същия период на м.г. Най-големите събития в Каварна предстоят – Огнената фиеста на нос Чиракман е на 25 август, после следва на 31 август Рибеният и миден фест. На 4 август в село Българево е Денят на пъпеша.", "date": "2018.07.30", "title": "Повече руски туристи в Каварна"}
{"url": "https://www.24chasa.bg/novini/article/6988122", "text": "Петима българи, сред които и едно 11-месечно бебе, бяха тежко ранени при катастрофа в германския град Щаде край Хамбург. Виновен за катастрофата е 20-годишният български шофьор, който загубил контрол над колата си и навлязъл в насрещното движение с висока скорост. Автомобилът е от марката \"Фиат\" и в него имало петима души, всички са българи. Бебето не е било завързано с колан. Колата била с холандска регистрация и идвала от централната гара в града. На един десен завой в центъра при мокра настилка шофьорът изгубил контрол над управлението и се врязъл в червено двуместно БМВ, в което пътували двама души от града. Те са ранени леко. .Петимата българи са тежко пострадали, като бебето и един от пътниците са с толкова сериозни наранявания, че се наложило да бъдат извозени с хеликоптер до Хамбург. И двата автомобила са напълно смачкани. Пътят в центъра на Щаде бе затворен за над два часа, докато бъдат откарани с линейки в околните болници всички пострадали и се разчистят останките от катастрофата. Пет линейки и два хеликоптера са участвали в спасителната операция, поясни говорител на местната полиция. \"Цяло чудо е, че никой не бе заклещен в ламарините на автомобилите, които бяха напълно смачкани от удара\", коментира говорителят на полицията. Инцидентът е станал в неделя в късния следобед и засега се води разследване как точно е станала катастрофата.", "date": "2018.07.30", "title": "Пет линейки и два хеликоптера спасяват българи, ранени край Хамбург"}
{"url": "https://www.24chasa.bg/novini/article/6988173", "text": "Под ръководството и надзора на Софийска районна прокуратура e приключено разследването по досъдебно производство, водено срещу Й. Стоянов, за извършено от него престъпление, съобщиха от прокуратурата. С внесен от СРП на 30.07.2018 г. обвинителен акт, Стоянов е обвинен в това, че на 02.05.2018 г., в София, ж.к. „Хаджи Димитър“, в заведение, не изпълнил заповед за защита от домашно насилие –заповед за незабавна защита, съгласно която СРС го е задължил да не се доближава на по-малко от 100 метра до К. Т. Вместо това, Стоянов отишъл на работното място на Т. и й отправил обиди и закани. Предстои делото срещу Стоянов да бъде насрочено за разглеждане в Софийски районен съд.", "date": "2018.07.30", "title": "Дадоха на съд софиянец, не спазил ограничителна заповед с обиди и закани"}
{"url": "https://www.24chasa.bg/novini/article/6988171", "text": "Струва ли си да вярваме на прогнозите на премиера на Унгария Виктор Орбан, който е убеден, че на мястото на управляващите сега в Брюксел европейски елити ще дойдат нови \"християндемократически\" политици? Ръководителят на унгарското правителство винаги е бил яростен критик на властите на единна Европа и предсказанието му за \"апокалипсис\" за Европейската комисия (ЕК) изглежда напълно естествено. Друг е въпросът не представя ли Орбан желаното за действително, не прибързва ли с погребването на европейските институции с надежда за успех на предстоящите през 2019 г. избори за Европейски парламент. Според него те ще доведат на власт принципно различен елит, който е \"способен да защити ЕС от мигрантите\". Решението на ЕК да съкрати субсидиите за страните, които се обявяват срещу решенията на Брюксел в областта на миграцията, и да поощрява тези, които са готови да приемат бежанци и да строят за тях лагери, отново нажежи отношенията между еврочиновниците и Източна Европа. В реч в Румъния Орбан обвини ЕК в пристрастност. Според него ведомството на Жан-Клод Юнкер действа в интерес на либералите и против страните от Източна Европа. \"Европейската комисия е враг на свободата, защото защитава строителството на европейски социализъм, а не свободата\", обяви унгарският премиер. Надеждите на Орбан за скорошна смяна на висшите чиновници в Брюксел не са лишени от основания. В статия в британското издание \"Спектейтър\" френският журналист Жан Катремер сравни атмосферата в Брюксел с епохата на \"късния Брежнев\". Той обвини апарата на ЕК в укриване на факти, свързани със здравето и пагубните навици на Юнкер. Впрочем много по-силен удар по брюкселската бюрокрация може да нанесе конфликтът между ЕС и САЩ. Търговската война, прекратена при условията на президента Доналд Тръмп, демонстрира неподготвеността на единна Европа за самостоятелно \"плаване\". А изтеклите в печата подробности от срещата Тръмп-Юнкер потвърдиха, че по време на дискусията председателят на ЕК даже не се е опитвал да отстоява общоевропейските интереси и всъщност е настоявал само за това, което е искала Германия. В резултат Тръмп - за облекчение на Берлин - временно отложи налагането на мита върху европейската автомобилна промишленост, но задължи Европа да купува повече американски стоки. И настоя Вашингтон и Брюксел съвместно и в максимално кратки срокове да се придвижват към отменяне на митата, бариерите и субсидиите. \"Стопанинът на Белия дом знае как да настрои европейците едни срещу други. Французите никога няма да се откажат от евросубсидиите в аграрния сектор\", констатира списание \"Шпигел\". В. \"Файненшъл таймс\" публикува наскоро интервю с бившия държавен секретар на САЩ Хенри Кисинджър, дадено за американската му редакция. И по повод бъдещето на Европа събеседникът на изданието отбелязва: \"През 40-те години на миналия век европейските лидери знаеха ясно накъде вървят. А сега те искат предимно да избегнат неприятности\". А на предположението, че Тръмп плаши западните страни, като ги принуждава да действат самостоятелно\", казва: \"Това не е малко вероятно\". Настоящото европейско ръководство, избрано по време, когато отношенията със САЩ изглеждаха безоблачни, а трансатлантическото партньорство - непоколебимо, не е в състояние да реагира ефективно при променените геополитически условия. Резултатите от визитата на Юнкер във Вашингтон подчертаха безпомощността на ръководителя на ЕК, който не бе успял предварително да изработи единен европейски подход за това как да се реагира на икономическите претенции на Белия дом. По същество Юнкер беше и си остава главнокомандващ на европейската икономика в мирно време, докато миграционната криза и отсрочената търговска война с Америка изискват различен тип ръководител, способен да мобилизира всички европейски сили. Именно за необходимостта от такъв тип стратегически промени в работата на ЕК разсъждаваше в Румъния премиерът на Унгария, когато говореше за желанието си да вижда непреднамереност у ключовите институции на ЕС и призоваваше ЕК да защитава европейските свободи в интерес на цяла Европа без изключения, а не в интерес на отделни страни, по-склонни към либерализъм. В интервюто за \"Файненшъл таймс\" Хенри Кисинджър бе попитан какво ще стане, ако Европа не успее да отстои своята самостоятелност и през Атлантическия океана премине линия на разкол. По мнението на бившия държавен секретар на САЩ в такъв случай Европа ще се превърне в \"придатък на Евразия\" и ще се озове под властта на Китай. А Америка ще стане геополитически остров. /БТА/", "date": "2018.07.30", "title": "Орбан заплашва Брюксел"}
{"url": "https://www.24chasa.bg/novini/article/6988172", "text": "\"Прокуратурата ще си каже думата, но почти е ясно, че пожарът на Царските конюшни не е случаен\", бяха на едно мнение министърът на културата Боил Банов и зам.-кметът на София д-р Тодор Чобанов на извънредна съвместна пресконференция. \"Този път наистина съм бесен и затова съм толкова емоционален! Направо е отвратително! Всичко ще бъде възстановено в първоначалния му вид и никой не може да разчита, че така ще си \"отвори\" възможност за друга употреба на терена и за далавера\", заяви Банов. Той се надява ремонтните работи да започнат в средата на август. Щетите са главно по покрива. Дограмите са запазени. \"Не може да има кордон от полицаи на всеки имот, но гарантирам, че този обект е в охранителен режим\", допълни той. Министър Банов допълни, че сградите ще бъдат обявени за паметник на културата в най-скоро време. Това ще се случи на заседание на Специализирания експертен съвет за опазване на недвижими културни ценности - СЕСОНКЦ още този месец. „Процедурата е да влезе на СЕСОНКЦ и да дадем предварителен статут, но моето притеснение е, че ще влезе в съда заради неуточнената собственост”, посочи още министърът. Той беше категоричен, че собствениците са длъжни да възстановят сградите в същия вид. По думите му неуточнената собственост е един от проблемите да не се довършва процедурата. \"Конюшните\" в момента имат 7 собственици до думите на Банов. Идеята е долната част от сградата, която е с истинска историческа стойност, да стане музей и там да бъдат показани 20 каляски, които се пазят в Музея за история на София, сподели д-р Чобанов. Нагоре може да има административни помещения.", "date": "2018.07.30", "title": "Боил Банов и Тодор Чобанов: Пожарът в Царските конюшни не прилича на случаен (Видео)"}
{"url": "https://www.24chasa.bg/novini/article/6988187", "text": "Един от най-оборотните дилъри на трева и кокаин в Слънчев бряг, известен с прякора си Мане, бе задържан при спецакция на криминалисти от Главна дирекция \"Национална полиция\" и колегите им от РУ-Несебър. Мъжът, който е от София, пласирал дрогата в дискотеки в курорта. Той често парадирал с връзките си със знакови лица от подземния свят. Арестуван е с голямо количество от двата вида дрога. ", "date": "2018.07.30", "title": "Арестуваха дилър на трева и кокаин в Слънчев бряг"}
{"url": "https://www.24chasa.bg/novini/article/6986743", "text": "    На 3 август “Булгартрансгаз” открива разширението на транзитния газопровод с Турция между стралджанските села Лозенец и Недялско. Това съобщи за “24 часа” изпълнителният директор на компанията Владимир Малинов. 20- километровата тръба ще увеличи възможностите за транзит от 14 на 15,7 млрд. куб. м на година, освен това ще даде възможност да се обърне потокът за природния газ, който сега е от България към Турция, от Турция към България. Инвестицията е към 12 млн. лв. според 10-годишния план за развитие на мрежите на “Булгартрансгаз”. За откриването са поканени премиерът Бойко Борисов и вицепремиерът Томислав Дончев. Без да се изрича от мениджърите в газовия сектор, а и от политиците, но това разширение и обръщането на потока са подготовка, евентуално за транспортирането на природен газ от втората тръба на “Турски поток” през България и е част от газовия хъб “Балкан”. Колкото до газовия хъб, окончателното инвестиционно решение ще трябва да бъде взето до края на годината, каза Малинов. Както “24 часа” вече писа, 5 фирми са проявили интерес към хъба след втория Open Season (открит сезон), което е процедура за резервиране на капацитет. Едната от компаниите е “Газпром”. Кои са останалите, ще стане ясно в края на тази седмица, когато ще бъдат оповестени резултатите от втория открит сезон. Третият трябва да приключи с подписването на договори и едва тогава ще се вземе окончателно инвестиционно решение. Очаква се процедурата да бъде отворена през октомври и да приключи до края на годината. Основната инвестиция в газовия хъб е газопровод от компресорната станция при Провадия до сръбската граница по трасето на тръбата от “Южен поток”. Прогнозната ѝ стойност е 1,5 млрд. евро. Другата стъпка е приключване на предпроектното проучване на газовия хъб “Балкан”, което се очаква да приключи до месеци. Резултатите от него ще бъдат представени пред заинтересованите страни в рамките на втора инвеститорска кръгла маса. 3D сеизмични проучвания ще се правят в Чирен с многотонажни машини. Те са необходимото и последно условие за разширяването на газовото хранилище. Ще ги извършва полската фирма “Геофизика Торун”, договорът е подписан на 25 май, стойността му е 3,7 млн. евро без ДДС, срокът е 341 дни. Защо е нужно това проучване? Целта е то максимално да детайлизира газовия резервоар и да получи информация за разпространението на отворените пукнатинни системи за локализиране на зони за прокарване на нови високопродуктивни експлоатационни сондажи, необходими за увеличаване на максималния дебит на хранилището в Чирен, както и на наблюдателни сондажи, които да детайлизират процесите на миграция на газ в перифериите на геоложката структура. Разширяването на газовото хранилище до 8 сондажа ще увеличи капацитета му от 550 млн. куб. м на 1 млрд., а дневният добив се планира да нарасне от 5 млн. на 10 млн. куб. м. Разширяването на хранилището в Чирен прогнозно ще струва 220 млн. евро. В 10-годишния план за развитие на газовата инфраструктура на “Булгартрансгаз” е предвидено 50% финансиране от други източници. Шефът на газовия оператор Владимир Малинов заяви, че ако 3D сеизмиката приключи през 2019 г., то към 15 октомври ще може компанията да подаде документи за финансиране по инициативата “Свързана Европа”. Прогнозира се, че разширението му ще е между 2020-2024 г. В плана за развитие на газовата инфраструктура са споменати и други хранилища, без да се уточнява кои и къде. Едно ново хранилище би могло да обслужва не само националния, но и регионалния газов пазар след планираното изграждане на новите междусистемни връзки със съседните страни. То би могло да бъде изградено в подходяща геоложка структура - в изтощени газови находища (на сушата или в морето), в солни тела (каверни) или във водоносен пласт. Ако газовият хъб “Балкан” бъде и търговска платформа за търговия, то ще е нужно да се складира газ. “Булгартрансгаз” предвижда над 150 млн. лв. инвестиции за модернизация на мрежата си през тези 10 г. Те са най-вече за компресорни станции - над 118 млн. Ще се строят и междусистемните връзки със съседите - с Гърция, Турция и Сърбия, както и ще се развива вече построената газова връзка с Румъния. От първите три връзки тази с Турция е на ниво на предпроектно проучване, което е представено на турската компания “Боташ”. Но вероятно за там ще се чака решението откъде ще се транзитира газ по “Турски поток”. Интерконекторът с Гърция е в най-напреднала фаза. Записано е и намерението България да стане акционер в терминала за втечнен газ, който ще се строи при Александруполис. Предвиден е през 2022 г. капацитет на газопроводите с Румъния, Гърция, Сърбия и Турция, което означава, че те трябва да са завършени.", "date": "2018.07.30", "title": "Газ по тръбите с Турция и в двете посоки до дни"}
{"url": "https://www.24chasa.bg/novini/article/6988420", "text": "Израелските власти не са пуснали в страната туристическа група, състояща се от 90 турски граждани, предаде ТАСС, като се позовава на информация на турския в. \"Хюриет\". По данни на изданието причина за отказа е липсата на визи у туристите, които са пристигнали на международното летище Бен Гурион в Тел Авив. Муса Бичгиоглу, представител на турагенцията, организирала пътуването, отхвърли изцяло правдоподобността на позицията на израелската страна, предава БТА.  Те нямаше да може да заминат от Турция без визи. Хората са щели да посетят Ерусалим и в такива случаи израелското консулство не издава визи на всеки член на групата. Вместо това се издава документ със списък с имената на всички лица в групата, посочи Бичгиоглу. Представителят на туристическата агенция каза пред Анадолската агенция, че туристите са имали въпросния документ, издаден от консулството на Израел на иврит, но въпреки това на летище Бен Гурион са заявили, че турските туристи нямат право да влязат в Израел. Турците са пристигнали в Израел вчера сутринта и в момента се обмислят опциите за връщането им в родината им. Междувременно израелският вестник \"Аарец\" писа, че група турски туристи е пристигнала в Тел Авив, но израелските власти не са позволили в страната да влязат 72-ма, а не 90 турски граждани. Като причина за отказа било посочено, че груповата виза е била фалшива. Някои от членовете на групата, в която имало главно млади хора, са се оплакали на Анадолската агенция, че отношението към тях от страна на израелските власти е лошо и те са се държали с тях като с \"нелегални\" мигранти. Турските дипломати в Израел са информирани за ситуацията.", "date": "2018.07.30", "title": "Израелските власти не са пуснали в страната 90 турски туристи"}
{"url": "https://www.24chasa.bg/novini/article/6988424", "text": "Прието бе решение за предложение към Министерския съвет да одобри 3 148 000 лева от резерва на държавния бюджет за неотложни възстановителни дейности в общини, засегнати от проливни дъждове, съобщават от МВР.  Междуведомствената комисия за възстановяване и подпомагане към Министерския съвет проведе извънредно заседание под председателството на министъра на вътрешните работи Валентин Радев. На заседанието бе прието решение, с което ще бъде предложено на Министерския съвет да одобри 3 148 000 лева от резерва на държавния бюджет за овладяване и преодоляване на последиците от бедствия. Средствата са предназначени за неотложни възстановителни работи след проливните дъждове в общините Мизия и Дупница, както и за укрепване и възстановяване на 4-километрова отсечка от пътя Черни Вит – Тетевен.", "date": "2018.07.30", "title": "Предлагат 3 148 000 лева от бюджета за общините, засегнати от проливни дъждове"}
{"url": "https://www.24chasa.bg/novini/article/6988419", "text": "Бившият министър на отбраната в кабинета на Симеон Сакскобургготски Николай Цонев е забелязан току-що от читател с телефон в ръка точно на паркинга на столичния пл. \"Св. Ал. Невски\", където вече пристигат автобусите и микробусите за националния протест тази вечер. Той е на родители на деца с увреждания и близки до хора с увреждания под надслов „Системата убива всички”. Хората се събират от 17 ч пред Народното събрание и ще шестват до Министерския съвет. Цонев е председател на партия \"Нова алтернатива\" и има солиден бизнес.                                                                                                                                                                                                                                                                                                                       ", "date": "2018.07.30", "title": "Бивш министър посреща автобусите за протеста тази вечер"}
{"url": "https://www.24chasa.bg/novini/article/6988418", "text": "Министерството на културата и Министерството на образованието и науката ще сключат Споразумение за сътрудничество за осъществяване на мерки и дейности между институциите в системата на предучилищното и училищното образование и държавните, регионалните и общинските музеи и художествени галерии в страната. Това съобщиха от Министерството на културата. Документът ще бъде подписан от министрите Боил Банов и Красимир Вълчев утре, 31 юли, в експозиционната зала на Национален политехнически музей - София.", "date": "2018.07.30", "title": "Министрите на културата и на образованието ще подпишат документ за сътрудничество"}
{"url": "https://www.24chasa.bg/novini/article/6988442", "text": "Двама български граждани - жена и 11-месечно бебе, са в болница в Германия след пътнотранспортно произшествие. Състоянието им е стабилно. Други трима българи, пострадали при инцидента, са били изписани след медицински преглед. Това е съобщил консулът ни в Берлин Даниел Данов след информация, получена от местните власти, информираха от Министерството на външните работи /МВнР/. На 28 юли т.г. автомобил, превозващ петима българи, се е врязал челно в насрещно движещ се автомобил в град Щаде, Германия. Според местната полиция водачът е изгубил контрол над управлението на автомобила в резултат на мократа пътна настилка, уточниха от министерството. Посолството в Берлин е в постоянен контакт с местните власти и в готовност за оказване на съдействие на сънародниците ни при необходимост, допълниха от МВнР.", "date": "2018.07.30", "title": "Двама БГ граждани - жена и бебе, в болница след тежката катастрофа в Германия"}
{"url": "https://www.24chasa.bg/novini/article/6988430", "text": "Европейският съюз удължи срока на военноморската си операция \"Аталанта\" за борба с пиратството край бреговете на Сомалия до 31 декември 2020 г. и реши да премести нейното командване от Великобритания в Испания и Франция заради Брекзит, заяви днес Съветът на ЕС, цитиран от ТАСС. Бюджетът на операцията за следващата година е 11,8 милиона евро. На 29 март 2019 г. Великобритания трябва официално да напусне ЕС. Въпреки че засега не са съгласувани условията на споразумение за Брекзит, ЕС вече пренася всички намиращи се във Великобритания свои структури и агенции на континента, предава БТА.  Операция \"Аталанта\" беше предприета през декември 2008 г. заради рязкото засилване на пиратската дейност край бреговете на Сомалия. Участващите в операцията военни кораби имат за задача да реагират на сигнали за пиратски нападения и да съпровождат плавателните съдове на Световната програма по прехраната на ООН, доставящи хуманитарна помощ за Сомалия. ЕС удължи също срока на своята мисия за военно обучение в Централноафриканската република до 19 септември 2020 г. Мисията започна през юли 2016 г. с цел развитие и модернизация на въоръжените сили на ЦАР, за да бъде стабилизирана ситуацията в страната. Бюджетът на мисията за следващите две години е 25,4 милиона евро.", "date": "2018.07.30", "title": "ЕС удължи срока на операция \"Аталанта\" до края на 2020 г."}
{"url": "https://www.24chasa.bg/novini/article/6988510", "text": "Турция и Иран постигнаха споразумение за преминаване към разплащания в национални валути. Това съобщи иранската агенция Тасним, като цитира иранския заместник-министър на промишлеността, мините и търговията, предаде ТАСС. Одобрено бе решението за използване на турската лира и иранския риал в двустранната търговия между Иран и Турция, това ще се извършва чрез банки на двете страни, каза заместник-министърът на промишлеността Садег Наджафи. Макар че някои частни банки може да решат да не се присъединят към реализирането на тази идея, съществуват различни способи за водене на търговията, каза той. Наджафи каза още, че не изключва възможността за преминаване към разплащания в електронна валута, предава БТА.  Решението за водене на търговията между Турция и Иран в национални валути бе обявено по време на посещението на турския президент Реджеп Тайип Ердоган в Иран през октомври м. г.", "date": "2018.07.30", "title": "Турция и Иран се споразумяха взаимно да използват националните си валути"}
