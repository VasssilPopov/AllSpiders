{"url": "https://www.24chasa.bg/novini/article/6898814", "text": "Специалната награда на председателя на КРИБ за цялостен принос за развитието на икономиката в България получи \"Минстрой Холдинг\" АД. Председателят на КРИБ Кирил Домусчиев връчи наградата на проф. дтн инж. Николай Вълканов.  Голямата награда в категория „Растеж“ беше присъдена на \"БМФ Порт Бургас\" ЕАД. Екатерина Захариева, заместник-министър председател по правосъдната реформа и министър на външните работи, връчи наградата на Борис Балев, изпълнителен директор на комапнията. Компанията \"Балкам Груп\" ЕООД беше отличена с втора награда в категория „Растеж“, като наградата получи Яник Мекушин, управител на компанията. \"Зет и Ем Прайвит Ко\" ООД получи голямата награда в категория \"Качество\". Министър-председателят Бойко Борисов връчи наградата на Николай Младжов, собственик и управител на компанията. С втора награда в категорията бе отличена \"Аджибадем Сити Клиник\", като наградата взе Ангел Ангелов, изпълнителен директор. В категория „Иновации“ големият победител е \"Тал Инженеринг\" ЕООД. Огнян Донев, председател на КРИБ (2010-2014) и изпълнителен директор на \"Софарма\" АД, връчи наградата на Андон Тушев, управител на фирмата. Втора награда в категорията взе СИН Карс Интернешънъл ЕООД, като наградата бе връчена на инж. Росен Даскалов, управител на компанията. На престижната и бляскава церемония по време на Четвъртия годишен бал на Конфедерацията на работодателите и индустриалците в България, който се проведе на 5 юни 2018 г., бяха връчени най-авторитетните за бизнеса награди „КРИБ – Качество, Растеж, Иновации от България”. Гости на тържествената церемония бяха министър-председателят Бойко Борисов, патрон на бала за четвърта поредна година, Данаил Кирилов – председател на Парламентарната комисия по правни въпроси, Делян Добрев – председател на Парламентарната комисия по енергетика, Петър Кънев – председател на Парламентарната комисия по икономическа политика и туризъм, Хасан Адемов – председател и Светлана Ангелова – зам.председател на Парламентарната комисия по труда, социалната и демографската политика, Екатерина Захариева – заместник министър-председател по правосъдната реформа и министър на външните работи, Владислав Горанов – министър на финансите, Лиляна Павлова – министър за Българското председателство на Съвета на Европейския съюз, Красимир Вълчев – министър на образованието и науката, Николина Ангелкова – министър на туризма, Николай Нанков – министър на регионалното развитие и благоустройството, Кирил Ананиев – министър на здравеопазването, Лъчезар Борисов – заместник-министър на икономиката, Дончо Барбалов - заместник-кмет направление „Финанси и стопанска дейност” на Столична община, както и ръководители на други държавни агенции и ведомства.", "date": "2018.06.05", "title": "\"Минстрой Холдинг\",,БМФ Порт Бургас\",  \"Зет и Ем Прайвит Ко\" и \"Тал Инженеринг\" взеха наградите на КРИБ"}
{"url": "https://www.24chasa.bg/novini/article/6898764", "text": "Косовският посланик в Черна гора Скендер Дурмиши е връчил вчера вербална нота в черногорското външно министерство, с която Прищина уведомява, че е завършила вътрешните правни процедури, необходими за влизане в сила на споразумението за държавната граница между Черна гора и Косово, съобщи черногорската телевизия РТЦГ. Черна гора, която също като Косово е част от бивша Югославия, призна косовската независимост, обявена през 2008 г. Споразумението за границата помежду им беше подписано във Виена на 26 август 2015 г. и Черна гора го ратифицира в края на декември същата година, предаде БТА. В Косово обаче пътят до ратифицирането бе дълъг и труден. Опозицията използва сълзотворен газ в парламентарната зала, за да попречи на утвърждаването на споразумението, с което според нея Косово губи територия - твърдение, отхвърлено от правителството и от международни експерти. Въпреки всичко то бе гласувано в парламента. С връчването на косовската нота споразумението официално влиза в сила.", "date": "2018.06.05", "title": "Споразумението за границата между Черна гора и Косово влезе в сила"}
{"url": "https://www.24chasa.bg/novini/article/6898770", "text": "Министърът на вътрешните работи Валентин Радев, който води днешното заседание на Съвета на ЕС в Люксембург, изрази решимостта на българското председателство за постигане на напредък по обсъжданите промени в законодателството на ЕС за миграцията и убежището. Председателството е решено да постигне политическа договореност, заяви той на пресконференция по повод обсъжданите промени в правилата от Дъблин, които уреждат въпроса как държавите в ЕС разглеждат получените молби за предоставянето на убежище. По действащите правила за това са отговорни държавите, през които мигрантите влизат в ЕС. Досегашните правила са мъртви, коментира по този повод еврокомисарят по вътрешните работи Димитрис Аврамопулос, предаде БТА. Българското председателство взе присърце тази задача, екипът работи усилено, неуморно, в последните пет месеца, посочи Радев. Той отбеляза, че българското председателство е направило компромисно предложение, което отчита максимално позициите на всички държави от ЕС, така че при нова криза ще бъде ясно кога, кой, какво трябва да направи. Постигането на компромис няма да е лесно, но съм повече от убеден, че вървим в правилна посока, допълни министърът. Той изрази увереност на предстоящия Европейски съвет през юни да бъде прието най-доброто решение на основата на предложенията на нашето председателство. По неговите думи е изненадващо, че вече пет години обсъжданите промени не постигат одобрение. Направихме всичко по нашите възможности, останаха малки детайли. Дали сме поне много добра основа за дискусия в Европейския съвет през юни, коментира Радев. Той заяви, че българското председателство ще се стреми да приключи до края на месеца преговорите с Европейския парламент по промените в законодателството за Шенген, както и в този срок да се очертае обща позиция в ЕС за визовите правила. Аврамопулос поздрави отличната, по думите му, работа на българското председателство. Той посочи, че промените, които се обсъждат в правилата за убежището, предвиждат мигрантите да не могат да избират къде в ЕС да се заселят, както и да нямат правото да напускат страната, която ги е приютила. Аврамопулос отхвърли предложението на белгийския държавен секретар за убежището и миграцията Тео Франкен мигрантите да бъдат прогонвани \"по австралийския модел\", преди да са пресекли границите на ЕС. Няма да приложим никога в Европа модела на Австралия, принципът мигрантите да не бъдат отблъсквани е част от Женевската конвенция, добави той.", "date": "2018.06.05", "title": "Българското европредседателство очаква политическа договореност по промените за миграционните закони"}
{"url": "https://www.24chasa.bg/novini/article/6898773", "text": "Турският карикатурист Нури Куртджебе, критикувал президента Реджеп Тайип Ердоган в творбите си, който вчера бе поставен под арест заради \"обида\" на държавния глава, днес е бил освободен условно като е поставен под наблюдение, съобщава в.\"Миллиет\". Карикатуристът е бил освободен от затвора в Ялова след внасяне на възражение от неговия адвокат.  /Северозападна Турция/. Куртджебе бе осъден през 2017 г. на повече от година и два месеца затвор за серия карикатури, публикувани през 2015 г. и представящи Ердоган, предаде БТА. Карикатуристът е бил задържан и изпратен в затвора за изтърпяване на това наказание след отхвърляне на жалбата му срещу присъдата, съобщи по-рано агенция Доган.", "date": "2018.06.05", "title": "Освободиха условно турския карикатурист, арестуван заради \"обида\" на Ердоган"}
{"url": "https://www.24chasa.bg/novini/article/6898782", "text": "Президентът на Русия Владимир Путин, който е на посещение в Австрия, каза, че е уведомил канцлера Себастиан Курц за начините за излизане от кризата в Източна Украйна, предаде ТАСС. На общата пресконференция след срещата с канцлера Путин подчерта, че Русия и Австрия са за пълно спазване на т.нар. Мински споразумения от всички страни по него, предаде БТА. Курц изрази надежда, че при постепенно изпълняване на тези споразумения е възможно \"стъпка по стъпка\" да бъдат отменяни санкциите срещу юридически и физически лица от Русия. Австрийският канцлер отбеляза, че в качеството си на \"супердържава\" Русия не само играе голяма роля в кризи като тези в Сирия и Украйна, но и носи голяма отговорност. \"Надяваме се и очакваме Русия да допринесе за това хората там да могат да живеят, както желаят, а именно в мир\", каза Курц, цитиран от ТАСС. \"Ние продължихме сътрудничеството дори в трудни периоди. Да напредваме заедно е по-добре, отколкото да сме един срещу друг\", каза Курц, цитиран от АФП. Той уточни, че Австрия, която ще бъде ротационен председател на Европейския съвет от 1 юли, \"със сигурност ще подкрепя решенията на ЕС, включително санкциите\" срещу Русия. Путин каза, че ще използва възможността и отправи съвет към Европа, ако иска да намали броя на мигрантите от Близкия изток, \"да им помогне да оправят живота в собствената си страна\", допълни ТАСС.", "date": "2018.06.05", "title": "Курц към Путин: Да напредваме заедно е по-добре, отколкото да сме един срещу друг"}
{"url": "https://www.24chasa.bg/novini/article/6898786", "text": "Срещата на върха между президента на САЩ Доналд Тръмп и лидера на Северна Корея Ким Чен Ун на 12 юни ще се състои в хотел \"Капела\" на сингапурския остров Сентоса, заяви говорителката на Белия дом Сара Сандърс, цитирана от Ройтерс. \"Благодарим на нашите прекрасни сингапурски домакини за тяхното гостоприемство\", написа тя в съобщение в Туитър, в което обяви мястото на планираната за 12 юни среща, предаде БТА.", "date": "2018.06.05", "title": "Тръмп и Ким Чен Ун ще се срещнат в хотел на сингапурския остров Сентоса"}
{"url": "https://www.24chasa.bg/novini/article/6898680", "text": "      Скъпоструващите прицелни терапии за лечение на ракови заболявания ще се заплащат само ако постигнат 100% резултат. Тази промяна предвижда да въведе здравната каса догодина, като тя ще бъде сред условията за сключване на договор между НЗОК и съответната фармацевтична компания, която предлага терапията. Това обяви шефката на дирекцията ѝ за лекарствени продукти Галя Кондева. Прицелните терапии са единствената възможност за лечение на пациентите с рак, които не се повлияват от химиотерапия. Те са индивидуални, целта на действието им е да спрат растежа на раковите клетки. Между 20 и 30 хил. лв., а понякога и до 100 000 лв. стигат разходите за месечен курс на лечение. Сега без значение дали терапията постига резултат, или не, касата заплаща за лечението. От догодина, ако дадена терапия не постигне 100% от предварително заявения от фармакомпанията ефект, то тя ще връща парите за лечението на съответния пациент. Условието ще важи за прицелните терапии, които могат да имат измерим ефект. Такива са тези за меланом и рак на белия дроб например. “При меланома след 3-ия месец на лечение би трябвало да има определен процент редукция на лезията  ”, дава пример д-р Кондева. На същия принцип в договорите с фармацевтичните компании ще бъдат разписани очакваните резултати и времето за постигането им. Така ще е ясно и кога ще трябва да се възстановяват суми. Промяната ще е в сила от 2019-а, но още тази година НЗОК ще сключи 2 такива договора - именно за меланом и рак на белия дроб, каза д-р Кондева. Целта е до всеки болен да достига подходящата терапия, едновременно с това да се оптимизират разходите на касата. Бюджетът ѝ за онколекарства т.г. е 282 млн. лв. 75% от тях отиват за прицелни терапии, остават 25% за стандартна химиотерапия. ", "date": "2018.06.05", "title": "Касата вече ще плаща прицелните терапии за онкоболни само при 100% резултат"}
{"url": "https://www.24chasa.bg/novini/article/6898788", "text": "В края на днешното заседание на Съвета „Правосъдие и вътрешни работи“ в Люксембург министър Валентин Радев символично предаде председателството в област „Вътрешни работи“ на австрийския си колега Херберт Кикл, съобщиха от МВР. С пожеланието да продължи в дух на приемственост изпълнението на приоритетите на Триото, министър Радев предаде и пожарникарския шлем, който получи в началото на българското председателство от естонския вътрешен министър Андрес Анвелт. Шлемът символизира защита, сила и решителност в отстояването на общите европейски цели и актуалния дневен ред на ЕС. Вътрешните министри на страните членки получиха кукли в народни носии от различни региони на страната като символ на националната самобитност и на разнообразието, което е в основата на ЕС. Днешното заседание в Люксембург е последното редовно заседание на Съвета „Правосъдие и вътрешни работи“ в област „Вътрешни работи“ в рамките на българското председателство. От 1 юли Австрия поема председателството на Съвета на ЕС.", "date": "2018.06.05", "title": "Министър Радев към австрийския си колега: Да продължим да работим за интересите на европейските граждани"}
{"url": "https://www.24chasa.bg/novini/article/6898792", "text": "Суверенна Европа може да съществува единствено ако всички се придържат към споделените ценности и правила. Това заяви днес германският президент Франк-Валтер Щайнмайер в началото на двудневното си посещение в Полша, предаде ДПА. \"В рамката на тези основни ценности всяка страна може сама да определя своята демокрация и върховенството на закона. Но когато тези ценности са оспорени, това засяга всички останали\", подчерта той на конференция във Варшава, посветена на 100-годишнината от независимостта на Полша, предаде БТА. Европейската комисия обвинява дясното националистическо полско правителство, че подкопава върховенството на закона с извършената реформа в съдебната власт. Берлин възразява срещу полски закон, който криминализира публични намеци, че Полша е съотговорна за Холокоста. Варшава от своя страна критикува германския канцлер Ангела Меркел за либерално отношение към мигрантите и плановете за тяхното разселване из ЕС, както и за руско-германския проект за нов газопровод, която заобикаля Полша, припомни ДПА. По-късно днес Щайнмайер се срещна с полския президент Анджей Дуда, допълни АП. На общата пресконференция след срещата Дуда изрази несъгласието на Полша с газовия проект \"Северен поток 2\", тъй като той ще подкопае сигурността в Централна и Източна Европа. Газопроводът ще удвои доставките за Германия на руски природен газ от новоразработени находища в Сибир. Трасето минава по дъното на Балтийско море и съзнателно заобикаля Украйна и Полша, отбеляза АП.", "date": "2018.06.05", "title": "Президентът на Германия говори във Варшава за демокрацията и върховенството на закона"}
{"url": "https://www.24chasa.bg/novini/article/6898802", "text": "Македонското министерство на външните работи предупреди македонските граждани, които са в Гърция, да избягват местата, където утре вечер са планирани протести срещу името на Македония, предаде агенция Макфакс. Министерството призова македонците да се въздържат от реакции, които могат да застрашат тяхната сигурност. Гръцката организация Комитет за борба за гръцкия характер на Македония е планирала протести в 14 по-големи града в Северна Гърция, които ще започнат в 19.30 часа местно време, информира македонското външно министерство.", "date": "2018.06.05", "title": "Външното министерство на Македония: Избягвайте местата в Гърция, където са планирани протести"}
{"url": "https://www.24chasa.bg/novini/article/6898651", "text": "И други цигани, освен задържаните дядо, чичо и внуче, са удряли бившия волейболист Цветан Петров при мелето на кръстовището на столичните бул. “Владимир Вазов” и ул. “Поп Груйо” в неделя преди обед. То стана, след като конят на ромите се откъсна от каруцата и удари колата на Петров. Той е разпознал тримата роднини и те са задържани. 17-годишният Димитър Стойнов първи нападнал бившия волейболист. После в боя се включил дядо му Стефан Асенов. Чичото Трайчо Трайков пък минал с таксито си покрай мястото и спрял. Извадил от колата метална лайстна, дълга повече от метър, и започнал да удря Петров. Само 2-ма помогнали на мъжа, а повечето от останалите свидетели снимали. Видеото от побоя, което се появи във фейсбук, е гледано над 400 000 пъти. При анализа на записите от камерите на Столична община в района криминалистите видели и други, които са удряли мъжа. След като бъдат разпознати, вероятно и те ще бъдат задържани. “Трудно е да кажем колко още удрят мъжа, защото на кадрите е едно меле, постоянно някой тича”, обясни криминалист пред “24 часа”. Днес прокуратурата ще поиска постоянен арест за тримата задържани. Те са обвинени в нанасяне на лека телесна повреда по хулигански подбуди. Конят им, който теглел каруцата, е настанен в конюшня и за него се полагат нужните грижи, обясниха от Столичната община. Кметството иска да изгради конюшня, която да служи като приют за конфискувани животни или такива като коня, участвали в подобни инциденти. Избран е и подходящ терен в Железница, който обаче е държавен. Затова е изпратено искане до областния управител на София-град имотът да бъде предоставен на общината. Очаква се становището на регионалното министерство за прехвърлянето на терена.", "date": "2018.06.05", "title": "Камери заснели и други биячи от мелето с коня"}
{"url": "https://www.24chasa.bg/novini/article/6898720", "text": "12 оферти за новопроизведени или втора ръка изтребители ще поиска Министерството на отбраната от 7 държави. 4 от тях са за различни варианти на американските F-16. Това е предвидено в проекта за закупуване на нов боен самолет, който във вторник бе одобрен от комисията по отбрана на парламента. Още в четвъртък военните проекти ще се разгледат от НС, каза шефът на комисията Константин Попов. Плановете на министерството са до края на тази година да бъдат подписани договори за 4 млрд. лв. - 1,8 млрд. за изтребители, 1,4 млрд. лв. за бронирани машини и 820 млн. лв. за два нови патрулни кораба. Оферта за нови F-16 ще бъде поискана от САЩ. От американците, израелците и Португалия ще се търсят и предложения за употребявани F-16. Още две оферти ще бъдат поискани от САЩ, този път за нови и употребявани F-18. Освен щатски самолети ще се търсят предложения за нови “Юрофайтър” от Германия и втора ръка от Италия, за нови и употребявани “Рафал” от Франция и за нови и втора ръка “Грипен” от Швеция. Структурирането на офертите, от които ще се избира нов изтребител, накара депутатат от ГЕРБ Христо Гаджев да поздрави военните, че залагат стратегическо партньорство със САЩ. Освен многото запитвания за F-16 партньорството е отбелязано изрично в проекта. Новият проект бе похвален и от зам.-шефа на НС Емил Христов, който бе и председател на анкетната комисия, която проверяваше избора на “Грипен” от служебното правителство на Огнян Герджиков. Военният министър Красимир Каракачанов в полза на F-16. “Няма фаворизиране. Ако бях убеден, че даден самолет е най-добър за нас, щях да предприема пряко договаряне”, заяви той във вторник, след като комисията одобри проекта. Най-малко 8 самолета трябва да бъдат купени с отделените за първия етап на проекта 1,8 млрд. лв., обясни пред депутатите командирът на ВВС ген. Цанко Стойков. В договора с избрания доставчик обаче щяла да се търси клауза, че на следващ етап. В противен случай е голям рискът да не могат да бъдат закупени еднакви 16 изтребителя, колкото са нужни на България, или на втория етап да ни бъдат предложени самолети на прекалено висока цена, обясни генералът. Друго условие, което поставят военните, е самолетите да се ремонтират и обслужват в България. Ще се търси и партньорство на производителя на избрания изтребител с български компании. Като вариант пред комисията бе посочен одържавеният през 2017 г. “Авионамс”. 14 дни, след като парламентът одобри проекта, ще бъдат изпратени запитванията за оферти, каза още ген. Стойков. Плановете на военните са да имат подписан договор до 194 дни след решението на НС, а първите два самолета да са в България до 2 г. В края на петата година трябвало да е постигната пълната оперативна готовност. Междувременно ВВС ще продължат да ползват МиГ-29 до 9 г. след подписването на договор за нови изтребители. Това означава, че Дотогава ще се плащат и първите осем нови самолета, предвижда схемата на проекта. Първите 3 г. ще се плащат по 100 млн. лв., след това вноските ще са по-големи. 300 млн. лв. ще е най-голямото плащане през 2025 г. Закупуване на лиценз и производство в български заводи е избраната схема за покупката на 150 нови бронирани бойни машини. Този проект на стойност 1,4 млрд. лв. също бе одобрен във вторник от депутатите от комисията по отбрана. При производството ще се търси поне асемблиране на шасито в български заводи, както и производството на основното оръдие и картечницата на бронираните машини, обясни зам.-министърът на отбраната Анатолий Величков пред депутатите. Военните вече разглеждали такова производство в Полша и според тях заводите от държавния холдинг ТЕРЕМ имат повече възможности за производство. Колкото повече от предвидените пари остават в българското производство, толкова по-голямо предимство ще имат фирмите, които участват в търга. Задължително условие ще е да се разреши износ на българските бойни машини за трети страни, каза зам.-командирът на Сухопътните войски ген. Валери Цолов. останалите 60 ще са специални - командирски, санитарни, подвижни работилници, за ядрена и химическа защита и пр. Все още обаче военните не са написали техническите задания за новите бронирани машини. В тях трябва да се заложат редица изисквания, като най-важното е това за колесната база. Засега Сухопътните войски имат намерение да вземат машини със задвижване 8х8, което ще елиминира част от възможните доставчици. За разлика от проекта за изтребителите тук ще се преговаря с класираните на първите две места в конкурса производители. Освен това военните ще искат и да им бъде предоставена тестова машина, преди да бъде сключен договор. Амбициите са първите нови бронирани машини да са в армията през 2019 г. Целият договор трябва да е изпълнен за 8 г., а парите ще се плащат 12 г.", "date": "2018.06.05", "title": "F-16 с 4 оферти в играта за нови изтребители"}
{"url": "https://www.24chasa.bg/novini/article/6898830", "text": "Жените между 40 и 49 години вземат най-големите потребителски кредити. Това показва, че съпругата има важна роля при решението за вземане на керидит и ве състояние да го изплаща. Средната сума на молбите за заем на дамите е 7030 лв., сочи поручване на БНБ Париба Лични финанси, цитирано от \"Труд\". Жените обикновено теглят заем за ремонт на дома и покупки за него, обединяване на кредити, пари кеш. като цяло тази възраствова група - между 40 и 49, кандидатства за най-висока сума средно (6782 лв.). Мъжете кандидатстват по-често за заем, с окйто да купят употребяван авмомобил или да ремонтират притежавания. Като цяло сумата на исканите потребителски кредити нараства с 12% за последната половин година.", "date": "2018.06.05", "title": "Жените между 40 и 49 г. теглят най-големите кредити"}
{"url": "https://www.24chasa.bg/novini/article/6898813", "text": "Външният министър на Еквадор Мария Фернанда Еспиноса Гарсес бе избрана днес за председател на Общото събрание на ООН. Тя ще бъде едва четвъртата жена на този пост в 73-годишната история на ООН, предадоха АП и Ройтерс. При гласуването в 193-местното Общо събрание Еспиноса Гарсес победи със 128 срещу 62 гласа Мери Елизабет Флорес Флейк, посланик в ООН на Хондурас. Две страни членки се въздържаха. Мария Фернанда Еспиноса Гарсес ще поеме през септември поста от сегашния председател на Общото събрание Мирослав Лайчак, външен министър на Словакия, предаде БТА. Председателството на Общото събрание на ООН е церемониален, но престижен пост. Избирането на нов председател обикновено става с консенсус без гласуване. Съобразно ротацията по географски принцип сега бе ред на региона Латинска Америка и Карибите за излъчи кандидат. Общото събрание контролира бюджета на световната организация, одобрява договори и приема резолюции, които нямат международноправна сила, но по принцип отразяват световното обществено мнение, отбелязаха агенциите.", "date": "2018.06.05", "title": "Избраха външния министър на Еквадор за следващия председател Общото събрание на ООН"}
{"url": "https://www.24chasa.bg/novini/article/6898705", "text": "Модната дизайнерка Кейт Спейд бе намерена мъртва в апартамента й в Ню Йорк, като изглежда се е самоубила, съобщи Ройтерс. Тялото е открито от икономката й. Кейт Спейд е оставила бележка, предаде БТА. Кейт Спейд беше на 55 години. Тя е съучредител на марката \"Кейт Спейд Ню Йорк\", която продаде преди време. През 1997 г. тя получи наградата за най-добър дизайнер на аксесоари от Съвета на модните дизайнери в САЩ. Нюйоркската полиция потвърди смъртта на дизайнерката под рожденото й име Катрин Ноел Броснахан.", "date": "2018.06.05", "title": "Дизайнерката Кейт Спейд бе намерена мъртва в апартамента й"}
{"url": "https://www.24chasa.bg/novini/article/6898719", "text": "Министър-председателят Бойко Борисов току-що пристигна на четвъртия годишен бал на КРИБ. Той беше придружен от външния ни министър Екатерина Захариева. Борисов си направи снимка с председателя на КРИБ Кирил Домусчиев, а след това покани и дамите да се присъединят към тях - Захариева и съпругата на Домусчиев Кремена Проданова. Борисов обаче не даде изявление пред журналистите. Церемонията по награждаването вече започна. По-късно ще станат ясни наградените фирми.", "date": "2018.06.05", "title": "Бойко Борисов пристигна на бала на КРИБ с Екатерина Захариева"}
{"url": "https://www.24chasa.bg/novini/article/6898634", "text": "Започна годишния бал на КРИБ, който се провежда за четвърта поредна година. Патрон на събитието отново е премиерът Бойко Борисов. Церемонията се провежда в \"София Тех парк\". На нея конфедерацията на работодателите и индустриалците в България ще връчат големите си награди. Те са в категориите \"качество\", \"растеж\" и \"иновации\".  Номинираните фирми са 23 на брой. Освен председателят Бойко Борисов на бала са поканени всички министри, министърът на регионалното развитие и благоустройството Николай Нанков, на образованието и науката - Красимир Вълчев и на здравепазването Кирил Ананиев, вече пристигнаха. Дойде и министърът на финансите Владислав Горанов и шефът на енергийната комисия в парламента Делян Добрев. Тук са и председателят на КРИБ Кирил Домусчиев с брат си Георги Домусчиев и съпругата си Кремена Проданова, изпълнителният директор на КРИБ Евгени Иванов, Николай Вълканов, председателят на съвета на директорите на \"Минстрой\" Доминик Хамер, изпълнителен директор на \"Геотехмин\", инженер Мирослав Мазнев, изпълнителен директор на Камарата на строителите в България. Очаква се всеки момент да пристигне и министър-председателят Бойко Борисов. Очаквайте подробности! ", "date": "2018.06.05", "title": "Започна четвъртият годишен бал на КРИБ"}
{"url": "https://www.24chasa.bg/novini/article/6898650", "text": "Жените трябва да имат право да избират дали да излязат в пенсия на 63 години или да продължат работа до 65 години, на каквато възраст се пенсионират мъжете, реши румънският Конституционен съд, съобщава информационният сайт Зиаре. Съдът смята, че прекратяването на трудовия договор при жените на по-малка възраст отколкото при мъжете може да се смята за дискриминация, затова жените, навършили 63 години, трябва да имат право да изберат дали да се пенсионират или да продължат трудовата си дейност до възрастта, на която законът предвижда прекратяване на трудовия договор при мъжете, тоест 65 години, предаде БТА. Същевременно съдът постанови, че законовата разпоредба, предвиждаща различна възраст за пенсиониране на мъжете и жените, съответства на конституцията.", "date": "2018.06.05", "title": "Румънският Конституционен съд реши жените да имат право да работят до 65 години"}
{"url": "https://www.24chasa.bg/novini/article/6898660", "text": "Властите в САЩ водят преговори с няколко големи компании, които да поемат финансирането на работата на Международната космическа станция /МКС/ и да я използват като лаборатория, съобщи ТАСС, като се позова на думите на директора на НАСА Джим Брайдънстайн. \"Има заинтересувани лица, които биха могли да се заемат с търговското управление на Международната космическа станция. Аз говорих с много големи корпорации, които проявяват интерес да участват в този проект чрез консорциум\" - заяви Брайдънстайн в интервю за в. \"Вашингтон пост\", цитиран от БТА.  В началото на 2018 г. в САЩ се разгоря дискусия за бъдещето на МКС, след като от Белия дом съобщиха, че ще прекратят прякото държавно финансиране за космическата станция след 7 години. Всяка година НАСА харчи за Международната космическа станция от 3 до 4 милиарда долара. Във финансирането участват още космическите ведомства на Русия, Япония, Канада и Европейската космическа агенция. Директорът на НАСА не назова имената на компаниите, които проявяват интерес към проекта. Той обаче призна, че пред включването на бизнеса в управлението на Международната космическа станция има редица трудности. Както отбелязва \"Вашингтон пост\", превръщането на космическата станция в търговски проект няма да е лесно заради международния й характер.", "date": "2018.06.05", "title": "САЩ преговарят Международната космическа станция да стане лаборатория на частни компании"}
{"url": "https://www.24chasa.bg/novini/article/6898674", "text": "Президентът на САЩ Доналд Тръмп обжалва съдебното решение, забраняващо му да блокира критични към него в Туитър, предаде Асошиейтед прес. Вчера адвокатите на Тръмп обявиха, че ще обжалват решението на Миналия месец съдия Наоми Рийс Букуолд постанови, че Тръмп е нарушил Първата поправка, предаде БТА. Според съдията хората имат право да отговарят директно на политици, които използват профилите си като обществени форуми за официалната си дейност. В решението обаче не беше включено нареждане към Тръмп да разблокира вече блокирани потребители. Потребителка, която е била сред тях и заведе дело срещу президента, написа в Туитър, че достъпът й е бил възстановен.", "date": "2018.06.05", "title": "Тръмп обжалва забраната на съда да блокира критиците си в Туитър"}
{"url": "https://www.24chasa.bg/novini/article/6898684", "text": "Пловдивската полиция обяви за национално издирване 27-годишната психоложка Антония Лукова, която е виновникът за мелето на пътя между граф Игнатиево и Труд, станало в неделя.  Лукова не се е явила днес за разпит поради което е взета тази мярка спрямо нея. По-рано днес районната прокуратура обяви, че именно Лукова е шофирала Маздата, която причини тежката катастрофа.  Както вече \"24 часа\" писа, малко след инцидента на място се е появил млад мъж, който поел вината. Бил е арестуван, тъй като дал положителен тест за наркотици. По свидетески показания обаче разследващите са установили, че именно Лукова е карала. Днес приятелят й е бил освободен от ареста. За Лукова е известно, че е имала много нарушения на закона за движение по пътищата заради употреба на алкохол и дрога. По неофициална информация й е била отнемана и книжката.  Във фаталния ден тя била на гости на свои близки в Калояново, където е бащиния й дом. Жители на селото разказаха, че родителите й от дълги години работели в чужбина. Момичето било отгледано от баба си, завършило психология в София и останало там да живее. ", "date": "2018.06.05", "title": "Обявиха за национално издирване психоложката от мелето с 8 ранени край Пловдив"}
{"url": "https://www.24chasa.bg/novini/article/6898696", "text": "Парламентът да обсъди като първа точка в четвъртък възобновяването на проекта АЕЦ \"Белене\", предвижда проектопрограмата на Народното събрание за тази седмица. Предлага се депутатите да обсъдят две проекторешения - едното, внесено от \"БСП за България\", за отмяна на мораториума върху строителството на АЕЦ \"Белене\" и другото на управляващите - за възобновяване на действията по търсенето на възможности за изграждане на централата, съвместно със стратегически инвеститор. Също в четвъртък се предвижда депутатите да разгледат проектите за модернизация на армията - за придобиване на бойна техника и на нов тип боен самолет. Утре е първото заседание за месеца и съгласно правилника на НС парламентарните групи могат да предлагат точки в дневния ред, които се включват без преди това да се гласуват. От ПГ на \"Обединени патриоти\" са предложили депутатите да разгледат на първо четене промени в Наказателния кодекс. От ГЕРБ предлагат в дневния ред - законопроект за ратифициране на Протокола за предварително изпълнение на Споразумението относно Единния патентен съд. Предвижда се тази седмица парламентът да избере и председател на Комисията за публичен надзор над регистрираните одитори. В проектопрограмата е още първото четене на законопроект за административното регулиране на икономически дейности, свързани с нефт и продукти от нефтен произход, и на изменения в Закона за регистър БУЛСТАТ, както и второто четене на законопроекта за допълнение на Закона за кредитните институции. Предлага се депутатите да разгледат и Доклада за състоянието на отбраната и въоръжените сили на Република България през 2017 г., както и да обсъдят на първо четене пет законопроекта за промени в Закона за устройство на територията. В петък е предвиден редовен парламентарен контрол.", "date": "2018.06.05", "title": "Възобновяването на проекта \"Белене\" и модернизацията на армията ще обсъдят в парламента"}
{"url": "https://www.24chasa.bg/novini/article/6898716", "text": "Американският милиардер и общественик Дейвид Коук се оттегля от компанията Коук индъстрис (Koch Industries) и от политическата активност на семейство Коук по здравословни причини, съобщиха световните агенции. Здравето на 78-годишният нюйоркчанин се влошава според писмо, изпратено от по-възрастния му брат Чарлз Коук до представители на компания днес. Дейвид Коук заедно с брат си Чарлз притежава втората по големина в САЩ частна компания, чиято дейност се простира от рафинерии и химическа промишленост до животновъдство и горско стопанство, предаде БТА. Братята са известни с това, че отделят много средства за консервативни инициативи, за да се противопоставят на намесата на правителството в бизнеса, отбелязва Ройтерс. Демократите демонизираха братята Коук заради прекомерното им влияние върху консервативната политика през последното десетилетие. Въпреки това има случаи, при които братята влизаха в сблъсъци с администрацията на Тръмп. Дейвид, който е диагностициран с рак на простатата още преди почти две десетилетия, е изпълнителен вицепрезидент на Коук индъстрис. Братята са дарили няколко милиона на лекари и изследователски центрове за лечение на рак. Дейвид винаги е бил борец и се справя с това предизвикателство по същия начин, посочва в писмо Чарлз Коук. Новината излиза ден, след като братята обявиха, че ще започнат кампания на стойност милиони долари срещу митата, обявени от президента на САЩ Доналд Тръмп, и в подкрепа на свободната търговия. През октомври миналата година списание \"Форбс\" публикува класацията на 400-те най-богати американци. Братята Чарлз и Дейвид Коук заеха шесто и седмо място с по 48,5 милиарда долара.", "date": "2018.06.05", "title": "Здравето на Дейвид Коук се влошава, той се оттегля от бизнеса и политическата дейност"}
{"url": "https://www.24chasa.bg/novini/article/6898743", "text": "Четирима българи вече трети месец са в индонезийски затвор заради сбиване с други наши сънародници. Близките им твърдят, че не са получили адекватна помощ от консула ни в Джакарта. Българите са задържани в ранните часове на 14 март на остров Бали. Според разказа им били там, за да подготвят сватбата на един от тях – Камен Томов от Девин, съобщи Би Ти Ви. „Имаше акция в нашия хотел, докато закусваме, влязоха над 50 човека с автомати... всички, които бяха бели, бяха свалени на земята, вързани с тиксо – ръце, крака, очите...”, твърди Камен Томов. Четирима българи попадат в ареста. По думите им едва 40 дни по-късно разбрали причината – заради побой с друга група българи. Твърдят обаче, че не са участвали в сблъсъка. „Нито познаваме жертвата, която е наранена, абсолютно нищо. Просто дойдоха полицаите, заключиха ни, направиха ни тараш на стаите, без документи да ни покажат...”, казва Валентин Малкочев. Българите подозират, че са арестувани, защото са европейци и искат да ги изнудват за пари. Оплакват се от много лоши условия в затвора. Близките на задържаните разказват, че информация за случая достигнала до посолството ни в Индонезия едва в края на април. И че не получили адекватна подкрепа от консула ни там. От външното ни министерство отговориха пред Би Ти Ви, че упреците към работата на посолството и консула са неоснователни. „Упреците към работата на посолството и на българския консул в Джакарта са напълно неоснователни. Посолството следи развитието на случая от самото му възникване. Българският консул е в непрекъсната връзка с адвоката на задържаните български граждани и в сътрудничество с него е предприел всички възможни стъпки пред местните власти за по-бързо решаване на случая. До момента нашето посолство е извършило следното: – Предложило е списък с адвокати, от който е избран защитник – Съгласувано с адвоката посолството е изпратило писмо до полицията на остров Бали с искане за депортация на лицата – Консулът ни в Джакарта е поискал от дирекция „Консулски отношения“ на МВнР на Индонезия съдействие за депортация, както и българските граждани да не бъдат местени в затвора. – Многократно е искано от индонезийските власти ускорено разглеждане на случая и информация за възможностите за освобождаване под гаранция. Очаква се решението на прокурора дали ще повдигне обвинения срещу задържаните“, гласи отговорът на Министерството на външните работи.", "date": "2018.06.05", "title": "Набедени за побой българи вече трети месец лежат в индонезийски затвор"}
{"url": "https://www.24chasa.bg/novini/article/6898415", "text": "Истинско сражение водят селски кметове от община Раковски за стария асфалт от магистрала \"Тракия\". В момента се ремонтира северното платно в участъка от Стряма до Плодовитово, а настилката се изгребва и стоварва на депо в Белозем. Хиляди тонове асфалт са струпани, които ще отидат за настилка на калните улици в 5-хилядното село. Мрежата е 68 км, а 80% от нея е трагична. Научили за стария асфалт, съседните села също настояват да получат, тъй като пътищата им са отчайващи. \"И за другите населени места в общината ще има\", успокои кметът на Белозем Иван Тачев. Той твърди, че старият асфалт ще отиде за най-разбитите трасета в селото на белия щъркел. \"Ще го закараме там, където няма никаква настилка. Първо обаче ще подравним улиците и тогава ще положим фракцията, а след това ще минат валяци да заравнят\", обясни Тачев, който управлява четвърти мандат едно от най-големите селища в Пловдивско. Всеки ден хората му се оплакват от лошите пътища. Кметът обясни, че с предимство щяла да бъда насипана улица \"Георги Атанасов\", където е зъболекарският кабинет на д-р Миньо Тодоров. Отсечката е осеяна не с дупки, а с огромни ровове, през които може да мине високопроходима техника. В същото време хората от селото газят кал, за да идат на стоматолог. От стария асфалт ще положат и по ул. \"Иван Михов\", която доскоро носеше името \"Ивайло\". Тя също е в трагично състояние. Белоземци негодуват, че не им разрешават да вземат стария асфалт от магистралата, за да си оправят пред домовете. Някои са платили на камиони и са успели да си закарат до къщите. \"Нека не бързат да влагат собствени средства. Разбирам, че нямат търпение и са загубили доверие в институциите. Но за всички ще има\", увери Тачев. Той съветва най-нетърпеливите да му се обадят, но условието е старият асфалт да бъде положен единствено и само върху общински улици, а не в частни дворове.", "date": "2018.06.05", "title": "Бой за стария асфалт от магистрала \"Тракия\""}
{"url": "https://www.24chasa.bg/novini/article/6898753", "text": "В случай на необходомиост турските военни могат да проведат операция в иракския район Синджар, е заявил днес турският президент Реджеп Тайип Ердоган на митинг в Зонгулдак /Северна Турция/, съобщава ТАСС, като се позовава на турския телевизионен канал НТВ. В случай на необходимост ние ще влезем в Синджар и ще направим всичко, което трябва /за унищожаване на терористите - бел.ТАСС/, е предупредил Ердоган. Вчера турският вицепремиер Бекир Боздаг каза, че Турция \"може по всяко време да навлезе в иракския район Кандил\", където през последните 35 години са разположени лагери на Кюрдската работническа партия /ПКК/. Турският министър на вътрешните работи Сюлейман Сойлу обяви на 3 юни, че турските войници се придвижват към района на Кандил. В началото на май Ердоган съобщи, че Турция ще продължи операциите в Ирак и Сирия до пълното отстраняване на заплахата от терористи край нейните граници, предаде БТА. Групировката Кюрдска работническа партия /ПКК/, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.06.05", "title": "Ердоган: Ако е необходимо Турция може да влезе в иракския район Синджар"}
{"url": "https://www.24chasa.bg/novini/article/6898762", "text": "Украинските власти обявиха, че днес е пламнал горски пожар в района на експлодиралата атомна централа в Чернобил, но увериха, че няма покачване на нивото на радиацията, предаде Франс прес. Суха трева на около 10 километра от централата е пламнала тази сутрин, а след това огънят се е разпространил до горски масив, предаде БТА. Около 130 спасители, два пожарни самолета и един хеликоптер се борят с пламъците, съобщава украинската служба на извънредните ситуации. Четвъртият реактор на централата експлодира през 1986 г. при изпитания и причини най-тежката ядрена катастрофа в историята. Радиоактивни елементи, изпуснати от реактора заразиха, по някои изчисления, близо три четвърти от територията на Европа и най-вече Украйна, Русия и Беларус. Зоната около централата в радиус от 30 километра е необитаема и до днес. Другите три реактора в Чернобил продължиха да произвеждат електричество до окончателното им затваряне през декември 2000 г.", "date": "2018.06.05", "title": "Горски пожар е избухнал в Чернобил, \nняма покачване на нивото на радиацията"}
{"url": "https://www.24chasa.bg/novini/article/6898711", "text": "Вицепремиерът Валери Симеонов и министърът на туризма Николина Ангелкова влязоха в задочен спор през фейсбук за 20 дка, които допреди 2 години са били част от южния плаж на Слънчев бряг. Симеонов написа в профила си, че министърката е поискала от МРРБ да извади 20 дка от плажа от регистъра на изключителната държавна собственост и да ги прекатегоризира като частна. Така според него се подготвяла продажба на държавни парцели. 20-те декара са край хотели на Елена Иванова, шефка на Съюза на собствениците в курорта, написа Симеонов. Той е постнал и снимка на мястото плюс карта на местността и припомня, че още миналата година се е борил срещу незаконни обекти около тези хотели. Те били премахнати, но както пише Симеонов: “апетитите останаха”. Няколко часа по-късно Ангелкова отговори, че не продава плажове, а ги управлява чрез отдаване под наем или концесия. Тя обясни, че е поискала изменението заради актуална специализирана карта на плажа от 2015 г., която отразява по-точно състоянието и площта на ивицата, отколкото старата кадастрална от 2005 г. Министерството предпочита да работи с актуални карти, защото при наемането или концесионирането на плажовете трябва да провежда процедурите правилно и да съставя документите коректно, написа Ангелкова. Точната площ на един плаж е важна, защото от нея се определя концесионното възнаграждение и тя участва в изчисляването на това колко квадратни метра търговски обекти може да има. Те може да са до 2% от актуалната площ на плажа, а 50% трябва да е свободна. “Превратно тълкуваме нещата може би. Процедурата за специализираната карта, която е поискала министър Ангелкова, е нормална”, каза в Кюстендил регионалният министър Николай Нанков. Той обясни, че специализираните карти са в сила от 2 години, просто досега не са били нанесени върху кадастралните. “Темата, която вицепремиерът Валери Симеонов засяга - за продажба на държавни имоти, изобщо не стои на дневен ред, но утре ще го обсъдим на Министерския съвет”, каза Нанков. Специализираните карти на зоните А и Б по Закона за Черноморското крайбрежие бяха въведени през 2014 г. от служебното правителство. Причината бяха скандалите с много защитени територии и дюни, които по кадастър попадаха в землищата на населени места и се застрояваха. В картите са описани точно всички дюни, заливи, острови, полуострови, плажове, брегоукрепителни съоръжения. Картите бяха завършени в края на 2017 г. От началото на тази година във всички заповеди на туристическия министър за концесия или наемане на плажове площта се описва едновременно според кадастралната карта и според специализираната.", "date": "2018.06.05", "title": "Двама министри: Симеонов греши, няма продажба на плажове (Обзор)"}
{"url": "https://www.24chasa.bg/novini/article/6898639", "text": "Ливанското шиитско движение Хизбула, ключов поддръжник на режима на президента Башар Асад, изтегли бойците си от районите в Сирия близо до границата с Ливан, предаде ДПА. Пресслужбата на Хизбула потвърди, че всичките позиции са предадени на единадесета дивизия на сирийската армия. Хизбула и иранските й съюзници се сражават на страната на Асад от началото на войната през 2011 г. и помогнаха на правителството да постигне значителни победи срещу опозицията през последните години, предаде БТА. По непотвърдени сведения Хизбула и Иран подготвят изтеглянето си от позиции в Южна Сирия и близо до сирийско-израелската граница. Руска военна полиция ще се разположи в районите до границата с Израел заедно със сирийската армия, посочва ДПА. Най-малко 11 души, сред които пет деца, бяха убити при удар на водената от САЩ международна антиджихадистка коалиция срещу териториите, контролирани от \"Ислямска държава\" в Североизточна Сирия, съобщи днес Сирийският център за наблюдение на човешките права. Сирийското външно министерство заяви в писмо до Съвета за сигурност на ООН, че продължаващите \"военни престъпления на този съюз имат една единствена цел\" - подкопаване на суверенитета, единството и териториалната цялост на Сирия и удължават кризата в страната. Поддържаните от САЩ Сирийски демократични сили (СДС) на 3 юни започнаха военна операция срещу \"Ислямска държава\" (ИД) в района около град Дашиша, близо до границата с Ирак. СДС заявиха, че операцията е част от втория етап на кампанията на иракската армия и международната коалиция за изтласкване на джихадистите от намиращите се все още под техен контрол територии по сирийско-иракската граница.", "date": "2018.06.05", "title": "Хизбула се оттегля от позиции в Сирия до границата с Израел"}
{"url": "https://www.24chasa.bg/novini/article/6898564", "text": "Пътят на ЕС е един и това е обединение. Това заяви в специално интервю за телевизия Европа Симеон Сакскобурготски. Според него сътресенията в Общността са временни и ще бъдат преодолени чрез единство. Той определи българското европредседателство като успешно, а срещата ЕС - Западни Балкани на 17 май като ключова за страните от региона. \"Съдейки от международните отзиви - ДА, тази среща наистина е била успешна и интересна. Най-вече мисля че и за България е много полезна, защото намерихме ниша, за която да имаме, не бих казал водеща роля, но престижна роля в този край на Европа, в страните които още не са членки и да може да им се помогне и въобще да се фокусираме върху тази тема. Тук мисля че това беше много уместно и удачно от страна на нашите власти да акцентират върху тези теми. А всичко друго, разбира се, постепенно - ето виждате днес има среща на министрите на земеделието, което е извънредно важно и за нас. Знаете ли това са временни моменти, тези председателства, светът не започва и не свършва с всяко председателство, но хубаво е да се справим и аз мисля че така сме направили\", каза Сакскобурготски.", "date": "2018.06.05", "title": "Сакскобурготски: България изигра престижна роля в региона с европредседателството"}
{"url": "https://www.24chasa.bg/novini/article/6898570", "text": "“Днес Върховният касационен съд потвърди решението на Софийския апелативен съд, с което окончателно осъдих предаването “Господари на ефира” за нарушаване на авторското право по отношение на “Шоуто на Слави”, обяви Слави Трифонов в личния си профил във фейсбук във вторник, 5 юни. Съдът е задължил екипът на “Господарите” да плати 13 038,25 лева. “Това е окончателното решение по този казус”, обясни Трифонов в социалната мрежа. Преди 10 години той започна няколко дела срещу “Господари на ефира” за нарушаване на авторски права. Те бяха заведени заради това, че “Господарите” са използвали в свои предавания кадри от шоуто, по-дълги от 30 сек. Толкова е времето, което по закон може да се използва от друг автор и да не се смята за кражба. Миналото лято от екипа на “Господарите” се похвалиха, че са спечелили едно от тях. “С окончателно (без право на обжалване) решение от 02.08.2017 г. Върховният касационен съд постанови, че използването на откъси от “Шоуто на Слави Трифонов” в “Господари на ефира” не нарушава Закона за авторското право и сродните му права и отхвърли изцяло исковете, предявени от продуцентската компания на Слави “Седем осми” АД, обясниха тогава. Сега Върховният касационен съд се произнесе в полза на “Шоуто на Слави”. “Съдебната сага не е свършила. Имаме още няколко висящи дела с “Шоуто на Слави”, които са по различни инстанции. Материята е нова за България и няма много практика по подобни казуси”, каза Джуди Халваджиян, продуцент на “Господарите”. “Това дело не беше за пари, а за справедливост. Затова ще даря цялата сума на организацията на майките, грижещи се за децата с увреждания”, обясни Трифонов. ", "date": "2018.06.05", "title": "“Шоуто на Слави” осъди “Господари  на ефира” за 13 000  лв."}
{"url": "https://www.24chasa.bg/novini/article/6898567", "text": "Руският президент Владимир Путин каза днес, че Русия е преодоляла всички трудности, предизвикани от западните санкции и добави, че тези санкции са вредни и за двете страни, предадоха Ройтерс и ТАСС. Той говори на пресконференция във Виена след разговорите с австрийския президент Александър ван дер Белен, предаде БТА. \"Санкциите са вредни и за тези, които ги инициират, и за тези, срещу когото са насочени. Струва ми се, че всички са заинтересувани от отмяната им. Ние също. Прекрасно разбираме и си даваме сметка, че за всяка страна от ЕС поотделно е сложно да говори за това, но всичко, което става в тази сфера, не ни пречи да развиваме отношенията си с Австрия\", каза Путин. Ван дер Белен, цитиран от Ройтерс, повтори на пресконференцията австрийската позиция, че в отношенията с Русия Виена ще действа в унисон с Европейския съюз. Посещавайки Австрия в началото на четвъртия си президентски мандат, Путин избра една от западните страни, които се стреми да поддържа диалог с Москва, въпреки различията за руската намеса в конфликтите в Украйна и Сирия, посочва ДПА. За разлика от много европейски страни, дясното правителство на Австрия не изгони руски дипломати заради отравянето във Великобритания на двойния руски агент Сергей Скрипал и дъщеря му. Агенцията подчертава и думите на Путин от вчерашното му интервю по австрийската телевизия О Ер Еф, че \"Австрия традиционно е един от най-надеждните ни партньори в Европа\". Очаква се по-късно днес Путин да разговаря и с австрийския федерален канцлер Себастиан Курц, който е привърженик на поетапното вдигане на санкциите на ЕС срещу Москва, ако е налице прогрес в уреждането на украинския конфликт. А крайнодясната австрийска Партия на свободата, която е коалиционен партньор на Курц, е още по-явен привърженик на отмяна на санкциите, добавя ДПА.", "date": "2018.06.05", "title": "Путин: Санкциите са вредни и за двете страни, всички имат интерес от отменянето им"}
{"url": "https://www.24chasa.bg/novini/article/6898422", "text": "„Днес е знаков ден, тъй като на летище София посрещаме един от самолетите на Компонента E-3A (AWACS) от състава на Силите за ранно предупреждение и контрол на НАТО. За нас това посещение е демонстрация на единството на Алианса, на България като член на НАТО и като част от общата система за противовъздушна отбрана на Алианса. Самолетите AWACS отработват действия по разузнаване и радиоелектронно управление на авиационните средства и в интерес на въздушната отбрана на България“. Това каза заместник-министърът на отбраната Атанас Запрянов днес, 5 юни, на летище София по време на статичния показ на самолет на НАТО E-3A, оборудван със система за далечно радиолокационно откриване и управление (AWACS). „Посещението на самолет E-3A (AWACS) е символ на единството на страните-членки и усилието на България да модернизира своите Военновъздушни сили по изискванията на НАТО, както и израз на нашето желание да допринасяме за колективната отбрана и в областта на военновъздушния компонент“, каза още заместник-министър Запрянов. „В сложната геополитическа обстановка изпълнението на задачите на Въоръжените сили на страните-членки на НАТО изисква повече колективни усилия и достатъчно ресурси, като същевременно се отчитат националните приоритети и особености. Самолетите Е-3А предоставят на Авиационния оперативен център (АОЦ) изключително ценна информация за въздушната обстановка, далеч извън покритието на нашите радари, осъществяват обмен на оперативна информация“, каза заместник-командирът на Военновъздушните сили бригаден генерал Петьо Мирчев. Посещението на самолет Е-3А се организира от Командването на българските Военновъздушни сили по инициатива на Обединеното военновъздушно командване на НАТО – Рамщайн, Германия, и е израз на ангажираността на Алианса към сигурността на Югоизточния регион на Европа. Бригаден генерал Мирчев посочи, че необходимостта от добра подготовка и взаимодействие между военновъздушните сили на страните-членки на НАТО е не просто самоцел, а резултат от новите реалности в стратегическата среда. Той отбеляза, че през тази година българските Военновъздушни сили ще участват в 12 съвместни учения и тренировки със съюзници от НАТО, които правят впечатление не само с по-големия брой участници, но и с по-голямата сложност на изпълняваните задачи. „Системата Е-3А AWACS като част от Силите на НАТО за далечно радиолокационно откриване и управление е ключов елемент от мерките за гарантиране на сигурността на съюзниците от НАТО. Ние подкрепяме действията по възпиране и отбрана и даваме своя принос, като сили с висока степен на готовност, към водещите въздушни елементи на Силите за отговор на НАТО“, посочи в изказването си бригаден генерал Карстен Щойе - командир на компонента E-3A (AWACS) от състава на Силите за ранно предупреждение и контрол на НАТО в Гайленкирхен, Германия. „Присъствието ни днес на международното летище София изпраща ясно послание: България е неотделима част от семейството на НАТО и ние, като съюзници, сме готови да се отбраняваме и не преставаме да бъдем бдителни“, заяви той. Бригаден генерал Карстен Щойе отбеляза, че след 2014 г. като част от мерките за гарантиране на сигурността на съюзниците са изпълнени повече от 1400 мисии и са осъществени 11 000 летателни часа в европейското въздушно пространство на НАТО. Статичният показ на самолета на НАТО Е-3А „AWACS“ наблюдаваха и участниците в тридневната планираща конференция на Силите на НАТО за далечно радиолокационно откриване и управление, която се провежда в България.", "date": "2018.06.05", "title": "Вижте самолета АУАКС на летище София"}
{"url": "https://www.24chasa.bg/novini/article/6898408", "text": "Единадесет души загинаха, а деветима бяха ранени при взрив в железодобивна мина в Североизточен Китай, предаде Франс прес, позовавайки се на Китайската централна телевизия. Двадесет и пет човека са затрупани в мината вследствие на експлозията, предава БТА.                                                                                                                                                                                                                                                                                                                       ", "date": "2018.06.05", "title": "11 загинаха, а 25 са затрупани при експлозия в мина в Китай"}
{"url": "https://www.24chasa.bg/novini/article/6898426", "text": "Агенции на ООН призоваха днес САЩ да спрат да арестуват по границата с Мексико семейства на мигранти с нередовни документи и да отделят от тях децата, предаде Ройтерс. Неколкостотин деца, прекосили южната граница на САЩ, пребивават в центрове за задържане от октомври м.г. съгласно декрет на президента Доналд Тръмп, каза в Женева говорителка на Върховния комисар на ООН за правата на човека. \"САЩ трябва незабавно да прекратят тази практика на разделяне на семейства и да криминализират нещо, което е най-многото административно нарушение - за нередовно влизане или престой в САЩ\", заяви говорителката Равина Шамдасани, предаде БТА.  Тя подчерта, че влизането в страната \"не може да бъде криминално престъпление\" и че сред задържаните деца има и много малки, включително бебета. Въпреки че САЩ не са ратифицирали Конвенцията на ООН за правата на децата, те са я подписали и имат ангажимента да я спазват, добави Шамдасани. Уилям Спиндлър, говорител на Върховния комисар на ООН за бежанците, изрази позицията на своето ведомство, че \"запазването на единството на семейството е фундаментален принцип в защитата на бежанците\". Той добави, че повечето мигранти са от Гватемала, Хондурас и Салвадор, където се ширят насилие и се преследват деца и младежи, а това им дава правото да получат международна подкрепа.", "date": "2018.06.05", "title": "ООН призова САЩ да спрат арестите на мигрантски семейства по границата с Мексико"}
{"url": "https://www.24chasa.bg/novini/article/6898461", "text": "Южната и най-богата германска провинция Бавария смята да си наема сама чартърни полети, за да депортира отхвърлени кандидати за убежище, съобщи Асошиейтед прес, цитирайки баварския премиер Маркус Зьодер. Това е една от редицата мерки, които имат за цел да ускорят процедурата по даване на убежище, която ще бъде въведена през август - в навечерието на местните избори, които предстоят наесен, предаде БТА.  Бавария ще създаде седем големи лагера - т.нар. възлови центрове, в които кандидатите за убежище ще живеят в очакване на разглеждане на молбите им, каза Зьодер пред репортери. Управляващият в провинцията консервативен Християнсоциален съюз на Зьодер - баварска сестринска партия на управляващия ХДС на канцлерката Ангела Меркел, е изправен пред сериозно предизвикателство на изборите на 14 октомври от антиимигрантската крайнодясна партия \"Алтернатива за Германия\".", "date": "2018.06.05", "title": "Бавария ще наема чартърни полети, за да депортира отхвърлени кандидати за убежище"}
{"url": "https://www.24chasa.bg/novini/article/6898438", "text": "Новаков няма да го коментирам, той представя думи, които не съм казала. Днешните  оценки на транспортния бранш са важни, коментира темата за българските превозвачи и изказванията на евродепутата Андрей Новаков лидерката на БСП Корнелия Нинова в предаването \"Лице в лице\" по  .  Има напредък затова че се седна, разговаря се по темата. Досега шофьорите трябваше да се връщат, сега камионите пълни трябва да влязат и също така пълни да излязат от България, тези камиони не могат сами да се върнат нали? Досега само шофьорът трябваше, а сега и камионът и то пълен. Това е по-тежкото, заяви Нинова.  Важно е гласуването в залата, тя ще реши, а след това има още процедури. Това е начало, нямаме основания за изказвания като \"България победи Макрон\", това е абсурд, категорична е лидерката на БСП.  Не бива да казваме нашето председателство свършва, другите ще го решат, късно се включи нашето правителство в битката. Трябва да търсим съмишленици в другите държави, които са в нашето положение - например защо досега не потърсихме помощ в Гърция, Кипър?, попита Нинова.  Вишеградската четворка подписва декларация, която казва, че не са съгласни да се намаляват парите за по-недоразвитите райони. Нашата страна е най-бедната в Европейския съюз. Такъв проект за бюджет представи господин Юнкер, той тепърва ще се обсъжда. Ние не сме съгласни, защото нашите народи ще изостанат от останалите. Трябва да защитим кохезията и земеделските стопани. Ако ни се намалят субсидиите още, ние ликвидираме селското стопанство. Затова смятам, че е добре да подкрепим Вишеградската четворка, коментира Корнелия Нинова подкрепата си за декларацията на Вишеградската четворка. Този, който управлява, не е редно сам да си избира хората, които ще го проверяват. Сбъркана е концепцията на антикорупционния орган. Как да работи орган, който е назначен от крадците, за да ги хваща, естествено, че няма да работи, и тук изключваме фактът, че на власт са ГЕРБ, днес са те, утре може да е някой друг, коментира работата на антикорупционния орган Нинова. ", "date": "2018.06.05", "title": "Нинова: Изказвания като \"България победи Макрон\" са абсурд!"}
{"url": "https://www.24chasa.bg/novini/article/6898476", "text": "1. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА РАБОТНАТА ПРОГРАМА НА КОМУНИКАЦИОННАТА СТРАТЕГИЯ НА РЕПУБЛИКА БЪЛГАРИЯ ЗА ЕВРОПЕЙСКИЯ СЪЮЗ ЗА 2017 Г. И ЗА ПРИЕМАНЕ НА РАБОТНА ПРОГРАМА НА КОМУНИКАЦИОННАТА СТРАТЕГИЯ НА РЕПУБЛИКА БЪЛГАРИЯ ЗА ЕВРОПЕЙСКИЯ СЪЮЗ ЗА 2018 Г. Внася: заместник министър-председателят по правосъдната реформа и министър на външните работи 2. ПРОЕКТ НА ПОСТАНОВЛЕНИЕ ЗА СЪЗДАВАНЕ И ФУНКЦИОНИРАНЕ НА МЕХАНИЗЪМ ЗА СЪВМЕСТНА РАБОТА НА ИНСТИТУЦИИТЕ ПО ОБХВАЩАНЕ И ВКЛЮЧВАНЕ В ОБРАЗОВАТЕЛНАТА СИСТЕМА НА ДЕЦА И УЧЕНИЦИ В ЗАДЪЛЖИТЕЛНА ПРЕДУЧИЛИЩНА И УЧИЛИЩНА ВЪЗРАСТ Внася: министърът на образованието и науката 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „СЪЮЗ НА ГЛУХИТЕ В БЪЛГАРИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 4. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „НАЦИОНАЛНА ОРГАНИЗАЦИЯ НА СЛЯПО-ГЛУХИТЕ В БЪЛГАРИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 5. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАГРАЖДАВАНЕ НА СВЕТОСЛАВ ДАСКАЛОВ С ОРДЕН „ЗА ВОЕННА ЗАСЛУГА“ ПЪРВА СТЕПЕН Внася: заместник министър-председателят по обществения ред и сигурността и министър на отбраната 6. ПРОЕКТ НА РЕШЕНИЕ ЗА ПРИЕМАНЕ НА КОНСОЛИДИРАН ГОДИШЕН ДОКЛАД ЗА ВЪТРЕШНИЯ КОНТРОЛ В ПУБЛИЧНИЯ СЕКТОР В РЕПУБЛИКА БЪЛГАРИЯ ЗА ПЕРИОДА 1 ЯНУАРИ – 31 ДЕКЕМВРИ 2017 Г. Внася: министърът на финансите 7. ПРОЕКТ НА РЕШЕНИЕ ЗА ВНАСЯНЕ В НАРОДНОТО СЪБРАНИЕ НА ПЕТИ ГОДИШЕН ДОКЛАД ПО ИЗПЪЛНЕНИЕТО НА РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛА СРЕЩУ РЕПУБЛИКА БЪЛГАРИЯ Внася: министърът на правосъдието 8. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФА №4 НА ТАКСИТЕ, КОИТО СЕ СЪБИРАТ В СИСТЕМАТА НА МИНИСТЕРСТВОТО НА ВЪТРЕШНИТЕ РАБОТИ ПО ЗАКОНА ЗА ДЪРЖАВНИТЕ ТАКСИ, ПРИЕТА С ПОСТАНОВЛЕНИЕ №53 НА МИНИСТЕРСКИЯ СЪВЕТ ОТ 1998 Г. Внася: министърът на вътрешните работи 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ПЛАЩАНИЯ ОТ ЦЕНТРАЛНИЯ БЮДЖЕТ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2018 Г. ЗА ПРЕДОСТАВЯНЕ НА ВЪЗМЕЗДНА ФИНАНСОВА ПОМОЩ НА „ХОЛДИНГ БДЖ“ ЕАД – СОФИЯ Внася: министърът на транспорта, информационните технологии и съобщенията 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА УЧИЛИЩНАТА МРЕЖА“, ОДОБРЕНА С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2018 Г., ПРИЕТА С ПОСТАНОВЛЕНИЕ №17 НА МИНИСТЕРСКИЯ СЪВЕТ ОТ 2018 Г. Внася: министърът на образованието и науката 12. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧЕН СЕРВИТУТ ВЪРХУ ПОЗЕМЛЕН ИМОТ В ГОРСКА ТЕРИТОРИЯ – ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА С. РАВНОГОР, ОБЩИНА БРАЦИГОВО Внася: министърът на земеделието, храните и горите 13. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „АВТОМАГИСТРАЛА „ХЕМУС“, УЧАСТЪК ОТ КМ 310+940 (ПЪТЕН ВЪЗЕЛ „БУХОВЦИ“ ПРИ ПРЕСИЧАНЕ С ПЪТ ІІІ-5102) ДО КМ 327+260 (НАЧАЛО ПЪТЕН ВЪЗЕЛ „БЕЛОКОПИТОВО“), УЧАСТЪК ОТ КМ 317+360 ДО КМ 318+820, НАМИРАЩИ СЕ В ЗЕМЛИЩЕТО НА С. ЧЕРЕНЧА, ОБЩИНА ШУМЕН, ОБЛАСТ ШУМЕН Внасят: министърът на регионалното развитие и благоустройството министърът на финансите 14. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА НАЦИОНАЛНАТА АГЕНЦИЯ ПО ПРИХОДИТЕ Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 15. ПРОЕКТ НА РЕШЕНИЕ ЗА ОБЯВЯВЯНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЕЩЕРА, ОБЛАСТ ПАЗАРДЖИК Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ОТКРИВАНЕ НА КОНСУЛСТВО НА МОНГОЛИЯ В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, СЪС СЕДАЛИЩЕ В РУСЕ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТ РУСЕ, И ЗА ДАВАНЕ НА СЪГЛАСИЕ КАМЕН МИЛКОВ, БЪЛГАРСКИ ГРАЖДАНИН, ДА ИЗПЪЛНЯВА ФУНКЦИИТЕ НА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА МОНГОЛИЯ В РЕПУБЛИКА БЪЛГАРИЯ СЪС СЕДАЛИЩЕ В РУСЕ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТ РУСЕ Внася: заместник министър-председателят по правосъдната реформа и министър на външните работи 18. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОГРАМНО СПОРАЗУМЕНИЕ №В 1381 МЕЖДУ ФЕДЕРАЛНИЯ МИНИСТЪР НА ОТБРАНАТА И СПОРТА НА РЕПУБЛИКА АВСТРИЯ, МИНИСТЪРА НА ОТБРАНАТА НА КРАЛСТВО БЕЛГИЯ, МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЪРА НА ОТБРАНАТА НА РЕПУБЛИКА КИПЪР, МИНИСТЕРСТВОТО НА ОТБРАНАТА НА ЧЕШКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА ФИНЛАНДИЯ, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ГЪРЦИЯ, МИНИСТЪРА НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ, МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ, МИНИСТЪРА НА ОТБРАНАТА НА КРАЛСТВО ИСПАНИЯ, ШВЕДСКИТЕ ВЪОРЪЖЕНИ СИЛИ И ЕВРОПЕЙСКАТА АГЕНЦИЯ ПО ОТБРАНА ОТНОСНО МНОГОНАЦИОНАЛНОТО МОДУЛНО МЕДИЦИНСКО ФОРМИРОВАНИЯ (M3U) Внася: заместник министър-председателят по обществения ред и сигурността и министър на отбраната 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ, ОБЕЗПЕЧАВАЩО СИГУРНОСТТА НА СЪВМЕСТНИТЕ ИЗГРАДЕНИ ВРЪЗКИ МЕЖДУ ДЕПАРТАМЕНТА ПО ВЪТРЕШНА СИГУРНОСТ НА СЪЕДИНЕНИТЕ АМЕРИКАНСКИ ЩАТИ, СЛУЖБАТА ЗА МИТНИЧЕСКА И ГРАНИЧНА ЗАЩИТА НА СЪЕДИНЕНИТЕ АМЕРИКАНСКИ ЩАТИ И ДЪРЖАВНА АГЕНЦИЯ „НАЦИОНАЛНА СИГУРНОСТ“ НА РЕПУБЛИКА БЪЛГАРИЯ Внася: министър-председателят 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО НА РЕПУБЛИКА БЪЛГАРИЯ И МИНИСТЕРСТВОТО НА МЕСТНОТО САМОУПРАВЛЕНИЕ НА РЕПУБЛИКА МАКЕДОНИЯ Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА КУЛТУРАТА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРАТА НА РЕПУБЛИКА ХЪРВАТИЯ ЗА ПЕРИОДА 2018-2021 Г. Внася: министърът на културата 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОТОКОЛ ЗА УДЪЛЖАВАНЕ СРОКА НА ДЕЙСТВИЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА СЪЕДИНЕНИТЕ АМЕРИКАНСКИ ЩАТИ ЗА НАУЧНО-ТЕХНОЛОГИЧНО СЪТРУДНИЧЕСТВО, ПОДПИСАНО НА 4 ЯНУАРИ 2008 Г. ВЪВ ВАШИНГТОН Внася: министърът на образованието и науката 23. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СЪВМЕСТНА ДЕКЛАРАЦИЯ ОТ ВАРНА НА МИНИСТРИТЕ, ОТГОВАРЯЩИ ЗА ТУРИЗМА, НА ДЪРЖАВИТЕ – ЧЛЕНКИ НА ОРГАНИЗАЦИЯТА ЗА ЧЕРНОМОРСКО ИКОНОМИЧЕСКО СЪТРУДНИЧЕСТВО Внася: министърът на туризма 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 14 МАЙ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 14 МАЙ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 26. ПРОЕКТ НА РЕШЕНИЕ ЗА ПРЕКРАТЯВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „АЛБЕНА“, ОБЩИНА БАЛЧИК, ОБЛАСТ ДОБРИЧ Внася: министърът на туризма 27. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ПЯСЪЦИ И ЧАКЪЛИ, ОТ НАХОДИЩЕ „ГАБИ-2“, ОБЩИНА БОБОШЕВО, ОБЛАСТ КЮСТЕНДИЛ Внася: министърът на енергетиката 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ПЕНСИИТЕ И ОСИГУРИТЕЛНИЯ СТАЖ Внася: министърът на труда и социалната политика 29. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА РЕДОВНОТО ЗАСЕДАНИЕ НА СЪВЕТА НА ЕС „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ЧАСТ „ЕНЕРГЕТИКА“, КОЕТО ЩЕ СЕ ПРОВЕДЕ НА 11 ЮНИ 2018 Г. В ЛЮКСЕМБУРГ Внася: министърът на енергетиката 30. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА ЗАСЕДАНИЕТО НА КОРЕПЕР ІІ, ФОРМАТ КОНФЕРЕНЦИЯ НА ПРЕДСТАВИТЕЛИТЕ НА ПРАВИТЕЛСТВАТА НА ДЪРЖАВИТЕ ЧЛЕНКИ, КОЕТО ЩЕ СЕ ПРОВЕДЕ НА 13 ЮНИ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 31. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ СЪС ЗАКОН НА СПОРАЗУМЕНИЕ ЗА ВЪЗМЕЗДНИ КОНСУЛТАНТСКИ УСЛУГИ ЗА ПОДПОМАГАНЕ НА АГЕНЦИЯ „ПЪТНА ИНФРАСТРУКТУРА“ ПРИ ВЪВЕЖДАНЕТО НА НАЦИОНАЛНАТА СИСТЕМА ЗА ЕЛЕКТРОННО СЪБИРАНЕ НА ПЪТНИ ТАКСИ В БЪЛГАРИЯ, ПОДПИСАНО НА 9 МАЙ 2018 Г. В ГР. СОФИЯ МЕЖДУ АГЕНЦИЯ „ПЪТНА ИНФРАСТРУКТУРА“ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ Внася: министърът на регионалното развитие и благоустройството", "date": "2018.06.05", "title": "Вижте какво решава правителството утре"}
{"url": "https://www.24chasa.bg/novini/article/6898491", "text": "Министърът на отбраната Красимир Каракачанов каза пред журналисти, че е оптимист, че няма да има проблем пленарната зала да подкрепи проектите за нов тип боен самолет и основна бойна техника за изграждане на батальонни бойни групи от състава на механизирана бригада, предаде БТА. Днес парламентарната комисия по отбрана подкрепи проекторешението за приемане на проектите с 12 гласа \"за\", без против и с шестима въздържали се. Проекторешението трябва да мине през още една комисия - тази по бюджет и финанси. Очакваме до края на юни проекторешението да бъде обсъдено в пленарна зала, каза председателят на комисията по отбрана Константин Попов. Оптимисти сме, защото националната сигурност от време на време става \"дъвка\", но, когато в пленарна зала всеки трябва да си даде гласа за това дали да модернизираме българската армия, дали да имаме нов тип бойни самолет, нови бронирани машини, едва ли ще има толкова колеги, които да гласуват против, коментира Каракачанов. В края на краищата разчитам на чувството за национална отговорност на всички народни представители, всичко друго е дребен политически пиар, допълни той. Нашата амбиция е за повечето от трите проекта да сключим договор до края на тази година, отбеляза министърът. Той уточни, че третият проект за кораба е минал вече на Съвет по отбрана и трябва да влезе за междуведомствено съгласуване. Ген. Цанко Стойков, командир на ВВС, посочи, че във ВВС е създадена организация по актуализиране на модела за оценка на различните алтернативи. Ще имаме достатъчно добър модел за оценка и анализ на всички оферти, които ще бъдат изпратени, увери той.", "date": "2018.06.05", "title": "Каракачанов - оптимист, че проектите за нов тип боен самолет и техника ще бъдат подкрепени"}
{"url": "https://www.24chasa.bg/novini/article/6898517", "text": "За първите пет месеца на тази година резултатите са положителни, отчита се намаление на пътните инциденти и броя на загиналите, е казал заместник-министър Красимир Ципов, който е участвал в обществено обсъждане \"Нови правила за движение по пътищата - предизвикателства и решения\", съобщиха от пресцентъра на МВР. Темата за безопасността по пътищата засяга неограничен брой хора и това е повод за организираното днес в Благоевград обществено обсъждане по темата. Зам.- министър Ципов е представил основните акценти от трите законопроекта и е подчертал, че тези промени са насочени към постигане на по-голямата сигурност на пътя. Предвижда се голяма част от правилата да залегнат на законово ниво, въвеждане на регистрационен регистър на търговците на авточасти втора употреба, по-засилен контрол, който да изпълни своето превантивно действие и да доведе до намаление във възможния минимум на кражбите и противозаконните отнемания на МПС, е обяснил зам.- министър Ципов. В рамките на срещата представители на неправителствени организации са направили предложения, които биха могли да допринесат за подобряване на безопасността на движение по пътищата. Обсъждането е организирано от Правно-исторически факултет и Технически факултет към ЮЗУ \"Неофит Рилски\" - Благоевград. На него са присъствали зам.- министърът на транспорта Ангел Попов, комисар Бойко Рановски - началник на отдел \"Пътна полиция\" в ГДНП, проф. Борислав Юруков - ректор на ЮЗУ \"Неофит Рилски\" -Благоевград, представители на местната власт и на неправителствения сектор.", "date": "2018.06.05", "title": "За първите пет месеца на годината се отчита намаление на пътните инциденти"}
{"url": "https://www.24chasa.bg/novini/article/6898522", "text": "Германия поиска обяснение от САЩ за действията на посланика им в Берлин Ричард Гренъл. Дипломатът предизвика скандал, подкрепяйки в интервю за дяснопопулистката интернет платформа „Брайтбарт“ десните популисти в Германия и цяла Европа. Гренъл е поканен на разговор във външното министерство на Германия утре. Той трябва да обясни пред външния министър Хайко Маас какво има предвид с изказваниата си, които са далеч от неутрални и Германия тълкува като намеса във вътрешните й работи. „Искам да подкрепя възхода на десните в Европа. Той се дължи на провала на левите концепции. За мен това е вълнуващо време“, заявява посланикът в скандалното интервю. Германската социалдемократическа партия реагира много остро на изказването му. Бившият лидер на ГСДП Мартин Шулц дори призова за изгонването на дипломата от Германия. „Това, което този човек прави, досега не се е случвало в дипломацията“, коментира Шулц. Ричард Гренъл е от един месец посланик на САЩ в Германия. Той е приближен на Доналд Тръмп и вече неколкократно предизвика объркване сред европейските дипломати. Гренъл подкрепи горещо брекзит и се изказа положително за Марин льо Пен във Франция. Също напълно необичайно за позицията му на посланик на чужда държава той покани австрийския канцлер Себастиян Курц в посолството, докато е на визита в Берлин. Също така той се срещна и с израелския премиер Нетаняху, когато той пристигна на посещение в Германия. Отношенията между Доналд Тръмп и Ангела Меркел са изключително сложни и изказванията на посланика не допринасят за оправянето им, коментираха медиите. Според международните споразумения посланикът на една държава трябва да е неутрален към политиката й.", "date": "2018.06.05", "title": "Мартин Шулц иска Германия да изгони посланика на САЩ"}
{"url": "https://www.24chasa.bg/novini/article/6898521", "text": "Правителството на утрешното редовно заседание ще одобри допълнителни плащания от Централния бюджет по бюджета на Министерството на транспорта за 2018 г. за предоставяне на възмездна финансова помощ на \"Холдинг БДЖ\" ЕАД, съобщиха от пресслужбата на кабинета. Кабинетът се очаква да предложи на Народното събрание за ратифициране със закон на споразумение за възмездни консултантски услуги за подпомагане на Агенция \"Пътна инфраструктура\" при въвеждането на националната система за електронно събиране на пътни такси. Министрите ще разгледат промени в Наредбата за пенсиите и осигурителния стаж, както и промени в Тарифа 4 на таксите, които се събират в системата на Министерството на вътрешните работи по Закона за държавните такси. Правителството ще одобри допълнителни трансфери по бюджетите на общините за 2018 г. за финансово осигуряване на дейности по национална програма \"Оптимизация на училищната мрежа\", както и за изплащане на стипендии по Програмата на мерките за закрила на деца с изявени дарби от държавни и общински училища през 2018 г. В дневния ред на заседанието е и проект на решение за прекратяване на процедура за предоставяне на концесия за плаж \"Албена\".", "date": "2018.06.05", "title": "Правителството ще одобри възмездната финансова помощ на \"Холдинг БДЖ\""}
{"url": "https://www.24chasa.bg/novini/article/6898528", "text": "Министърът на младежта и спорта Красен Кралев беше сред ключовите оратори в панела на високо равнище „Време е да действаме за Европа срещу спортни манипулации“. Събитието се проведе в Европейския парламент (ЕП) в Брюксел. Форумът беше открит официално от Красен Кралев, еврокомисаря по спорта, младежта, културата и образованието Тибор Наврачич, заместник-генералния секретар на Съвета на Европа Габриела Батани-Драгони и спортния министър на Словения Мая Бренчич. Основният фокус на конференцията беше т.нар. конвенция \"Маколин\", която се отнася за манипулиране на спортни състезания. Министър Кралев посочи, че уреждането на мачове е една от основните заплахи пред съвременния спорт и разрешаването на този проблем е приоритет за правителствата, за спортното движение и за правоприлагащите органи в цял свят. Красен Кралев заяви, че насърчаването на европейските ценности чрез спорта, борбата срещу употребата на допинг в спорта и борбата срещу уреждането на спортни срещи са сред ключовите приоритети на Министерството на младежта и спорта (ММС) по време на Българското председателство на Съвета на ЕС. „Искаме да мобилизираме усилията си за защита на честната игра в спорта и да привлечем внимание към темата“, посочи той. Според спортния министър процесът на създаване на Българската национална платформа срещу манипулациите и корупцията в спорта вече е започнала под ръководството на ММС. Министерството инициира създаване и развитие на национални платформи и сътрудничество между заинтересованите държави-членки на ЕС. Това събитие се проведе през месец април във Варна и на него присъстваха представители на правителствата на 19 държави-членки на ЕС. Като продължение на тази среща българската прокуратура започна официална кореспонденция с всяка институция, ангажирана в борбата срещу фиксирането на мачове, с цел създаване на междуинституционална работна група за предотвратяване на всякакви манипулации и корупция в спорта. Красен Кралев даде пример с Българския футболен съюз, които под ръководството на УЕФА успешно са се противопоставили на фиксирането на мачове. “Това показва, че федерациите могат да бъдат по-ефективни в предотвратяването на манипулации на спортни състезания”, коментира той. Кралев изрази увереността си, че усилията на институциите и спортните организации в Европа ще помогнат за решаването на проблема с уредените мачове на национално и европейско равнище, чрез предприемането на целенасочени и твърди стъпки. „Нуждаем се от навременни мерки на всички нива в спорта - от превенция в най-ранна възраст до строг контрол на правилата по отношение на активните спортисти“, каза Красен Кралев. Той заяви подкрепата си за приемането на Конвенцията “Маколин” като ефективен метод срещу използването на спорта като средство за получаване на незаконни печалби чрез измами. Кралев бе категоричен, че застоя в преговорите по приемането на Конвенцията трябва да бъде преодолян. Българският спортен министър обясни, че сред основните цели на предстоящата среща на директорите на ЕС по въпросите на спорта, която ще се проведе на 11 и 12 юни в София, е да покаже колко е важно да бъде приета Конвенцията „Маколин“. „Планираме да проведем дискусия за предприемане на конкретни стъпки напред, за да намерим работещи решения за популяризиране и прилагане на Конвенцията. Считаме, че е дошъл моментът да обсъдим очакваната полза от този документ и възможния му принос в настоящата променяща се среда“, коментира още Красен Кралев. Министър Кралев бе поканен да изнесе основната встъпителна реч на Форума в ЕП от евродепутата Богдан Вента, който през 2017 г. бе назначен от Комисията по култура и образование на ЕП за докладчик по законодателното предложение на ЕС. По време на събитието беше проведена дискусия между представители на букмейкърите, регулаторните органи за залагания, Интерпол, съдебните органи, спортните организации и спортистите. Българското председателство на Съвета на ЕС по категоричен начин върна темата за борбата с уреждането на мачове в дневния ред на ЕС, след като беше в застой в последните години, поставяйки я сред основните си приоритети. Присъстващите изтъкнаха заслугите на България за възобновяването на дебатите относно приемането на Конвенцията \"Маколин\", което е блокирано единствено от страна на Малта.", "date": "2018.06.05", "title": "Кралев в Европейския парламент: България e aктивен партньор в борбата с корупцията в спорта"}
{"url": "https://www.24chasa.bg/novini/article/6898538", "text": "Миряна Маркович, бивш лидер на движение Югославска левица и съпруга на бившия югославски президент Слободан Милошевич, заяви за в. \"Курир\", че белградският лекар Никола Антич е отнел с измама апартамента на дъщеря й Мария. Вестникът посочва, че Мария Милошевич и Антич са сключили договор тя да му продаде апартамента си с площ 235 квадратни метра и част от парцела в квартал Дедине за 800 000 евро, но той така и не й платил. Антич заложил в банка парцела, своя апартамент и този на Мария, за да получи кредит, но тъй като не плащал вноските си, всички заложени имоти били обявени за продажба с начална цена 2 милиона евро, предаде БТА. Маркович казва за \"Курир\", че семейството им много пъти е помагало на Антич, който бил приятел на дъщеря им повече от 30 години. Миряна Маркович е обвинена в Сърбия за незаконно раздаване на държавни апартаменти през 2000 г. Процесът, който продължи над 15 години, приключи на 4 юни, а присъдата ще бъде произнесена на 27 юни. Обвиняемата е съдена задочно, тъй като живее в изгнание в Русия от 2003 г. През 2005 г. е издадена международна заповед за ареста й.", "date": "2018.06.05", "title": "Съпругата на Слободан Милошевич: Отнеха апартамента на дъщеря ми с измама"}
{"url": "https://www.24chasa.bg/novini/article/6898394", "text": "Резултатите от националните външни оценявания по български език и литература и по математика след VII клас са публикувани на сайта на МОН и могат да се проверят на адрес: https://priem.mon.bg/. Проверката се осъществява с входящия номер и код за достъп от служебната бележка за допускане до изпит. От 13 юни седмокласниците ще могат да получат служебните си бележки с резултатите от НВО от училищата, в които се обучават. От 20 юни до 26 юни се подават документи за прием в профилираните и професионалните гимназии в страната, в паралелките за профилирана подготовка в средните училища и професионалните гимназии или в паралелките за професионална подготовка в обединените, средните училища и профилираните гимназии. Кандидатстването и тази година ще бъде чрез електронната система на МОН   или на хартиен носител в училищата-гнезда. Родителите или учениците, които са подали заявления за участие в първо класиране на хартиен носител, няма да могат да подават електронно и обратно. Балообразуването за отделните училища е различно и се формира от резултатите от изпитите по български език и литература и по математика и от приравнените в точки оценки от свидетелството за основно образование по предмети, определени от съответните училища. Списъците с приетите на първо класиране ще бъдат обявени до 3 юли 2018 г. Записването на учениците в новите им училища или подаване на заявления за участие във второ класиране е в периода 4-6 юли 2018 г.", "date": "2018.06.05", "title": "Качени са резултатите от матурите след 7-и клас (Обновена)"}
{"url": "https://www.24chasa.bg/novini/article/6898544", "text": "Някои от министрите в новото испанско правителство на социалистическия лидер Педро Санчес станаха известни днес. Пълният състав на кабинета се очаква да бъде оповестен утре, предаде Асошиейтед прес. Организационният секретар на партията Хосе Луис Абалос съобщи по телевизия ТВЕ, че конституционният юрист Кармен Калво ще бъде вицепремиер, а бившият председател на Европейския парламент Хосеп Борел ще стане външен министър. Калво освен това ще оглави и възстановеното министерство на равенството в жест към феминисткото движение. Мария Хесус Монтеро, която въведе ред във финансите на областта Андалусия и е приближена на Санчес, ще бъде финансов министър, предаде БТА. Абалос ще бъде министър на развитието, съобщи неговият офис. Изборът на 71-годишния Борел за външен министър бе посрещнат с критики от сепаратистите в Каталуния и със задоволство от происпанските депутати в автономната област. За да си осигури гласовете, необходими да свали консерватора Мариано Рахой във вота на недоверие миналата седмица, Санчес обеща разговори за бъдещето на Каталуния. Но изборът на Борел, който е отявлен противник на независимост за Каталуния, праща точно обратен сигнал на сепаратистите, посочва АП. Санчес ще оглавява правителство на малцинството и гласуването на предложения още от екипа на Рахой бюджет за 2018 г. в горната камара ще бъде първото сериозно препятствие пред новия кабинет. Още при управлението на Рахой, който също не разполагаше с парламентарно мнозинство, долната камара го одобри с гласовете на Баската националистическа партия. След като тя обаче се отвърна от Рахой и гласува за свалянето му, сега е възможно Народната партия на Рахой да се откаже от собствения си проект за бюджет и да гласува против него в горната камара, за да бламира кабинета на социалистите. За това намекна Рахой, цитиран от Ройтерс. Той предрече \"много повече политическа нестабилност, повече политически пречки и повече трудности при управлението на страната\". Ако бъде върнат за поправки в долната камара, бюджетът ще трябва да бъде гласуван отново и при силно фрагментирания състав на парламента социалистите може да се окажат принудени да се върнат към бюджета за предишната 2017 г. за остатъка от тази година.", "date": "2018.06.05", "title": "Станаха известни някои от министрите в новото испанско правителство на Санчес"}
{"url": "https://www.24chasa.bg/novini/article/6898553", "text": "Четири години ще лежи в затвора кюстендилец за притежание на наркотици и 8680 фалшиви евро. 47-годишният Кирил Милчев бе осъден от окръжния съд в Кюстендил, като присъдата не е окончателна. При акция на БОП на 4 декември 2015 г. в наследствената му къща в с. Коняво полицаите откриха 1,2 кг марихуана, 152 грама хероин, един грам кокаин, и 31 таблетки амфетамини, на обща стойност 16 хил. лв. Дрогата била скрита на различни места в къщата, като за откриването е ползвано обучено куче. Освен това криминалистите намериха и 403 фалшиви банкноти с номинал от 20 до 500 евро, на обща стойност 8680 евро. Съдът го призна за виновен и освен 4 г. в затвора, Милчев, който има и предишни присъди, ще трябва да плати 8000 лв. глоба и разноски по делото около 3200 лв.", "date": "2018.06.05", "title": "4 г. затвор за дрога и 8600 евро менте"}
{"url": "https://www.24chasa.bg/novini/article/6898560", "text": "“Алианц”, “Дженерали” и “Уникредит” ще продават общи застрахователни услуги след подписано споразумение за сътрудничество за Централна и Източна Европа(ЦИЕ), съобщиха от компаниите. Партньорството ще влезе в сила от втората половина на 2018 г. и ще бъде за физически лица и малки предприятия в България, Босна и Херцеговина, Хърватия, Чехия, Унгария, Румъния, Сърбия, Словакия и Словения “Уникредит” ще предлага на своите клиенти застраховки живот, имущество и злополуки на “Алианц”. “Клиентите на Уникредит ще се възползват от богатия ни опит и нарастващото търсене на застраховки живот, здраве, имущество и злополуки в ЦИЕ. Сега можем да защитим тези клиенти в ключови моменти от техния живот”, заяви регионалният изпълнителен директор за Централна и Източна Европа на Алианц Петрос Папаниколау и допълни, че партньорството е потвърждение за успешната им стратегия за Цетрална и Източна Европа. “Тези партньорства ще подсилят представянето на “Уникредит”, като предостави пълна гама от продукти в животозастраховането и общото застраховане, както и изключителни услуги на нашите индивидуални и малки бизнес клиенти”, заяви Карло Вивалди директор на “Уникредит” за ЦИЕ. Партньорството на “Уникредит” с “Дженерали” ще бъде фокусирано върху защита на плащанията по кредитни продукти. “Гордеем се, че подкрепяме клиентите на “Уникредит” с много специални и доказани застрахователни решения”, каза регионалният изпълнителен директор на “Дженерали” за ЦИЕ, Австрия и Русия Лучано Чирина.", "date": "2018.06.05", "title": "“Алианц”,  “Дженерали”  и “Уникредит” ще продават общи услуги"}
{"url": "https://www.24chasa.bg/novini/article/6898221", "text": "Израелският премиер Бенямин Нетаняху реагира бързо днес на съобщението на Иран, че ще увеличи своя капацитет за обогатяване на уран в рамките на позволеното от международното споразумение за ядрената му програма от 2015 г., предаде ДПА. \"Завчера иранският лидер аятолах Хаменей обяви намерението си да унищожи държавата Израел. Вчера той обясни как смята да го направи - чрез неограничено обогатяване на уран, за да произведе арсенал от ядрени бомби, - каза Нетаняху във видеообръщение. - Ние не сме изненадани. Няма да позволим на Иран да се сдобие с ядрени оръжия.\", предава БТА. Предвождана от САЩ коалиция ще нанесе удар срещу Иран, ако той продължи да изпълнява своята ядрена програма, каза днес израелският министър на разузнаването Израел Кац, след като Техеран съобщи, че започна отново подготовка за обогатяване на уран. \"Ако ние узнаем - а ние ще разберем - от техните думи или по друг начин, че те подновяват ядрената си програма, онова, което ще се случи, е международна коалиция начело със САЩ, която ще заплаши, а после и ще нанесе военен удар срещу Иран\", каза Кац в интервю за новинарския сайт \"Инет\", цитирано от ДПА. Министърът на отбраната Авигдор Либерман заяви на пресконференция днес, че съобщението на Иран е знак за масова истерия и паника сред иранското ръководство.", "date": "2018.06.05", "title": "Израел плаши Иран с американски удар, ако той поднови ядрената си програма"}
{"url": "https://www.24chasa.bg/novini/article/6898216", "text": "Косовският премиер Рамуш Харадинай се отказа от отговорност за воденето на диалога с Белград, като отстъпи тази дейност на президента Хашим Тачи, предаде ТАСС, позовавайки се на косовския в. \"Коха диторе\". Харадинай е решил да предаде на Тачи ролята на главен преговарящ \"в знак на протест срещу две резолюции, приети от косовския парламент през 2011 и 2012 г.\", посочва вестникът. Кабинетът на премиера косвено е потвърдил тази информация, като посочил, че президентът има такова право според конституцията. Пресслужбата на премиера не е обяснила мотивите за това решение, предава БТА.  Същевременно косовската опозиция настоява да бъде включена в диалога между Белград и Прищина, който се води с посредничеството на Европейския съюз. \"Парламентът трябва да даде пълномощия на тези, които представляват мнозинството в парламента, както от управляващите партии, така и от опозицията. Този екип трябва да включва и представители на обществеността\", заяви лидерът на опозиционната партия Инициатива за Косово Фатмир Лимай. Очаква се преговорите между Сърбия и Косово да бъдат подновени през втората половина на юни в Брюксел. Диалогът бе прекъснат на 26 март, когато директорът на сръбската правителствена служба за Косово Марко Джурич бе арестуван в Косово за неразрешено влизане на косовска територия.", "date": "2018.06.05", "title": "Рамуш Харадинай се отказа от отговорност за диалога с Белград"}
{"url": "https://www.24chasa.bg/novini/article/6898219", "text": "Министърът на регионалното развитие Николай Нанков обяви, че няма нищо нередно в искането на министъра на туризма Николина Ангелкова за прекатегоризация на 20 дка държавен имот в Слънчев бряг, съобщи  . Това искане беше оповестено от вицепремиера Валери Симеонов като подготовка за продажбата на държавен парцел.  \"Нормална процедура по специализираната карта - да поиска министър Ангелкова нещо подобно. Имаме съответно възможност да променим кадастралната карта на база на специализираната, но вече имаме и промяна във вещните права. Така че отново ще изискаме от министър Ангелкова компетентно становище, но темата, която вицепремиерът Симеонов засегна - за приватизация, за съответно продажба на държавни имоти, не стои на дневен ред. Моля ви се!\", заяви Нанков. в отговор на обвиненията на вицепремиера Валери Симеонов. Министър Ангелкова подчертава, че Министерството на туризма е оправомощено да изиска изменение на кадастралните карти на плажовете и именно такава процедура е започнала за морски плаж „Слънчев бряг-юг“.", "date": "2018.06.05", "title": "Нанков: Искането на Ангелкова да се прекатегоризира имот в Слънчев бряг не е  нередно"}
{"url": "https://www.24chasa.bg/novini/article/6898266", "text": "До следващата година ще влезе в действие нова европейска система за предоставяне на убежище и кандидатите, чиито заявления са отхвърлени, ще може да бъдат изпращани в страна, която \"не е в списъка с желанията на мигранта\". Това заяви днес министър-председателят на Дания Ларс Льоке Расмусен в реч по случай Деня на конституцията, предаде АП, цитирана от БТА.  Расмусен на навлезе в подробности, като само каза, че няколко европейски страни обсъждат този план. По думите му такава мярка би имала \"огромен превантивен ефект\". Пилотният проект ще бъде представен до края на тази година, добави датският премиер.", "date": "2018.06.05", "title": "Датският премиер: Готви се нова европейска система за предоставяне на убежище"}
{"url": "https://www.24chasa.bg/novini/article/6898258", "text": "Турция може да предприеме мерки в отговор на въведените от САЩ мита върху вноса на стомана и алуминий, заяви турският външен министър Мевлют Чавушоглу, съобщава ТАСС. Ние /с държавния секретар Майк Помпейо/ обсъдихме въпроси на икономическите отношения между нашите страни. Въведените от САЩ мита обезпокоиха нашия сектор. Ние обяснихме, че ако предприемем ответни мерки, те ще нанесат на САЩ още по-големи загуби, е посочил Чавушоглу, цитиран от турския телевизионен канал Хабертюрк, предава БТА.  Миналата седмица министърът на търговията на САЩ Уилбър Рос съобщи за решение на Тръмп да въведе от 1 юни мита за вноса на стомана и алуминий от страни от ЕС, Канада и Мексико в размер съответно на 25 процента и на 10 процента. Той припомни, че Вашингтон обяви на 23 март въвеждането на такива мита по отношение на всички държави, които доставят в САЩ подобна продукция. Тогава обаче президентът Доналд Тръмп направи временни изключения за ЕС, Канада, Мексико, Бразилия, Австралия и Аржентина. Брюксел, Отава и Мексико оцениха стъпката на САЩ като враждебна. На 1 юни върховният представител на ЕС за външната политика и политиката на сигурност Федерика Могерини заяви, че ЕС ще протестира пред Световната търговска организация и ще въведе мита за редица американски стоки. Аналогични заявления направиха лидерите на Канада и Мексико.", "date": "2018.06.05", "title": "Чавушоглу: Може да отговорим на митата на САЩ за внос на стомана и алуминий"}
{"url": "https://www.24chasa.bg/novini/article/6898277", "text": "Президентът на Косово Хашим Тачи предаде писмото, с което се прекратява досегашния мандат на европейската мисия ЕУЛЕКС, на командващия цивилните операции Кенет Дини и на ръководителката на ЕУЛЕКС Александра Пападопулу, съобщи телевизия Ен 1, цитирана от БТА.  Тачи е разменил писма с върховния представител на ЕС по външната политика и сигурността Федерика Могерини. Съдържанието на писмото е преговаряно между Прищина и ЕС. В писмото се предвижда прекратяване на досегашния мандат и намаляване на ролята на ЕУЛЕКС до съветодавна в последната фаза на мисията. \"Това бе важно десетилетие за Косово\", каза Тачи на срещата и добави, че косовските институции са имали голяма полза от сътрудничеството с ЕУЛЕКС. Благодарение на това сътрудничество повишихме капацитета си, за да поемем напълно отговорността в сектора на върховенството на правото, каза той. Мандатът на ЕУЛЕКС изтича на 15 юни тази годита. Следващата й мисия ще бъде фокусирана върху завършването на пълното предаване на правомощията на органите на Косово.", "date": "2018.06.05", "title": "Хашим Тачи предаде писмото за прекратяване на досегашната мисия ЕУЛЕКС"}
{"url": "https://www.24chasa.bg/novini/article/6898301", "text": "Българският евродепутат от ГЕРБ/ЕНП Ева Майдел беше говорител на втория Глобален форум на жените лидери, проведен на 4 юни в София, съобщиха от пресцентъра на ГЕРБ. Събитието беше организирано от Съвета на жените в бизнеса в България и събра над 200 жени лидери от цяла Европа от сферата на бизнеса, политиката и гражданския сектор. „Единственото сигурно в днешната бързо-променяща се и високо-технологична икономика е, че тя ще продължи да се променя. Затова до няколко години най-ценното качество на работните кадри ще бъде способността да се адаптират, и по-специално умението да учат и придобиват нови умения. В този дух днешният форум е важен, защото очертаваме нужното за успешен и бърз преход на българската икономика към реалността на дигиталната икономика.“ Това заяви Ева Майдел по време на форума в НДК. Събитието беше открито от министъра на Българското председателство на Съвета на ЕС Лиляна Павлова и кмета на София Йорданка Фандъкова, а основна реч имаше еврокомисарят по цифрова икономика и общество Мария Габриел, под чийто патронаж беше форумът. “Намираме се в глобално състезание за таланти. Затова конкуренцията на регионално ниво, между бизнесите у нас, е гориво за конкурентоспособността им и дърпа напред българската икономика“, допълни Ева Майдел в своето изложение на тема „Дигиталните умения на бъдещето“.", "date": "2018.06.05", "title": "Ева Майдел беше говорител на Глобалния форум на жените лидери"}
{"url": "https://www.24chasa.bg/novini/article/6898307", "text": "Бившата румънска министърка на туризма и регионалното развитие Елена Удря беше осъдена днес окончателно на шест години затвор за вземане на подкуп и злоупотреба със служебно положение, съобщава информационният сайт Зиаре, цитиран от БТА.  Делото се отнася за злоупотреби при организирането на международна гала вечер на професионалния бокс с участието на популярния румънски боксьор Лучиян Буте през 2011 г., които според прокурорите са нанесли съществени щети на държавния бюджет. Елена Удря е призната за виновна за три случая на вземане на подкуп и един случай на злоупотреба със служебно положение. Бившата министърка обаче е оправдана по обвинение в опит за отклоняване на еврофондове. 44-годишната Удря, която беше един от най-влиятелните румънски политици през последното десетилетие, приближена на бившия президент Траян Бъсеску и самата тя кандидат на президентските избори през 2014 г., замина в началото на годината за Коста Рика, където според адвоката й е получила политическо убежище. По същото дело бившият председател на Румънската федерация по бокс Рудел Обрежа бе осъден окончателно на пет години затвор по обвинения в съучастие във вземане на подкуп.", "date": "2018.06.05", "title": "Осъдиха Елена Удря окончателно на шест години затвор по корупционно дело"}
{"url": "https://www.24chasa.bg/novini/article/6898311", "text": "Нелегитимен член на ДПС се оказа бившият депутат от “Атака” Владимир Кузов. Това стана ясно от думите на лидера на ДПС Мустафа Карадайъ на извънреден брифинг в централата на ДПС днес. Миналата седмица стана ясно, че Кузов вече е част от движението, а книжката му беше подписана лично от председателя на местния съвет на ДПС в район “Оборище” Антон Тепавичаров. Днес обаче се разбра, че Тепавичаров е бил свален от поста и наказан с отнемане на членство от партията. Председателят на София-град Нихат Кабил пък сам е подал оставка. “Днес проведохме заседание на Централното оперативно бюро на ДПС. От медиите разбрахме за един случай за приема на лице в партията на лице осъждано за педофилия. Бих искал да ви поздравя за своевременната реакция (б.а.- на медиите) От вас разбрахме. В тази връзка медиите имат мисия и своевременната реакция в такива ситуации е част от изпълнението на тази висока и отговорна ваша мисия. За всички нас ДПС е обща кауза. Ние изповядваме общочовешки и общоевропейски ценности. Компромиси с тях не правим. Последователни сме”, заяви Карадайъ. “Извършена е проверка за спазване на устава на ДПС за приемане на нови членове. Проверката устонови, че са нарушени и условията, и редът. Снощи е заседавал Областният съвет на ДПС в София-град. Искам да ви запозная с някои от техните решения. Областният съвет реши - издадената в нарушение членска книжка е невалидна и той не е легитимен член на ДПС. Има и следващи решения: Областният съвет освобождава Антон Тепавичаров от длъжността председател на местния съвет на ДПС в район Оборище. И още едно - налага се наказание на Антон Тепавичаров изключване от движението. Днес преди заседанието получихме и оставка от областният председател на ДПС за София-град г-н Нихат Хабил. Тя беше отделна точка от дневния ни ред. Централното бюро реши да приеме оставката от длъжността председател на г-н Нихат Кабил. Уставът на ДПС и всички програмни документи и решения на партията са задължителни за всички членове и следва да се спазват. При нарушения се налагат наказания. С това този въпрос за нас е приключен”, заключи лидерът на ДПС.", "date": "2018.06.05", "title": "Владимир Кузов вече не е член на ДПС, софийският лидер Кабил подаде оставка (Обновена)"}
{"url": "https://www.24chasa.bg/novini/article/6898168", "text": "Новият италиански премиер Джузепе Конте обеща днес да направи пълна промяна в страната в изказването си в парламента, преди да бъде гласуван вот на доверие на антисистемното правителство, което възнамерява да отхвърли правилата на ЕС за бюджетите и имиграцията, предадоха световните агенции. Конте защити пламенно \"популистката\" политика, която възнамерява да води: битка срещу \"бизнеса\" с имиграцията, възобновяване на икономическия растеж и отваряне към Русия, предава БТА.  Министър-председателят потвърди, че страната му желае \"автоматична\" и \"задължителна\" система за репатриране на търсещи убежище в Евросъюза и изтъкна, че Италия подкрепя \"коригиране\" на икономическите санкции, наложени от общността на Русия. Конте каза в общата си политическа реч пред сенаторите, че страната смята да намали огромния си държавен дълг, но ще го постигне чрез растеж, а не чрез мерки за строги икономии, предаде Франс прес. Държавният дълг на Италия е втори по големина в еврозоната след този на Гърция и \"днес е напълно устойчив, но трябва да бъде намален в перспектива на икономически растеж\", подчерта Конте. Той каза още, че пропастта в растежа между Италия и Европа трябва да бъде намалена и \"това е нашата цел\". Конте говори пред Сената, а от двете му страни бяха застанали лидерите на две доскоро периферни партии, съставили миналата седмица управляващата коалиция и номинирали малко познатия специалист по право да оглави тяхното коалиционно правителство. \"Истината е, че предизвикахме радикална промяна и се гордеем с това\", каза Конте пред сенаторите в залата, където се очаква по-късно днес да получи вот на доверие. Гласуването в долната камара е насрочено за утре. Коалицията на \"Лига\" и \"Движение \"Пет звезди\" има 10 гласа мнозинство в Сената и по-голяма подкрепа в долната камара. \"Ако популизмът означава да се вслушваме в потребностите на хората, тогава сме за него\", увери Конте. \"Ще сложим край на \"бизнеса\" с имиграцията, който нарасна по непропорционален начин в сянката на фалшива солидарност\", добави Конте, повтаряйки тезите на Матео Салвини, който става вицепремиер и вътрешен министър. Конте обяви, че колосалният дълг на Италия ще бъде намален чрез политики в интерес на растежа и заетостта, както настоява \"Движение \"Пет звезди\". Премиерът не даде подробности за финансирането на мерките, предвидени в \"правителствения договор\", който може да възлезе на няколко десетки милиарда евро. И макар че потвърди желанието на правителството да въведе \"плосък данък\" и подоходен данък между 15 и 20 на сто, той не обвърза това с никаква дата. Същото се отнася и за т.нар. граждански доход, който предполага на всеки италианец да са гарантирани поне 780 евро месечно. \"Европа е нашият дом\", увери Конте, който заяви, че желае \" по-силна, но и по-справедлива Европа\".", "date": "2018.06.05", "title": "Джузепе Конте обеща пълна промяна на Италия (Обновена)"}
{"url": "https://www.24chasa.bg/novini/article/6898327", "text": "Турски карикатурист на 69 години, критикувал президента Реджеп Тайип Ердоган в творбите си, бе поставен под арест заради \"обида\" на държавния глава, предаде АФП, като се позовава на турските медии. Нури Куртджебе, автор на комикси и карикатури в печата, е бил поставен под арест в понеделник по искане на съд в Ялова /Северозападна Турция/, съобщи агенция Доган. Куртджебе бе осъден през 2017 г. на повече от година и два месеца затвор за серия карикатури, публикувани през 2015 г. и представящи Ердоган, предава БТА.  Карикатуристът е бил задържан и изпратен в затвора за изтърпяване на това наказание след отхвърляне на жалбата му срещу присъдата, посочва агенция Доган. Турция редовно е критикувана от организации за защита на свободата на словото, които критикуват арестите заради обида на Ердоган, които се увеличиха през последните години. Турските власти засилиха също преследванията срещу журналисти и сътрудници на печата, специално след опита за преврат от юли 2016 г. Такъв е случаят с известния турски карикатурист Муса Карт, осъден през април на три години и девет месеца затвор за \"терористична\" дейност заедно с няколко свои колеги от в.\"Джумхуриет\". Той се възползва от мярка за условно освобождаване в очакване на резултата от обжалване на присъдата. Явно това правителство не се е отказало да неутрализира карикатуристите чрез присъди затвор, посочи Муса Карт след ареста на Куртджебе.", "date": "2018.06.05", "title": "Арестуваха турски карикатурист заради \"обида\" на Ердоган"}
{"url": "https://www.24chasa.bg/novini/article/6898331", "text": "Целта на прокуратурата е да налага правото. Това е заявил генералният прокурор на Федерална република Германия д-р Петер Франк на среща с главния прокурор на България Сотир Цацаров, съобщиха от пресцентъра на държавното обвинение. Д-р Франк е на двудневно посещение у нас по покана на българския си колега. Основен акцент в разговорите на госта са противодействието на тероризма и борбата с организираната престъпност и корупцията. \"Тероризмът е най-голямото предизвикателство за западните общества в близките 10-15 г.\", посочил още д-р Петер Франк. Единственото ефективно противодействие може да бъде осъществено от разузнавателните служби и прокуратурите на държавите, казал още той. Организираната престъпност подкопава устоите на държавността и много често престъпните групи се използват като канал за инфилтриране на терористи на територията на дадена държава, заявил д-р Франк. По думите му, само ефективното прилагане на правото и действията на прокуратурата са инструментариумът, с който държавата може да противостои. Българската прокуратура работи в тясно взаимодействие с колегите си от държавите-членки на ЕС и със съседите си от Балканските страни, посочил главният прокурор Сотир Цацаров. Недопускането на терористични групи и противодействието на радикални формирования са сред основните предизвикателства пред нас, заявил той. По думите му, след последните промени в законодателството, противодействието на тероризма, наред с борбата с организираната престъпност, корупцията и сивата икономика, са изведени като приоритетни области. Главният прокурор изразил увереност, че добрите отношения между българската и немската прокуратура ще продължат и в бъдеще, като основа за ефективно противодействие на общите заплахи пред правовата държава. Д-р Петер Франк се срещнал и с министър-председателя Бойко Борисов. Премиерът запознал госта си с усилията, които правителството полага в борбата срещу контрабандата, както и с ангажиментите на държавата като председател на Съвета на Европейския съюз. \"Антикорупционните мерки, които България е предприела, са в правилната посока. Времето ще покаже тяхната ефективност\", заявил д-р Петер Франк на срещата си с Цветан Цветанов, председател на Комисията по вътрешна сигурност и обществен ред. Цветанов запознал госта със законодателните инициативи на Народното събрание в областта на противодействието на тероризма, мерките срещу изпирането на пари и антикорупционната дейност.", "date": "2018.06.05", "title": "Генералният прокурор на Германия в София: Целта на прокуратурата е да налага правото"}
{"url": "https://www.24chasa.bg/novini/article/6898332", "text": "Хиляди фенове се очаква да се съберат около църквата \"Св. Мария Магдалена\" в Париж на 15 юни за възпоменателна служба за рокаджията Джони Холидей, който същия ден щеше да навърши 75 години, ако беше жив, предаде Франс прес, цитирана от БТА.  Франция се сбогува с най-голямата си рок звезда Джони Холидей с изключително погребално шествие по \"Шан-з-Елизе\" на 9 декември м.г., четири дни след кончината му. Оттогава на 9-ия ден от всеки месец в 12 ч. и 30 мин. се отслужва възпоменателна меса за певеца пред стотици фенове. Този месец възпоменателната служба обаче ще се състои на 15 юни, за да съвпадне със 75-годишнината от рождението му. Възпоменателната служба от 12 ч. и 30 мин. ще бъде предхождана от нерелигиозна почит от 11 ч., която ще включва песни, изпълнения на цигулка и пиано, детско шествие. \"Присъстващите ще са хиляди, от които хиляда във вътрешността на църквата\", каза свещеникът Бруно Орест. Останалите извън църквата фенове няма да могат да проследят двойното събитие на големи екрани, тъй като организаторите отказаха да ги инсталират поради прекалено високата им цена.", "date": "2018.06.05", "title": "Възпоменателна служба за Джони Холидей се очаква да привлече хиляди хора в Париж"}
{"url": "https://www.24chasa.bg/novini/article/6898334", "text": "Утре омбудсманът Мая Манолова ще проведе работна среща с родителите на деца/лица с увреждания, които протестират вече пети ден пред Народното събрание срещу липсата на адекватна подкрепа за хората с тежки увреждания и техните семейства, съобщиха от пресцентъра на омбудсмана. Манолова ще обсъди с родителите изготвения от екипа й проект на Закон за личната помощ, чиято цел е създаването на условия за независим живот на нуждаещите се от непрекъсната грижа. До момента такъв закон липсва, въпреки шестте национални протеста и уверението на отговорните институции, че проблемите, натрупани с години, ще бъдат разрешени.", "date": "2018.06.05", "title": "Мая Манолова ще обсъди утре с родители на деца с увреждания законопроект за личната помощ"}
{"url": "https://www.24chasa.bg/novini/article/6898339", "text": "Черно на бяло отпада изискването на българските превозвачи да се връщат на всеки 3 седмици в България, отпадна забраната за използване на кабините за почивка. Какво още трябваше да бъде направено?, попита на брифинг на ГЕРБ евродепутатът Андрей Новаков. Съжалявам, че с хляба на тези хора трябваше да се заиграват някои хора. Още преди да гласуваме, бях шокиран, че г-жа Нинова излязла и казала, че това нещо е катастрофа, а ние още не го бяхме гласували. Този морал не го разбирам. Като е успех - сме заедно, като е провал - не, заяви Новаков.  Оттук насетне това, което предстои, е от тази позиция влизаме в преговорите със стратегически пробив. Виждам, че колегите от Франция и Германия гласуват \"против\" всички до един. Знам, че ще бъде трудно. Проблемът е, че този човек довечера, който е създал паниката сред превозвачите, ще легне и ще спи спокойно, каза още евродепутатът. Наистина съм поразен. Аз имам проблем и той е, че не мога да споря за неоспорими неща. Това е като някой да излезе и да каже, че магистрала \"Тракия\" не съществува, продължи той.  Съществува измама наречена \"куха фирма\", така че има предложение тези камиони в рамките на един месец да пътуват поне веднъж дотам, където са регистрирани. Аз гласувах против това, но имаме страшно много време да решим всички малки дреболии, които останаха, допълни евродепутатът. Нека не забравяме, че само преди няколко часа превозвачите бяха готови да поискат дори излизане от ЕС. Ако някой има предложение, което е в ущърб за българските превозвачи, искам да видя как ще го приложи за трета стена и тогава българските превозвачи ще го изпълняват, завърши Новаков. ", "date": "2018.06.05", "title": "Новаков: Влизаме в преговорите за пакета \"Мобилност\" със стратегически пробив (Видео)"}
{"url": "https://www.24chasa.bg/novini/article/6898352", "text": "Българската национална телевизия обявява конкурс за създаването на основен графичен знак на обществената медия, както и на нови графични знаци на четирите й програми, съобщиха от пресцентъра на обществената медия. Те трябва да бъдат оригинални и разпознаваеми, с възможност за разнообразни приложения, без ограничение в използваните шрифтове или цветови решения. Основното лого на БНТ трябва да бъде съобразено с корпоративната идентичност на телевизията и да символизира обществената ѝ функция, нейните традиции и цели като национална институция и обективен източник на информация. Логата на четирите канала трябва да бъдат производни на основния графичен знак и да отразяват техните особености. В конкурса могат да участват всички заинтересовани лица, без разлика от възраст, пол и социален статус. Няма ограничение и за броя предложения, представени от един участник. Условието е те да бъдат изпратени в PDF формат на e-mail: logo@bnt.bg или на адрес: Българска национална телевизия, ул. „Сан Стефано“ 29, София 1504, заедно с две имена на участника и адрес за обратна връзка. Крайният срок за изпращане на предложенията е 5 юли 2018 година. Българската национална телевизия си запазва правото да избере един или повече проекти, които в най-голяма степен съответстват на обществената ѝ функция и програмна насоченост.", "date": "2018.06.05", "title": "БНТ обявява конкурс за ново лого"}
{"url": "https://www.24chasa.bg/novini/article/6898018", "text": "По повод публикации в социалната мрежа и медии Министерството на туризма информира, че няма право да продава плажовете, а само да ги управлява, като ги отдава под наем или на концесия съгласно закона, се напомня в прессъобщение на ведомството. Министерството е оправомощено да изиска изменение на кадастралните карти на плажовете. Това задължение е вменено със закон на министъра. Именно такава процедура за съответствие на специализираната с кадастралната карта е започнала за морския плаж \"Слънчев бряг-юг\" поради обстоятелството, че са налични специализирани карти, които са по-актуални от кадастралните. Специализираните карти се изготвят от Агенцията по геодезия, картография и кадастър. За отдаването под наем и на концесия на обекти - изключителна държавна собственост, каквито са морските плажове, е много важно за правилното провеждане на процедурите и съставянето на коректни документи от страна на Министерството, то да разполага с актуални данни. Затова Министерството на туризма изисква да бъдат актуализирани кадастрални картите в съответствие със специализираните. Обикновено кадастралните карти датират от 2005 г., а специализираните карти са изменени около 2015 г. и отразяват доста по-точно обективното състояние на морския плаж, коментират от ведомството. По-рано днес вицепремиерът Валери Симеонов обвини министър Ангелкова, че готви за продажба на частно лице 20 дка плаж. \"Когато в Министерски съвет бъде внесено това решение, ще протестирам и ще гласувам против! Защото, както е тръгнало, ще останем без плажове – х-л „Оазис“, х-л „Дюн“, „Какао Бийч“, Бургас – северен плаж, и много други\", написа той във фейсбук.", "date": "2018.06.05", "title": "Министерството на туризма: Не продаваме плажове, а ги управляваме"}
{"url": "https://www.24chasa.bg/novini/article/6898010", "text": "Иран започна работа по инфраструктура за изграждане на модерни центрофуги в ядрения си обект в Натанз, но ще продължи да спазва ядрената сделка със световните сили. Това заяви днес ръководителят на Иранската организация за атомна енергия Али Акбар Салехи, цитиран от Ройтерс и БТА. Вчера върховният лидер на Иран аятолах Али Хаменей нареди подготовка за увеличаване на капацитета за обогатяване на уран, ако споразумението по иранската ядрена програма от 2015 г. се провали след изтеглянето на САЩ от него. Според говорител на Иранската организация за атомна енергия Техеран ще информира днес във Виена Международната агенция за атомна енергия, че е започнал процес по увеличаването на този капацитет. Разработването на инфраструктура за изграждане на модерни центрофуги в Натанз върви бързо, каза Салехи на излъчена по телевизията пресконференция. \"Ако напредвахме нормално, щеше да отнеме шест или седем години, но тя ще е готова в следващите седмици и месеци\", каза Салехи.", "date": "2018.06.05", "title": "Иран ще започне да строи модерни центрофуги за обогатяване на уран"}
{"url": "https://www.24chasa.bg/novini/article/6898040", "text": "Премиерът Бойко Борисов се срещна с федералния прокурор на Германия д-р Петер Франк, който е на посещение в София. Фокус на разговора беше поставен върху усилията, които България полага за борба с контрабандата, както и върху създадения и вече показващ резултати нов антикорупционен орган – Комисията за противодействие на корупцията и за отнемане на незаконно придобитото имущество. В срещата участва главният прокурор Сотир Цацаров, по чиято покана е в София д-р Франк.", "date": "2018.06.05", "title": "Борисов говори с федералния прокурор на Германия за борбата с контрабандата (Снимки)"}
{"url": "https://www.24chasa.bg/novini/article/6898013", "text": "Задържаните за подкуп Десислава Иванчева, кметица на столичния район „Младост“, и заместничката й Биляна Петрова прочели, че по делото срещу тях имало СРС разговор между мъже, които обсъждали как кметицата да бъде махната от поста, разказаха самите арестувани в апелативния спецсъд. Магистратите днес трябва окончателно да решат дали временно ще ги отстранят от длъжност. По време на разговора единият от мъжете казвал: „Ще я разходя до Витоша“, визирайки кметицата, ако не вземела подкупа. Иванчева и Петрова се запознали и с друг разговор от СРС, в който бизнесменът Александър Ваклин (бел. авт. - мъжът, дал дал 70 хил. евро подкуп на Иванчева, Петрова и бившия кмет на района Петко Дюлгеров според прокуратурата) изразявал възмущението си пред друг инвеститор защо „Б.Б. и Ц.Ц. търпят Иванчева да е кмет на „Младост“. В разговора имало реплики, че един от двамата инвеститори имал оферта от Специализираната прокуратура Иванчева да я няма срещу 15 хил. лв. Не стана ясно обаче кой е казал тези думи и какво е имал предвид.  Петрова влезе в съдебната зала с бележка: „ЧРД, любов моя!“, за да поздрави мъжа си, който днес бил рожденик. Тя за втори път се оплака от условията на килията й в ареста и уточни, че от тавана течало вода от бойлер на главата й.", "date": "2018.06.05", "title": "Иванчева прочела в СРС, че „някой иска да я разходи до Витоша“"}
{"url": "https://www.24chasa.bg/novini/article/6898041", "text": "Бившият испански премиер Мариано Рахой обяви, че ще се оттегли като лидер на Народната партия, предаде Франс прес. \"Настъпи моментът да сложа окончателен край на този етап. Народната партия трябва да продължи напред и да пише историята си в служба на испанците под ръководството на друг човек\", каза 63-годишният Рахой след среща с партийното ръководството в Мадрид. \"Така е най-добре за мен, най-добре за партията и най-добре за Испания\", добави той, цитиран от Ройтерс. Той ще продължи да ръководи партията, докато не бъде организиран конгрес за намирането на негов приемник, предава БТА.  Бившият премиер беше критикуван заради действията си по време на кризата с опита за отцепване на Каталуния и много избиратели се пренасочиха от неговата партия към десноцентристкото движение \"Сиудаданос\", отбеляза Ройтерс. Рахой ръководи от 2004 г. консервативната партия. Неговото правителство бе свалено от власт в петък с вот на недоверие от парламента във връзка с няколко съдебни дела за корупция. Двадесет и девет души, свързани с Народната партия, включително бивш ковчежник и други високопоставени членове, бяха осъдени през май за различни закононарушения, включително за фалшифициране на счетоводни документи. Рахой стана миналата година първият действащ премиер в Испания, който дава показания в съдебно дело. Тогава бяха отправени призиви за оставка, но той отрече да е вършил нещо нередно. В решението си съдията каза, че има доказателства, че партията е имала дълги години черна каса и че достоверността на показанията на Рахой трябва да бъде \"взета под въпрос\".", "date": "2018.06.05", "title": "Рахой се оттегля като лидер на Народната партия"}
{"url": "https://www.24chasa.bg/novini/article/6898058", "text": "Онкоболната Теодора Маджарова, която през май бе транспортирана от Бразилия у нас с помощта на дарителска кампания, е починала вчера. Скръбната вест съобщи съпругът ѝ Александър Русанов във фейсбук профила си. Заболяването на 32-годишната жена бе в напреднал стадий, а състоянието ѝ според лекарите бе нелечимо. По време на престоя ѝ там обаче състоянието й се влоши рязко и се наложи съпругът ѝ, с помощта на средства от дарители и съдействието на външното ни министерство, да я прибере у нас, за да може да близките ѝ да се сбогуват с нея.                                                                                                                                                                                                                                                                                                                       ", "date": "2018.06.05", "title": "Почина онкоболната Теодора, която отиде в Бразилия с надежда за чудо"}
{"url": "https://www.24chasa.bg/novini/article/6898057", "text": "Вътрешните министри от Европейския съюз изразиха днес песимизъм за излизане от безизходицата с предлаганите реформи в областта на убежището, намалявайки шансовете за решаване на въпроса навреме за срещата на лидерите от общността по-късно този месец, предаде ДПА. Европейската комисия предложи промяна на правилата за убежището в ЕС още през 2016 г., за да помогне за по-равномерно преразпределяне на бремето с приемането на бежанци в общността, след като през 2015 г. в Европа пристигнаха над един милион мигранти, предава БТА. Реформите обаче са затънали в спор за задължителното преместване на кандидати за убежище в ЕС - срещу този ход твърдо се противопоставят няколко страни членки от Централна и Източна Европа. \"Ще излезем от тази дупка само ако всички разберем, че се нуждаем от компромис\", каза люксембургският външен министър Жан Аселборн преди разговорите по въпроса в Люксембург. \"Имам съмнения дали това ще започне да става днес\", заяви той. \"Не мисля, че има реалистичен шанс да постигнем компромис\", каза австрийският вътрешен министър Херберт Кикъл. Той отбеляза, че е един от \"скептиците\" по въпроса за преместването на кандидатите за убежище. Две важни фигури отсъстваха от днешните разговори - германският вътрешен министър Хорст Зеехофер и италианският му колега Матео Салвини, който е лидер на антиимигрантската партия \"Лига\", участваща в новото правителство на Италия. Европейският комисар за миграцията Димитрис Аврамопулос каза, че все още има \"много време\" за постигане на споразумение. Според него няма да има голяма значение дали крайният срок се измести след юни.", "date": "2018.06.05", "title": "Вътрешните министри от ЕС - песимисти за уреждането на въпроса с убежището"}
{"url": "https://www.24chasa.bg/novini/article/6897982", "text": "Европейската комисия приветства  Решението внася необходимата правна яснота, посочи говорител на комисията. Държавите в ЕС имат свободата да разрешават такива бракове, но не могат да дискриминират бракосъчетаните, добави той. Решението не касае повсеместното узаконяване на еднополовите бракове, а е свързано със свободата на движение, поясни говорителят. Както БТА съобщи, Европейският съд днес постанови, че независимо дали признават и разрешават еднополовите бракове, държавите в ЕС трябва да осигуряват свобода на движение на съпрузите в еднополов съюз. Решението бе постановено по искане на Върховния съд на Румъния, след като румънските власти не са разрешили пребиваване за повече от три месеца на американски гражданин, омъжен за румънец в Белгия.", "date": "2018.06.05", "title": "Еврокомисията приветства решението на Съда на ЕС за еднополовите бракове"}
{"url": "https://www.24chasa.bg/novini/article/6898012", "text": "\"В момента има дисбаланс между предлагането и купуването на череши, това показват числата и в това е проблемът. Изкупните цени сега варират между 65 стотинки до 2,50 лева. Но да не забравяме, че 20 процента от продукцията не е договорена предварително. До няколко дни обаче очаквам да се балансира пазарът - големи фирми от Кюстендил купуват череши от Стара Загора, румънските търговци вече са в Северна България и т.н.\". Това каза днес по обяд зам.-министърът на земеделието Цветан Димитров на производители на череши и берачи, които се вдигнаха край Стара Загора на протест срещу ниските изкупни цени на плодовете. Черешарите бяха готови да затворят и отклонението на пътя от Стара Загора към магистрала \"Тракия\", но многобройните полицаи, струпани на мястото, не из позволиха. Протестиращите засипаха с череши асфалта на пътя към близкото село Загоре, без да го блокират. Те почерпиха и зам.-министър Димитров с плодовете си, но до разбирателство двете страни така и не стигнаха. Макар че той ги увери, че министерството наблюдава от седмица отблизо процесите в сектора и ако цената падне под себестойността на черешите, има фининсови инструменти, с които да се намеси. \"Но компенсираме загуба на себестойност, не загуба на печалба\", предупреди той. Зам.-министърът призна, че е учуден от протеста и предположи, че протестиращите са подведени да протестират, защото министерството вече било започнало консултации с производители и хора от научните среди, за да очертае реалната пазарна обстановка за годината. Като разбрал обаче за акцията от медиите, Димитров дошъл да се види със стопаните намясто от уважение към труда им. След това той замина на разоговори по същия проблем в Пловдив. \"Няма нищо необичайно. Процесът се следи, неслучайно сме ангажирали и учените от Селскостопанската академия и научните институти, които най-обективно биха направили своята оценка. В момента не можа да кажа дали трябва да се намеси държавата или не. Себестойността на черешите при изпълнени всички агротехнически мероприятия е някъде около 600-620 лв. на декар. От тях 272 лв., или 44 процента, са субсидии от държавата. Това прави някъде по 60-75 стотинки себестойност на килограм, зависи от черешите. Стигнахме дори дотам, че направихме себестойност на плодовете по райони, защото всеки район има своята специфика. А аз се учудвам на протестите, защото миналата година, без никой да е протестирал, направихме аналогичните изчисления и подкрепихме черешопроизводителите които имаха няколко години подред измръзвания, с минималните помощи, така наречения де минимис. Въздържам се от мнение да кажа дали има проблем, но ако има, ще бъде решен\", увира отново зам.-министър Цветан Димитров, но това не спря протестиращите да изсипят няколко щайги с череши върху асфалта. Те му казаха, че в този район де минимис не са получавали от 5 години. На журналистически въпрос Димитров отговори, че в момента у нас няма свръпроизводство на череши, но е факт, че тази година продукцията е повече. Новите насаждения, които вече дават плодове, са около 12 хиляди декара, като на места това увеличение достига 25 процента. \"По-лошото, че около 20 процента от производителите нямат договори за изкупуване. Но не знам държава в ЕС, може и да греша, която да покрива 44 процента от себестойността на черешите\", подчерта Цветан Димитров. Още повече, че България изнася годишно между 1500 и 2000 тона череши, предимно в Германия и Италия. \"Така че ние влияем на пазара в околните страни, не те на нас\", бе категоричен Димитров. По негова информация, от градушки в страната на 100 процента е пострадала реколтото от 2900 декара. Сред тях са кайсии и череши в Силистренсто, плодове в районите на Сливен и Ямбол по поречието на Тунджа, както и площи в Плевенския регион.", "date": "2018.06.05", "title": "Има дисбаланс в пазара на череши, призна зам.-министър на земеделието"}
{"url": "https://www.24chasa.bg/novini/article/6898081", "text": "Откритието, че на Плутон има метанови дюни, направено с помощта на сондата \"Нови хоризонти\" на НАСА, предизвика оживление сред астрономическата общност и възроди интереса към планетата, която преди повече от десетилетие беше \"понижена\" до джудже. По този повод британският в. \"Дейли експрес\" предлага няколко интересни факта за Плутон: - Досега се е смятало, че атмосферата на Плутон е твърде рядка, за да поддържа ветрове, необходими за формирането на дюни. - Плутон е открит през 1930 г. от американския астроном Клайд Томбоу. - Плутон е считан за планета в Слънчевата система до 2006 г., когато Международният астрономически съюз го понижи до планета-джудже, предава БТА.  - Една от причините за решението беше откриването на планетата-джудже Ерида, която е с 27 процента по-голяма от Плутон. - Камарата на представителите на щата Ню Мексико определи решението като \"научна ерес\" и заяви, че в Ню Мексико Плутон винаги ще бъде планета. - През 2006 г. американското Дружество по диалектология избира \"плутониран\" със значение \"понижен\" за дума на годината. - Плутон се намира на 40 пъти по-отдалечено разстояние от Слънцето в сравнение със Земята. Планетата-джудже орбитира около централната звезда на Слънчевата система за 248 години. - Кучето на Мики Маус, Плуто (Плутон), е създадено през 1930 г., когато е открито небесното тяло и се смята, че е кръстено на него. - Всичките пет известни спътника на Плутон - бога на подземното царство в римската митология, носят имена, свързани с подземния свят в древногръцката митология - Харон, Стикс, Никта, Хидра и Цербер.", "date": "2018.06.05", "title": "Интересни факти за Плутон"}
{"url": "https://www.24chasa.bg/novini/article/6898100", "text": "\"Много се е изписало за трагедията, разиграла се на 2.6.2018 на плажа в Поморие. Аз съм съпругата на по-малкия брат Христо. Ще разкажа какво се случи така, както аз видях и доколкото паметта ми позволява от преживения шок. Решихме на отидем до морето за кратка почивка на гости при наша много скъпа приятелка. Тя ни нагости с превкусен обяд и към 14 часа се опънахме на шезлонги на плажа. Релакс. Спокойствие. Кеф. Ицо както винаги се грижеше за музикалния фон\". Това пише в профила си във Фейсбук  съпругата на един от   Ани Средева. \"В морето имаше вълни, но е море, нормално поведение като за него. Флагът беше зелен. Миро влезе да плува, върна се и продължихме с груповия мързел. Към 18 часа решихме, че е време да си ходим. Ицо и Миро решиха да влязат в морето за последно. Де да знаехме, че наистина ще е \"за последно“! Но последвалите събития не могат да се предскажат! Аз също тръгнах с тях, но реших, че водата е студена и не ми се мокри. Те продължиха сами със смях и шеги. Морето на този плаж в началото е доста плитко и човек навлиза доста навътре, за да му е поне до кръста\", пише още тя. \"Никой от тях не е умел плувец, но и не са хора, които действат самоуверено и рисково в морето. Напротив! След минути аз и приятелката ми чухме вик \"Помощ! Помощ! Давя се!“ Аз разпознах гласа на съпруга ми и скочих да видя какво става, защото нямах видимост към морето от шезлонгите и чадърите пред нас. Видях как хора (поне 4-5 мъже) се втурнаха към водата. Аз веднага се затичах и влязох след тях. Не видях добре къде са, но някъде околко шамандурата, не по навътре\", споделя Средева. \"Мъжете във водата крещяха \"Морето дърпа, морето дърпа“. Аз заплувах срещу вълните и сама усетих завличане и придърпване навътре. Не съм добър плувец, затова се обърнах и заплувах към брега,а щом усетих дъно стъпих и затичах към плажа. Другите мъже също заизлизаха, но видях че някой се държи за шамандурата. В първия миг помислих, че е моят Ицо! През това време приятелката ми дотича с телефон и се обадих на 112\", разказва съпругата на удавения Христо. \"Може и други хора да са звъняли, не знам. Часът беше 18:06. Приеха сигнала и казаха, че изпращат екипи. После се втурнах към вълнолома, защото от там има по-добра видимост. Шамандурата, около която се случи всичко, беше именно първата от вълнолома. От там видях, че човекът на шамандурата не е Ицо! Затърсих с очи в морето, но не го виждах. На носа имаше хора, хукнах към тях и видях тяло. Беше обърнато с корема надолу и не виждах кой е. Крещях \"Тяло, тук е!“ Треперех цялата и трескаво мислих какво да направя, с какво да помогна\", пише тя. \"Появи се човек в униформа (забравих даже каква беше), който ме заразпитва момчетата близки ли са ми, знам ли имена и подобни неща, на които отговарях механично. Видях, че момчето на шамандурата бе спасено и изведено на брега от двама мъже. Междувремено забелязах, че в морето имаше хора, включително майки с деца!!!! Има удавници, спасителна мисия, а никой не смени тъпия зелен флаг!\", разказва още жената. \"Мъж (не знам дали един от двамата, спасили момчето на шамандурата или друг) заплува към брега от другата страна на вълнолома, като между временно още двама мъже го настигнаха и помогнаха за изваждането на тялото. Аз изтичах при тях на брега и разпознах Миро. Дойдоха още хора. Веднага започнаха реанимация. Междувременно дойде и спасителен екип- пожарна! Носеха огнеупорни дрехи и въжета! Аз се развиках \"Каква е тази пожарна? Какво гори!“, пише Средева. \"Мъжът, който пръв стигна до Миро също повиши тон и изкрещя \"Плажът гори!“. Беше със сини очи и червен бански. Предполагам професионален спасител. Изказвам му големи благодарности за стореното. Стори ми се отчаян като мен, че не е могъл да стори повече. Междувременно реанимацията продължаваше изцяло ръководена от една жена по бански, рускиня, в последствие разбрах, че е лекар, дошла на почивка. Не знам кога се появиха и лекарите от спешна помощ\", обяснява тя. \"Загубих представа за времето. Молех се. Пак изтичах на вълнолома и затърсих с очи. И повтарях \"има още един човек в морето, има още един човек в морето“. Чух мъже да казват, че вероятно морето го е завлякло навътре и утре като се надуе тялото ще изплува. Отчаях се. Изпсувах на ум и се вкопчих в надеждата за чудо! Видях лодка. Пак затичах към плажа. От лодката изкараха моя Ицко и го метнаха на брега. Безжизнен. С притворени очи. А устата сякаш завинаги отворена за последен дъх, последен вик за помощ, последно \"Обичам ви!“. Хванах го за ръката и се предадох на шока. Рускинята ми би инжекция диазепам. И после усетих празнотата. Останалото ми е като в мъгла – механични действия, механични отговори на задаваните въпроси, механично поемане на дълбоки глътки въздух, за да не забравя, че съм жива. Това е моят разказ за случилото се. Разни детайли, подробности... продължават да изплуват в съзнанието ми, но не са важни. Любимият мъж и нашето братче се удавиха. Дали мразя морето ли? Не, не го мразя. Да беше човек да го намразя и да му извия врата, ама то... стихия. Все едно да мразя земята , по която ходя. Но съм искрено благодарна на хората, които помогнаха! Бяха много! Не запомних всички лица. Но много се отзоваха и всеки действаше според силите и възможностите си. Благодаря ви! Има хора с големи сърца, които ми дават надежда, че доброто съществува и само чака случай да се прояви. Неизразима е и благодаростта ми към Ива и нейното семейство, които бяха неотлъчно с мен! Моля, ако някой е бил свидетел на станалото или е участвал в спасяването, да се свърже с мен. Благодаря!\", завършва Средева.", "date": "2018.06.05", "title": "Съпругата на един от удавените в Поморие: Видях тяло, беше обърнато с корема надолу"}
{"url": "https://www.24chasa.bg/novini/article/6898067", "text": "Лекари не са успели да събудят тежко ранената при стрелба в Слънчев бряг Симона Тодорова от Дряново, тя остава в кома, научи \"24 часа\". 22-годишното момиче бе прието в УМБАЛ Бургас с огнестрелна рана в главата и претърпя мозъчна операция,  след което бе поставена в медикаментозна кома. Късно снощи лекари са опитали да събудят момичето, но то е изпаднало в кома. От болницата съобщиха, че пациентката е с тежки мозъчни увреждания, с опасност за живота. . Екзекуцията стана на 2 юни вечерта до комплекс \"Сън вилидж\" в Слънчев бряг.", "date": "2018.06.05", "title": "Не могат да събудят простреляната Симона, остава в кома с опасност за живота"}
{"url": "https://www.24chasa.bg/novini/article/6898159", "text": "Веригата „Билла“ започва програма за намаляването и постепенното премахване на остатъчните пестициди от плодовете и зеленчуците, които се продават в обектите й. Това съобщи управителят на „Билла България“ Бойко Сачански. Програмата се отнася за доставките от т.нар. „Билла Градини“ - български производители, с които веригата има договори за доставки. По тяхно желание продукцията им ще минава през контрола на австрийската сертифицираща организация Глобал 2000, която ще ги проверява за остатъчни пестициди. В същото време на сайта на веригата ще се качват резултатите от тези изследвания, които за улеснение на клиентите ще бъдат означавани със „светофарна“ индикация. Със зелен цвят ще бъдат означавани продуктите, които не съдържат никакви остатъчни пестициди, а с жълт – продукцията, в която пестиците са в рамките на допусканото по българското законодателство. С червено ще бъдат означавани тези, които превишават нормите. Такива продукти ще бъдат бракувани и договорите с тези доставчици ще бъдат прекратявани, обяви Сачански. 30 доставчици на „Билла“ вече са приели да участват в програмата. Те ще получат безплатно от „Билла“ схеми за растителна защита, които водят до нулеви стойности на остатъчните пестициди. „Вече са взети над 70 проби от доставчици на „Билла“ и в половината от тях остатъчните пестициди бяха с нулева стойност“, каза представителят на Глобал 2000 Курт Щокингер.", "date": "2018.06.05", "title": "„Билла“ премахва пестицидите от плодовете и зеленчуците"}
{"url": "https://www.24chasa.bg/novini/article/6898118", "text": "Кралят на Йордания Абдула II назначи за премиер досегашния министър на образованието Омар Разаз, съобщи днес кралският двор, цитиран от световните агенции, предаде БТА.  Разаз заменя на поста Хани ал Мулки, който вчера подаде оставка на фона на започналите миналата седмица масови протести в кралството срещу мерките за икономии на правителството, вкл. предстоящото увеличаване на данъците. Въпреки оставката уличните демонстрации продължиха, като организаторите заявиха, че няма да се откажат, докато не бъдат отменени промените в данъчното законодателство. Тази нощ няколко хиляди човека се бяха събрали около сградата на премиерската канцелария и някои от тях влязоха в сблъсъци с полицейските части за борба с масовите безредици. В съобщението на кралския двор се казва, че новото правителство трябва да преразгледа цялата данъчна система в страната и да влезе в диалог с гражданите относно промяната в подоходния данък. Новият премиер Омар Разаз е икономист, дипломиран в Харвардския университет. Работил е на висок пост в Световната банка, както и в банки и мозъчни тръстове в Йордания. Кралят има последната дума по всички политически въпроси в Йордания и засега не е ясно какъв мандат за реформи ще получи Разаз. Профсъюзите са насрочили за утре стачка и нови демонстрации.", "date": "2018.06.05", "title": "Кралят на Йордания назначи нов премиер, но протестите продължават"}
{"url": "https://www.24chasa.bg/novini/article/6898123", "text": "Директорът на Районната здравна каса в Ловеч д-р Антонио Маринов вече е на свобода, след като съдът измени мярката му за неотклонение от домашен арест в парична гаранция от 5000 лева. Във вторник брат му е представил документ за внесената сума и ограниченията са отпаднали. След изтичане на два месеца от задържането му Маринов обжалвал наложената му мярка. При вземане на решението си магистратите взели предвид бузукорното му поведение и стриктното спазване на домашния арест, това че няма изгледи да се укрие и няма да повлияе на свидетели. Сега той дори има право да се върне на шефското място в здравната каса. Ако прокуратурата обаче прецени може да поиска отстраняването му от длъжност. Антонио Маринов бе задържан на 15 март т.г. при акция на ДАНС и Областната дирекция на МВР-Ловеч. След претърсване в сградата на РЗОК бяха иззети документи и разпитани служители. На директора пък бе повдигнато обвинение за длъжностно престъпление по чл. 282, ал 2 от НК - за насочването по клинични пътеки на 1 млн. лева към частната болница \"Кардиолайф\" за три месеца. Следствено-процесуалните действия по случая продължават, казаха от прокуратурата. Назначени са експертизи - счетоводни, медицински и икономически. Очаква се в близките месеци резултатите от тях да бъдат готови и докторът да застане пред съда.", "date": "2018.06.05", "title": "Съдът пусна шефа на здравната каса в Ловеч под гаранция"}
{"url": "https://www.24chasa.bg/novini/article/6898124", "text": "Французинът Беноа Льоконт се гмурна в студените води на Тихия океан от малък плаж в източната част на Япония, като дестинацията му е Сан Франциско, на разстояние около 9000 км, които ще се опита да преплува за 6-8 месеца, предаде Франс прес, цитирана от БТА.  Двадесет години след като се справи с бури, акули, ужилвания от медузи в Атлантическия океан, 51-годишният Льоконт започна първото преплуване на Тихия океан, за да привлече общественото внимание върху замърсяването на океаните с пластмасови отпадъци и заедно с 8-членен екип да участва в изследвания върху океаните и човешкия организъм. Облечен в неопренов костюм и с плавници на краката, Беноа преплува първите стотина метра придружен от 17-годишната си дъщеря и 11-годишния си син. След това децата му се върнаха на брега. Около 70 души, сред които членове на семейството му, присъстваха на сцената. След присъстващите бяха също местни жители и официални лица, които пожелаха успех на екипа му. Дългата 20 метра яхта, на която той ще спи нощем след около 8-часово ежедневно плуване, ще се храни сутрин и вечер, предварително се бе отдалечила от брега. Плувайки 8 часа, Льоконт ще изгаря 8000 килокалории. Яхтата превозва 2,8 тона храна.", "date": "2018.06.05", "title": "Французинът Беноа Льоконт ще се опита \nда преплува Тихия океан (Видео)"}
{"url": "https://www.24chasa.bg/novini/article/6897477", "text": "Вчера китайският премиер Ли Къцян бе на инспекция в град Инчуан, провинция Нинся. В Първа народна болница на Инчуан Ли Къцян разбра, че проектът „Интернет плюс в здравеопазването“ вече е обхванал целия град и се прилага дистанционната диагностика, предаде  . Ли Къцян разговоря с общинските лекари и експерти в Пекин чрез интернет връзка и ги насърчи да бъдат добри защитници на здравето на хората. Той подчерта, че „Интернет плюс“ може да предостави големи промени за благосъстоянието на гражданите. „За по-задълбоченото прилагане на „Интернет плюс“ трябва да се ръководим от идеите на Си Дзинпин за социализма с китайска специфика в новата епоха, да поставим народа в центъра на работата си и да изпълним съответните планове на ЦК на ККП и Държавния съвет, с цел обществените услуги да са достъпни за всички хора.“, заяви Ли Къцян добавяйки, че се надява провинция Нинся да играе водеща роля в изграждането на експерименталните зони за „Интернет плюс в здравеопазването“. Китайският премиер оцени високо успехите на Нинся в икономическото развитие през последните години и изиска под ръководството на ЦК на ККП начело със Си Дзинпин провинцията да реализира изцяло идеите на 19-ия конгрес на ККП и да открие нова страница в развитието, националното обединение и по-добрия живот на хората.", "date": "2018.06.05", "title": "Китайският премиер: Нека „Интернет плюс\" облагодетелства живота на хората"}
{"url": "https://www.24chasa.bg/novini/article/6898082", "text": "Над 60 държави вече са предприели мерки за намаляване на замърсяването на околната среда с пластмаса, но са необходими по-енергични усилия, тъй като светът се изправя пред криза с пластмасовите отпадъци, се казва в доклад на ООН, публикуван днес. Докладът ознаменува Световния ден на околната среда и бе оповестен в Индия, която е глобален домакин на Световния ден, който тази година преминава под девиза \"Да спрем пластмасовото замърсяване!\". В него се отбелязва, че страни като Руанда, Кения и Шри Ланка са въвели забрани и финансови санкции, за да ограничат пластмасовите изделия за еднократна употреба, включващи найлонови торбички и продукти от стиропор, информира БТА. Ерик Солхайм - директор на Агенцията по околната среда при ООН, посочи, че пластмасови отпадъци вече затлачват откритите депа за отпадъци, задръстват реките и си пробиват път към океаните в огромни количества. \"Целта ни е да формираме ново отношение в света към пластмасовите изделия, - каза той. - Имаме нужда от революция.\" Според доклада само 9 на сто от натрупаните досега в света девет милиарда тона пластмасови отпадъци са рециклирани. Годишно в света влизат в употреба 5 трилиона пластмасови торбички и чанти. Прилаганите на различни места политики за борба с пластмасовите отпадъци засега дават нееднозначни резултати, и макар че някои страни са въвели ограничения за употребата на такива изделия, те не се спазват изцяло. \"Правилно насочени финансови санкции и забрани - ако се планират и прилагат както трябва, са сред най-ефикасните стратегии за ограничаване на свръхупотребата на пластмасови продукти за еднократна употреба\", посочват експертите в доклада. Правят се редица предложения, като необходимостта правителствата да подобряват мениджмънта на отпадъците, да предлагат финансови поощрения за промяна на навиците на потребителите, както и за въвличане на бизнеса в борбата с \"пластмасовата\" криза.", "date": "2018.06.05", "title": "ООН зове за глобални усилия срещу замърсяването с пластмаса"}
{"url": "https://www.24chasa.bg/novini/article/6898161", "text": "Протест на защитници на човешките права беляза днешното заседание на делото срещу 21 афганистанци в Районния съд в Харманли, които са обвинени в хулиганство по време на бунта в регистрационно-приемателния център за мигранти в Харманли на 24 ноември 2016 година, предаде БТА.  В края на процеса две млади жени издигнаха транспарант с текст \"Свобода за 21-те мигранти от Харманли\". Въпреки забележката на председателя на тричленния съдийски състав Веселин Коларов плакатът не бе свален веднага, а се наложи съдебната охрана да се намеси. Съдът за втори път не даде ход на делото заради отсъствието на 11 от подсъдимите. Това бе причината то да се отложи и на 24 април тази година. Тогава бе разпоредено отсъстващите да бъдат обявени за национално издирване. Това е било сторено, но МВР не е предоставила справка какви са резултатите от издирвателните мероприятия, изтъкна прокурорът Маргарит Стоилов. Против даването на ход на делото бяха и защитниците на подсъдимите, но самите обвиняеми поискаха делото \"да тръгне\". Държавното обвинение ги смята за отговорни за извършването на непристойни действия, грубо нарушаващи обществения ред и изразяващи явно неуважение към обществото, като деянието се отличава с изключителна дързост и цинизъм и е съпроводено със съпротива към органите на властта. Бунтът и безредиците в бежанския център в Харманли избухнаха на 24 ноември 2016 година след като центърът бе затворен заради карантина. Стотици търсещи хуманитарна закрила атакуваха на два пъти силите на реда през деня и вечерта. В резултат на стълкновенията бе повредено и унищожено имущество за 85 000 лева, имаше и ранени полицаи и жандармеристи. За следващото заседание на 7 август съдът разпореди съответните власти да изготвят справка какъв е резултътът от издирването на липсващите 11 подсъдими мигранти.", "date": "2018.06.05", "title": "Протест на правозащитници по време на бунта в бежанския център в Харманли"}
{"url": "https://www.24chasa.bg/novini/article/6898142", "text": "Сирийските кюрдски Сили за защита на народа (СЗН) казаха днес, че се изтеглят от северния град Манбидж, което може да успокои сериозния разрив между САЩ и Турция, предаде Асошиейтед прес. СЗН заявиха, че техните съветници са приключили мисията си за обучаване на местните сили, известни като Военен съвет на Манбидж (ВСМ), да защитават града. Изявлението беше направено, след като Турция обяви вчера, че се е споразумяла със САЩ за бъдещето на Манбидж, припомня БТА.  И СЗН, и ВСМ са подкрепяни от САЩ, което обтяга отношенията между Вашингтон и Анкара. Турция смята СЗН за терористична организация и настоява кюрдските бойци да напуснат Манбидж от повече от година.", "date": "2018.06.05", "title": "Кюрдските сили обявиха, че се изтеглят от \nсирийския град Манбидж"}
{"url": "https://www.24chasa.bg/novini/article/6898167", "text": "Министърът на енергетиката Теменужка Петкова и президентът на Китайската национална ядрена корпорация /CNNC/ Сие Дзядзие обсъдиха възможностите за сътрудничество в областта на ядрената енергетика, съобщиха от Министерството на енергетиката. Петкова е информирала китайската страна за одобрения през май от Министерския съвет доклад на енергийния министър за възобновяване на действията за търсене на възможности за реализация на наличните активи по проекта АЕЦ \"Белене\". Разработването на доклада бе възложено с решение на Народното събрание. От Китайската национална ядрена корпорация отново е била заявена готовност за участие в провеждането на конкурсна процедура за избор на стратегически инвеститор. Г-н Сие е подчертал, че компанията е наясно с посочените от българска страна параметри за евентуална реализация на проекта - без предоставяне на държавни гаранции или сключване на дългосрочни договори за изкупуване на произведената електроенергия. Представителите на Китайската национална ядрена корпорация са подчертали, че очакват решение на Народното събрание на Република България във връзка с проекта \"Белене\", допълват от енергийното ведомство.", "date": "2018.06.05", "title": "Петкова се срещна с президента на Китайската национална ядрена корпорация"}
{"url": "https://www.24chasa.bg/novini/article/6898173", "text": "Никъде в света или поне в Европа няма държава, в която да не се съгласува видовете транспорт, които обслужват гражданите й. Единна транспортна схема в България не е направена. Никой не пожела през всичките тези години да направи такава схема. Това заяви в ефира на Телевизия ТВ+ бившият директор на БДЖ и транспортен експерт Християн Кръстев. Той даде пример, че в Швейцария и в Германия не може да се види по магистралите автобуси да возят пътници – там се пътува основно с влак. Ако до дадена дестинация няма железопътен транспорт, тогава се ползва автобусен. Кръстев се съгласи с водещия, че трудно могат да се сравняват българските железници с швейцарските, но изрази тревогата си, че след по-малко от 7-8 години няма да има с какво да сравняваме. „Така както сме тръгнали скоро няма да има български железници“, счита бившият директор на БДЖ. “В БДЖ не се правят инвестиции с оправданието, че се плащат кредити и лихви. Реално не се извършват и никакви ремонти, защото обявените обществени поръчки се обжалват и в следващия момент биват прекратени. Липсват вагони, липсват локомотиви, липсва нова техника“, така трънспортният експрет обобщи състоянието на националния железопътен превозвач. Относно запорирането на сметките на БДЖ той припомни, че през 2010 година спряха да се изплащат заемите. В рамките на две години не се плащаха на кредиторите никакви пари. “Те няма как да не се ядосат, няма как да не тръгнат да си търсят парите. В крайна сметка тези кредитори са немски и швейцарски банки и в голямата си част са държавни” каза Кръстев. Според него парите, които са останали да бъдат изплащани към кредиторите, са около 300 - 330 милиона. “Проблемът е, че БДЖ бяха осъдени и кредитът, който е в рамките на около 100 милиона, стана изискуем предварително. Заради това са всичките запори”, обясни Християн Кръстев.", "date": "2018.06.05", "title": "Християн Кръстев: Така както сме тръгнали скоро няма да има български железници"}
{"url": "https://www.24chasa.bg/novini/article/6897030", "text": "Ангел Райчев, Йово Йовчев и Симеон Дойчинов от столичното 125-о СУ “Боян Пенев” са участвали в десетки състезания по математика, като почти от всяко са си тръгвали с медал или грамота. Трудолюбивите момчета не знаят броя на медалите си, защото за тях не са важни отличията, а предизвикателството да стигат до решението на задачите. Симеон е седмокласник, амбициозен и трудолюбив. Той още от втори клас знае, че бъдещето му ще е свързано с математика. “Харесва ми, защото се изисква мислене и отваря много врати”, казва Симеон. Любимият му дял е теория на числата. Най-трудно му било състезанието World Mathematic Team Champins в Пекин, но си тръгва със златен медал от индивидуалното състезание. В него участват над 100 отбора от цял свят, разпределени в три възрастови групи. Това е третото поред участие на софийското училище на престижния шампионат в Китай във възрастовата група до 15 г., от който до момента има спечелени 10 медали и купи. През тази година печели златен медал от международния турнир “Математика без граници”, със сребро си тръгва от математически турнир “Черноризец Храбър 2017”, втори е и на Коледното математическо състезание. Бронз печели от международен турнир “Математика без граници”. Симеон разпуска, като играе тенис, но засега го е оставил на заден план. Обича и физиката и програмирането, най-трудна му е географията. “В математиката всичко е мислене и можеш да решиш една задача поне по 10 начина и е интересно е ”, каза още Симеон. Йово също е в 7-и клас и разбира, че е добър в решаването на задачи, още в 3-и клас. Разказва, че сам е открил страстта към числата. След това решаването на задачи се превърнало в удоволствие. Допада му геометрията, трудна му е географията, защото “има доста неща, които трябва да помниш”. Има златни медали от коледното и великденското математическо състезание, както и от международния турнир “Математика без граници” и др. Ангел е в 8-и клас и се пали по математиката още в детската градина. Любими са му алгебрата и теория на числата. Разпуска, като прави кросове и кара колело. Очаква с нетърпение ваканцията, защото му предстои пътуване до Лондон. Златен медалист е от Международното състезание IMC в Индия. Това му било и най-трудното състезание. “Беше много интересно, но атмосферата в Индия е различна, защото техният живот е много по-зле от нашия”, споделя впечатленията си Ангел. Със злато си тръгва и от състезанието PMWC в Хонконг. като решават трудни задачи. Преди състезание пък ходят на лагери, където тренират по-усърдно. Учат се и на работа в екип, защото освен индивидуално печелят медали и като отбор. Признават, че ходят на училище с удоволствие заради приятелите и учителите. “Те са умни, любознателни, амбициозни и вдъхновяващи за нашата работа. Зад медалите се крие преди всичко много работа. Мит е, когато някой каже, че те са гении по рождение. Преди всичко се изисква много труд, но те играят и се занимават с много неща”, разказа учителят им Димитър Димитров. “Освен с математиката, която трябва да бъде забавление, те трябва да си намерят място, където да освободят напрежението и да се занимават с други дейности, за да могат да създадат собствен ритъм на живот. Те са достатъчно мотивирани. Опитваме се да им бъде забавно, интересно, трудно”, обясни пък учителката им Мадлен Христова.", "date": "2018.06.05", "title": "Ангел, Йово и Симеон трупат от малки медали по математика"}
{"url": "https://www.24chasa.bg/novini/article/6898192", "text": "Международната организация за миграция (МОМ) и Върховният комисариат за бежанците на ООН (ВКБООН) заявиха днес, че най-малко 100 мигранти вероятно са загинали, след като препълнен с хора контрабандистки плавателен съд се преобърна край бреговете на Тунис през уикенда, предаде Асошиейтед прес. Смята се, че това е най-смъртоносното корабокрушение в Средиземно море тази година. Първоначално властите в Тунис казаха, че е потвърдена смъртта на 46 души, но че десетки все още са в неизвестност. Говорител на ВКБООН заяви, че е потвърдена смъртта на 52 човека, а за още около 60 души се предполага, че са загинали. Спасителните операции са прекратени заради лошото време, каза той. Преди трагедията ВКБООН беше изчислила, че 646 човека са загинали тази година при опит да прекосят морето, за да достигнат Европа.", "date": "2018.06.05", "title": "100 мигранти вероятно са загинали \nпри корабокрушение в Средиземно море"}
{"url": "https://www.24chasa.bg/novini/article/6898207", "text": "Македонският премиер Зоран Заев отново призова президента Георге Иванов да подпише закона за употреба на езиците и да осигури, както каза, безпретятствено функциониране на демокрацията в обществото, предаде Макфакс. Става въпрос за закона, приет от македонския парламент и който президентът Иванов отказва да подпише. Законът предвижда въвеждането на албанския като втори официален език в Македония, предаде БТА. Иванов и най-голямата опозиционна партия ВМРО-ДПМНЕ ожесточено се противопоставят на приемането на този закон. Той произлиза от така наречената Тиранска платформа, която албанците в Македония договориха с премиера на Албания Еди Рама и която бе условие за подкрепа на новото македонско правителство. Заев каза, че няколко пъти се опитвал да убеди президента да подпише закона. \"Това изпраща посланието, че президентът може да реши когато си поиска да наложи вето на всеки закон. Това не е функционална демокрация. Отговорността е прекалено голяма\", каза Заев, цитиран от портала Фактор.", "date": "2018.06.05", "title": "Заев призова президента на Македония да подпише закона за употреба на езиците"}
{"url": "https://www.24chasa.bg/novini/article/6898217", "text": "Окръжният съд в Търговище предава на Република Франция българин, издирван с Европейска заповед за арест /ЕЗА/. В.В. /29 г./ ще бъде предаден по силата заповедта, издадена от Публичната прокуратура в град Бобини. Там се води наказателно дело срещу организирана престъпна група за трафик на хора и сводничество, съобщават от Апелативната прокуратура във Варна. Престъпленията са извършени в периода от 2015 г. до 23 януари 2018 г. В.В. замествал ръководителя на престъпната група, когато той отсъствал. Издирваната по същото наказателно дело във Франция Е.Л. /28 г./ днес сама даде съгласието си в съдебната зала на Търговищкия окръжен съд да бъде екстрадирана и да отговаря пред френските съдебни власти. От обикновена проституираща жена в Бобини тя се издигнала до отговорник на предлагащите сексуални услуги на цяла улица в града. В понеделник в Търговищкия окръжен съд делото по ЕЗА за нея ще продължи, като съдът отново ще иска издирваната от Франция българка да потвърди съгласието си да бъде предадена на френските власти.", "date": "2018.06.05", "title": "Съдът в Търговище предава на Франция българин, издирван с Европейска заповед за арест"}
{"url": "https://www.24chasa.bg/novini/article/6898220", "text": "Дневният ред във външната политика на новото популистко правителство на Италия предизвика възбуда на два фронта в понеделник: Тунис протестира срещу коментар на вътрешния министър за мигрантите, а проруската позиция на управляващата коалиция беше следена под лупа, предаде БТА.  Тунизийското външно министерство изрази \"голяма изненада\" от изказването на италианския вътрешен министър Матео Салвини в неделя, че северноафриканската държава \"не изнася джентълмени, а изглежда по-често изнася осъдени\". Министерството извика в понеделник италианския посланик във връзка с изявлението на Салвини и каза, че то показва \"липса на разбиране\" на споразуменията за сътрудничеството на Италия с Тунис за предотвратяване на нелегална миграция. Като лидер на дясната \"Лига\" - една от двете популистки партии, представени в италианския кабинет, който положи клетва в петък, Салвини беше известен с ксенофобската си риторика. Но думите му сега имат по-голяма тежест, когато стана вътрешен министър и вицепремиер в коалиционното правителството на \"Лига\" и \"Движение \"Пет звезди\". Салвини направи това изявление на предизборен митинг в Сицилия, където той агитираше за \"Лига\" за предстоящите местни избори. То беше предшествано от коментар, че Тунис е свободна и демократична страна, която \"не страда от войни, епидемии, глад или зарази\". След като италианският посланик беше извикан в Тунис, Салвини каза, че ще се радва скоро да обсъди въпроса с тунизийския си колега. Тунис до голяма степен ограничи операциите за трафик на хора към Италия, но броят на тунизийските мигранти, достигнали Италия от началото на годината - 2889 , е по-голям от този от всяка друга държава. Международният инцидент подчерта потенциалните дипломатически трудности, създадени от идването на власт на Салвини, а в неделя тесните връзки на \"Лига\" с Русия също предизвикаха спорове. На икономически форум в Тренто в неделя милиардерът филантроп Джордж Сорос публично призова италианците да окажат натиск върху Салвини и \"Лига\" да разкрият дали са получавали финансиране от Русия. \"Не зная дали Путин наистина подкрепя финансово него и партията му\", каза Сорос в отговор на въпрос от публиката. \"Това е въпрос, който според мен италианската общественост има право да постави и да поиска от него да ви каже дали всъщност Путин му плаща\". \"Лига\" осъди изявлението на Сорос като каза, че \"никога не е получила и една лира, евро или рубла от Русия\". Но Салвини нарече президента Владимир Путин \"един от най-добрите държавници\". Правителството на \"Лига\" и \"Движение \"Пет звезди\" във вторник трябва да получи вот да доверие в Сената и позицията му по отношение на Русия може да излезе на преден план. Макар че потвърждава ангажиментите на Италия в НАТО, в дневния ред на политиката на новото правителство има призив за отмяна на санкциите на Европейския съюз срещу Русия, както и започване на диалог и партньорства, като се има предвид икономическото, търговското и стратегическото значение на Москва. Руски официални представители отричат твърденията, че Москва е подкрепяла, още по-малко, финансирала \"Лига\" или която и да е друга проруска партия. Руското правителство неколкократно е казвало, че никога не се е месило във вътрешните работи на държави от ЕС. Салвини направи няколко широко отразени от медиите пътувания до Русия, включително през март 2017 г. за подписване на споразумение за сътрудничество с управляващата партия \"Единна Русия\". Елеонора Тафуро Амброзети, специалистка по Русия и изследователка в института за международни политически проучвания в Милано, каза, че няма доказателства за руско финансиране на \"Лига\". Тя обаче отбеляза, че действията на Салвини и честите публични възхвали на Путин \"засилват подозренията\". Призивът на \"Лига\" за отмяна на санкциите се корени в тежките икономически последици, изпитани от италианците - според някои оценки на стойност не по-малко от 4 млрд. евро, заради санкциите на ЕС и контрамерките, наложени от Русия. Съвкупно, те се отразиха на италианския износ, както и на туристическата индустрия в страната. Амброзети посочи, че за Салвини е едно да се обявява за отмяна на руските санкции или дори да се ангажира с принципите в политическия дневен ред на правителството, и съвсем друго да въведе в изпълнение тази политика в Брюксел. \"Италия може със сигурност да стане лидер на тези държави вътре в ЕС, като България или Гърция, които искат режимът на санкциите да свърши, но не можем да го направим сами\", каза Амброзети. Тя подчерта, че председателят на Европейската комисия Жан-Клод Юнкер наскоро призова ЕС да намери области, където може да работи с Русия като каза, че \"трябва да бъде сложен край на това демонизиране на Русия\".", "date": "2018.06.05", "title": "Новата италианска външна политика към мигрантите и Москва предизвиква полемика"}
{"url": "https://www.24chasa.bg/novini/article/6898356", "text": "Софийският апелативен съд потвърди наложената от Окръжен съд-Благоевград мярка \"задържане под стража\" на началника на сектор \"Пътна полиция\" при ОДМВР-Благоевград. Това съобщи защитникът на обвиняемия адвокат Иван Чолаков, цитиран от БТА. Като основен мотив съдът е изтъкнал, че с излизането си от ареста обвиняемият може да повлияе на подчинените си, посочи адвокат Чолаков. Срещу началника на \"Пътна полиция\"-Благоевград са повдигнати три обвинения - за незаконно съхранение на оръжие, за длъжностно престъпление и подкуп. \"В следващите дни защитата ще събира материали и доказателства по досъдебното производство и на по-късен етап отново ще внесе искане за промяна на мярката за неотклонение\", каза още адвокат Чолаков.", "date": "2018.06.05", "title": "Софийски съд потвърди мярката на шефа на КАТ - Благоевград, оставят го в ареста"}
{"url": "https://www.24chasa.bg/novini/article/6898363", "text": "Гръцката полиция съобщи днес, че е открила голяма плантация с канабис близо до курорта Монемвасия на брега на полуостров Пелопонес и арестува трима души във връзка с това, предаде ДПА. Гърция и съседна Албания са смятани за най-големите производителки на канабис в Европа, предава БТА.  Част от гръцката продукция се смята, че се транспортира с моторни лодки до Италия, а друга част се продава на черния пазар на туристическите дестинации, поясни за ДПА служител на бреговата охрана.", "date": "2018.06.05", "title": "Откриха голяма плантация с канабис близо до курорт на брега на Пелопонес"}
{"url": "https://www.24chasa.bg/novini/article/6898369", "text": "Румънският президент Клаус Йоханис заяви, че прокурорите трябва да останат свободни от политически натиск, за да вършат работата си както трябва, предаде Асошиейтед прес, цитирана от БТА.  Държавният глава направи тези коментари днес, след като Конституционният съд постанови миналата седмица, че съществува институционален конфликт между него и министъра на правосъдието. Съдът заяви, че Йоханис трябва да отстрани главния прокурор на антикорупционната агенция Лаура Кодруца Кьовеши, след като правосъдният министър заяви, че тя не си върши работата адекватно. Под ръководството на Кьовеши агенцията успешно разследва парламентаристи, министри и други високопоставени представители за подкупи и други корупционни престъпления, отбелязва АП. Йоханис каза, че няма да коментира решението, докато не получи писменото обяснение на съда, което може да отнеме седмици. Запитан дали ще спази решението, президентът избегна въпроса, като каза, че прокурорите \"не могат да бъдат подчинени на който и да е политик, та дори той да е министър\".", "date": "2018.06.05", "title": "Румънският президент: Върху прокурорите не трябва да има политически натиск"}
{"url": "https://www.24chasa.bg/novini/article/6898372", "text": "Албанската гранична полиция е засилила контрола по границата с Гърция заради зачестилите опити за преминаване на нелегални мигранти, предаде агенция МИА. Полицията съобщи, че е увеличен броят на патрулите в района на река Девол, където в последно време все повече мигранти влизат в Албания през Гърция. Главната цел на мигрантите, които идват преди всичко от Сирия и Ирак, е да преминат транзитно през Албания на път към западноевропейски страни. Малко от тях искат убежище в страната или се връщат обратно в Гърция, предава БТА. Заловените нелегални мигранти се настаняват в бежански център в Бабру, но увеличаването на броя им създава проблеми. Албанският премиер Еди Рама преди няколко дни съобщи, че от януари до май в Албания са открити около 2000 нелегални мигранти, което е 14 пъти повече в сравнение със същия период миналата година. Директорът на европейската гранична служба Фронтекс Фабрис Леджери съобщи, че в северната част на Гърция, на границата с Албания, ще бъдат разположени 45 служители на Фронтекс, за да помагат за спиране на притока на мигранти.", "date": "2018.06.05", "title": "Албанската полиция засили контрола на границата с Гърция заради мигрантите"}
{"url": "https://www.24chasa.bg/novini/article/6898374", "text": "Учени от Бингъмтънския университет в щата Ню Йорк обясниха как аборигените от Великденския остров са успели да поставят на главите на статуите моаи тежащите по 12 тона каменни шапки (пукао), съобщи Лента, цитирана от БТА.  Според археолозите за тази цел представителите на племето рапануй са използвали сложна технология за издигане на тежки предмети. Те са изграждали наклонени насипи чак до най-високата точка на главата на статуите и са използвали система от въжета. Рапануйците връзвали въже около цилиндричните шапки пукао. После, държейки двата края на въжето, от горната част на рампата дърпали един от краищата. Така те успявали да качат тежките цилиндрични каменни блокове с минимум усилия. С триизмерни компютърни модели учените са установили, че дори само 15 души са били достатъчни, за да поставят на главите на статуите моаи даже най-тежките и големи пукао. Резултатите от изследването ще помогнат да бъде опровергана хипотезата, че рапануйската цивилизация е изчезнала заради пренаселването на острова. Те показват, че за построяването на моаите и слагането на техните каменни шапки не са били необходими много хора и други ресурси.", "date": "2018.06.05", "title": "Американски учени откриха как аборигени са слагали върху статуи шапки, тежащи 12 тона"}
{"url": "https://www.24chasa.bg/novini/article/6898370", "text": "Парламентарната комисия по отбрана одобри проекторешение за приемане на Проект на инвестиционен разход \"Придобиване на основна бойна техника за изграждане на батальонни бойни групи от състава на механизирана бригада\" и на Актуализиран проект за инвестиционен разход \"Придобиване на нов тип боен самолет\". 12 депутати гласуваха \"за\", без против и с шестима въздържали се, предаде БТА.  Проектът за придобиване на нов тип боен самолет предвижда придобиването на 16 самолета, като през първия етап на реализирането му да бъдат придобити поне осем самолета, обясни командирът на ВВС ген. Цанко Стойков. Времевата рамка на доставка за първия етап е до 72 месеца от датата на влизане в сила на договора, а вторият - след приключването на доставките по първия етап и сключване на договор за втория етап. Финансовата рамка за първия етап е 1,8 милиарда лева с ДДС. Целите на проекта са преодоляване на дефицита от способности, освобождаване на честотен спектър за граждански цели, прекратяване на зависимостта за поддръжка на изтребителната авиация от страни извън НАТО и ЕС. Таско Ерменков от БСП отбеляза, че БСП винаги е подкрепяла усилията за укрепване на националната ни сигурност. Модернизацията на Българката армия е необходима, но трябва да върви ръка за ръка с издигането на статута на военнослужещите, тяхното заплащане и мотивацията им, посочи той и декларира, че парламентарната група ще гласува \"въздържал се\". Симеон Симеонов от ДПС декларира подкрепа за проектите и посочи, че трябва да има обединение и да се прояви политическа зрялост и държавническо мислене. Армията има голяма необходимост от осъществяването на тези проекти, така че военнослужещите да имат съвременна база, паралелно със социалните придобивки, иначе ние ще си останем само консуматори на сигурност, а не генератори на сигурност, коментира той. \"Обединени патриоти\" също призоваха да бъдат подкрепени проектите. Ако закъснеем още няколко години, ще бъде фатално късно, предупредиха от групата. Проектът за инвестиционен разход за придобиване на основна бойна техника за изграждане на батальонни бойни групи от състава на механизирана бригада също ще се реализира на два етапа, обясни Валери Цолов, заместник-командир на Сухопътни войски. Проектът ще бъде основна стъпка и база за изграждане и развитие на механизираните формирования от Сухопътните войски. Предвижда се придобиване на 150 бронирани машини, като бойните бронирани машини са не по-малко от 90, а специалните и осигуряващи - не по-малко от 60.", "date": "2018.06.05", "title": "Одобриха приемането на разход за нов тип боен самолет и на основна бойна техника"}
{"url": "https://www.24chasa.bg/novini/article/6898382", "text": "В МРРБ е постъпило искане за утвърждаване на нов акт за изключителна държавна собственост на морски плаж „Слънчев бряг – юг“ в Община Несебър, въз основа на изменената кадастрална карта и кадастрални регистри, съгласно действащата нормативна уредба. По повод на това министър Николай Нанков коментира, че от Министерството на туризма е изискано становище за уточняване на допълнително възникнали въпроси по темата. В този смисъл, въпросът за продажба на държавни имоти не стои на дневен ред, допълни той, цитиран от МРРБ.  По повод изказване на заместник министър-председателя по икономическата и демографската политика Валери Симеонов и във връзка с постъпили запитвания за законността на преместваеми обекти на плажната ивица в к.к. „Слънчев бряг“ по разпореждане на началника на ДНСК от месец март 2018 г. от РДНСК Югоизточен район е извършена проверка на място на плажната ивица в комплекса. На 22.05.2018 г. в ДНСК е постъпил писмен сигнал от заместник министър-председателя Валери Симеонов, съдържащ „данни за незаконно изградени преместваеми обекти в курортен комплекс „Слънчев бряг“. По този повод е извършена съвместна проверка от служители на РДНСК-Югоизточен район, Регионален отдел „Национален строителен контрол“ - Бургас и служители на Община Несебър. Следва да се отбележи, че всички преместваеми обекти на територията на к.к. „Слънчев бряг“, включително и върху морския плаж „Слънчев бряг“, са поставени въз основа на одобрена от Министерството на туризма схема и на издадени от главния архитект на Община Несебър разрешения. Съгласно разпоредбите на Закона за устройство на територията и на приетата от Общинския съвет на гр. Несебър Наредба № 10/2009 г. за реда и условията за поставяне на преместваеми обекти и елементи на градското обзавеждане и рекламната дейност на територията на Община Несебър, кметът е задължен при констатиране на нарушения на разрешените от главния архитект на общината преместваеми обекти да издава заповеди за премахването им. Министър Нанков обърна внимание, че народни представители от „Обединени патриоти“ са внесли промени в Закона за устройство на територията, според които от следващата година ДНСК ще има контролни функции по отношение на преместваемите обекти по плажовете в националните курорти. Към момента обаче, въпросът относно законността на такива обекти е в компетентността на общинската администрация. Независимо от това, при извършване на проверките, инициирани по повод горепосочените сигнали, представители на ДНСК оказват пълно съдействие и участват „на добра воля“, коментира министър Нанков.", "date": "2018.06.05", "title": "Министър Нанков: Темата за продажба на държавни имоти не стои на дневен ред"}
{"url": "https://www.24chasa.bg/novini/article/6898393", "text": " е най-новата специалност в образователно-квалификационна степен „магистър“ в Корабостроителния факултет на ТУ – Варна. Приемът за учебната 2018/2019г. стартира и първите студенти от първия випуск вече са записани. Специалността е в професионално направление „Транспорт, корабоплаване и авиация“ със срок на обучение 2 години в редовна или задочна форма. Курсът приключва със защита на дипломна работа за придобиване на степен „магистър – инженер“. Целта на магистърската програма е да подготвя висококвалифицирани кадри в областта на проектирането на корабните силови уредби, машини и механизми. Студентите ще задълбочат своята фундаментална и професионална компетентност за изследователска, приложна и проектантската дейност в областта на морските науки, корабостроенето, кораборемонта, проектирането и моделирането на морски системи и уредби. По време на своето обучение бъдещите магистър – инженери ще развиват умения за вземане на оптимални и адекватни решения, свързани с проектирането и техническата реализация на проекти в областта на корабните силови, уредби, машини и механизми и с опазване на околната среда, ще се учат да правят оценка на риска и управление на проекти в областта на корабните машини, системи и уредби. Всичко това ще бъде постигнато чрез самостоятелно решаване на много практически задачи, свързани с прилагане на иновативни модели в корабоплаването, корабостроенето и кораборемонта. Инженерите, придобили магистърска степен по специалност „Проектиране на морски уредби и системи“, могат успешно да се реализират в институти, центрове и проектантски фирми за научноизследователска дейност и трансфер на знания в корабоплаването, корабостроенето и кораборемонта, в класификационни организации, в застрахователни компании и органи на световната морска организация, в национални и международни структури от морския бизнес, които внедряват иновативни практики и опит.", "date": "2018.06.05", "title": "Нова магистърска програма в ТУ – Варна от учебната 2018/2019г."}
{"url": "https://www.24chasa.bg/novini/article/6898379", "text": ", бяха положени един до друг. Майка им Еси Средева едва събра сили да ги изпрати. \"Душата ми е почернена завинаги, животът ми е отровен\", написа тя в профила си. \"Милата, загуби и двете си момчета! Има ли по-голяма трагедия от нейната?\", нареждаха съседи. Сразена от мъка е и Ани, съпругата на по-малкия брат Христо /29 г/. Той оставя 4-месечно момченце сираче, което няма да познава баща си. \"Ицо беше голямата любов на Ани. Много се обичаха, много се грижеха за детенцето си\", казват през сълзи техни познати. Запознали се, докато Ани се развеждала с първия си съпруг. Христо й помогнал да преодолее по-лесно труса. По това време Ицо бил един от най-добрите диджей в Пловдив и областта. След раждането на малкия Георги започнал работа в склад, за да може да е около съпругата и бебето. Ани е завършила френската гимназия, а след това Пловдивския университет. Работела като технически сътрудник във фирма. По-големият брат Мирослав е 31-годишен и не е семеен. С брат си много се разбирали. Затова решили заедно да отидат на море. Миро бил с приятелката си, а Христо - със съпругата си. \"Трагедията се разигра на плажа пред Гранд хотел \"Поморие\". Решихме да отидем за кратка почивка и на гости при наша много скъпа приятелка. Тя ни посрещна с превкусен обяд и към 14 часа се опънахме на шезлонгите край вълните\", описва подробно на страницата си във Фейсбук Ани Средева. Толкова е сломена, че не желае да говори с никого. \"Ицо както винаги се грижеше за музикални фон. В морето имаше вълни, но флагът беше зелен\", пише Ани. По-големият брат влязъл да плува. След това се върнал на пясъка. \"Към 18 часа решихме, че е време да си ходим. Ицо и Миро решиха да влязат в морето за последно. Де да знаехме, че наистина е \"за последно\"!\", съсипана е Ани. Тя също тръгнала след мъжа си и брат му, но решила, че водата е студена и излязла. \"Морето на този плаж в началото е плитко и човек влиза доста навътре, за да му е поне до кръста. Никой от тях не е умел плувец, но и не са хора,които действат самоуверено и рисково. Напротив. След минути аз и приятелката ми чухме вик \"Помощ! Помощ! Давя се!\". Разпознах гласа на съпруга ми и скочих да видя какво става, защото нямах видимост към морето от шезлонгите и чадърите пред нас. Видях как 4-5 мъже се втурнаха към водата. Веднага се затичах и влязох след тях. Не видях добре къде са, но някъде около шамандурата. Мъжете крещяха: \"Морето дърпа\", връща лентата Ани. Тя заплувала срещу вълните, но усетила, че я завлича навътре. Обърнала си и почнала да гребе към брега. Щом усетила дъно под краката, се затичала към сушата. Другите мъже също започнали да излизат. Зърнала, че някой се държи за шамандурата. В първия миг помислила, че е нейният Ицо. През това време приятелката й дотичала с телефон и се обадили на 112. \"Часът беше 18:06. Приеха сигнала и казаха, че изпращат екипи. После се втурнах към вълнолома. От там видях, че човекът на шамандурата не е Ицо. Затърсих с очи в морето, но не го намирах. На носа имаше хора. Хукнах към тях и видях тяло. Беше обърнато с корема надолу. Не знаех кое е. Треперех цялата и трескаво мислих какво да направя, с какво да помогна. Появи се човек в униформа, който ме заразпитва момчетата близки ли са ми, знам ли имената и подобни неща, на които отговарях механично. Видях, че момчето на шамандурата бе спасено и изведено на брега от двама мъже. Междувременно забелязах,че в морето имаше хора, включително майки с деца!\", припомня Ани Средева. Изумена е, че при наличие на удавници и съпровождаща спасителна операция никой не е сменил зеления флаг! \"Мъж (не знам дали един от двамата, спасили момчето на шамандурата или друг) заплува към брега от другата страна на вълнолома. Междувременно още двама мъже го настигнаха и помогнаха за изваждането на тялото. Аз изтичах при тях на брега и разпознах Миро. Дойдоха още хора. Веднага започнаха реанимация. Дойде и спасителен екип - пожарна! Носеха огнеупорни дрехи и въжета! Развиках се \"Каква е тази пожарна? Какво гори!\", казва тя. \"Мъжът, който пръв стигна до Миро, също повиши тон и изкрещя \"Плажът гори!У. Беше със сини очи и червен бански. Предполагам професионален спасител. Изказвам му големи благодарности за стореното. Стори ми се отчаян като мен, че не е могъл да направи повече. Реанимацията продължаваше, изцяло ръководена от една жена по бански. Оказа се рускиня, впоследствие разбрах, че е лекар и дошла на почивка. Не знам кога се появиха и медиците от Спешна помощ. Загубих представа за времето. Молех се. Пак изтичах на вълнолома и затърсих с очи. И повтарях: \"Има още един човек в морето, има още един човек в морето!У. Чух мъже да казват, че вероятно го е завлякло навътре и утре, като се надуе тялото, ще изплува. Отчаях се. Изпсувах на ум и се вкопчих в надеждата за чудо! Видях лодка. Пак затичах към плажа. От нея изкараха моя Ицко и го метнаха на брега. Безжизнен. С притворени очи. А устата сякаш завинаги отворена за последен дъх, последен вик за помощ, последно \"Обичам ви!\" Хванах го за ръката и се предадох на шока. Рускинята ми би инжекция диазепам. И после усетих празнотата. Това е моят разказ за случилото се. Любимият мъж и нашето братче се удавиха\", стене Ани. Дали вече мрази морето? \"Не, не го мразя. Да беше човек да го намразя и да му извия врата. Ама то... стихия. Все едно да мразя земята, по която ходя. Но съм искрено благодарна на хората, които помогнаха! Бяха много! Не запомних всички лица. Но много се отзоваха и всеки действаше според силите и възможностите си. Благодаря ви! Има хора с големи сърца, които ми дават надежда, че доброто съществува и само чака случай да се прояви. Моля, ако някой е бил свидетел на станалото или е участвал в спасяването, да се свърже с мен\", настоява Ани Средева. Съседи допускат, че след загубата на съпруга си, тя ще се върне с бебето при родители си.", "date": "2018.06.05", "title": "Погребаха удавените братя един до друг. Майка им: Животът ми е отровен!"}
{"url": "https://www.24chasa.bg/novini/article/6898380", "text": "Окръжната прокуратура в Добрич е задържала за срок до 72 часа издирван с европейска заповед за арест от прокуратурата във френския град Марсилия 41-годишен български гражданин Д.Я. – съобщиха от Апелативна прокуратура-Варна. Той е бил обявен за издирване като осъден по наказателно производство за сводничество. Френският съд му е наложил 4-годишна ефективна присъда. Издирваният Д.Я. е знаел, че има влязла в сила присъда. Той се е укривал и от българската полиция. Срокът на личната му карта е изтекъл на 16 юли м. г., но не се е явил да я поднови, защото знаел, че ще бъде задържан под стража. Д.Я. е променял три пъти имената си, с които се представял във Франция. Европейската заповед за арест е издадена от френските власти по имената, които носил до 19 юли 2001 г. В същото наказателно производство, водено във Франция, на 4 години лишаване от свобода са били осъдени брат му и неговата съпруга. Окръжната прокуратура в Добрич внесе искане в Добричкия окръжен съд за определяне на постоянна мярка за неотклонение „Задържане под стража“ спрямо 41-годишния българин.", "date": "2018.06.05", "title": "Задържаха осъден във Франция за сводничество в Добрич"}
{"url": "https://www.24chasa.bg/novini/article/6898406", "text": "Сингапур днес приобщи южния си курортен остров Сантоса към зоната на специалното събитие, обособена за срещата на върха идната седмица между президента на САЩ Доналд Тръмп и лидера на Северна Корея Ким Чен-ун, съобщиха Ройтерс и ДПА, цитирани от БТА.  В понеделник богатият град-държава обяви централния си регион, където се намират външното министерство, посолството на САЩ и няколко хотела, за специална зона в периода 10-14 юни. В електронния си вестник правителството съобщи, че коригираната зона включва и Сантоса, и обекти в морето, които се простират на повече от 1 км от югозападния бряг. В по-малък район в центъра на острова, който обхваща хотел \"Капела\" - според медиите едно от местата, където може да се състои срещата Тръмп-Ким, ще има засилено полицейско присъствие. Сантоса е разположен южно от основната част на града държава и там има няколко луксозни хотели, казино, голф игрища и тематичен парк на \"Юнивърсъл студиос\". В специалната зона се забранява управлението на дронове, използването на мегафони, знамена или транспаранти, а полицаите имат право да претърсват лични вещи.", "date": "2018.06.05", "title": "Сингапур включи и остров Сантоса към специалната зона за срещата Тръмп-Ким"}
{"url": "https://www.24chasa.bg/novini/article/6898405", "text": "Косовският социален министър Скендер Речица внесе днес от името на правителството искане до парламента за оттегляне на Платформата за диалог за нормализация на отношенията между Косово и Сърбия, съобщи агенция МИА. Целта е да се даде време за постигане на по-широк национален консенсус и за по-нататъшни консултации. Заместник председателят на парламента Джавит Халити каза, че това е право на предлагащия /правителството/, макар да се очакваше днес да има дебати по този въпрос, предава БТА.  Оттеглянето на платформата последва, след като стана ясно, че мнозинството депутати са против предложението на правителството на Рамуш Харадинай начело на преговарящия екип да бъде президентът Хашим Тачи. Депутатът от Сръбската листа Славко Симич поиска на днешното заседание от дневния ред да бъде оттеглен и законопроектът за религиозните свободи, с цел да има допълнителни консултации. И това искане бе прието с мнозинство от гласовете.", "date": "2018.06.05", "title": "Косовското правителство оттегля Платформата за преговори със Сърбия"}
{"url": "https://www.24chasa.bg/novini/article/6898559", "text": "Време е Европейският съюз и Западните Балкани да преминат от политически изявления към конкретни дела, заяви днес председателят на Европейския съвет Доналд Туск на среща с черногорския премиер Мило Джуканович, предаде Танюг. Туск каза, че миналия месец лидерите на ЕС и Западните Балкани отново са потвърдили европейската перспектива като свой стратегически избор, но сега повече от всякога са нужни и конкретни действия, предаде БТА. Фактът, че първото официално посещение на черногорския президент през новия му мандат е именно в Брюксел, несъмнено потвърждава евроатлантическия курс на Черна гора, отбеляза Туск, като добави, че Черна гора днес отбелязва една година членство в НАТО и остава лидер в преговорите за присъединяване към ЕС. Председателят на Европейския съвет каза, че би искал да види по-бърз напредък в преговорите с Черна гора, които няма да се базират само на отваряне и затваряне на отделни глави, а на убедителни резултати в областта на върховенството на закона, борбата с корупцията и организираната престъпност, свободата на медиите и гражданското общество в страната. Туск констатира със съжаление, че проевропейските сили в Черна гора срещат трудности със сътрудничеството в съществуващите институции, и призова Джуканович със своето лидерство да преодолее тези слабости. Президентът на Черна гора Мило Джуканович ще има срещи и с председателя на Европейската комисия Жан-Клод Юнкер и с председателя на Европейския парламент Антонио Таяни.", "date": "2018.06.05", "title": "Доналд Туск: ЕС и Западните Балкани да преминат към конкретни дела"}
{"url": "https://www.24chasa.bg/novini/article/6898571", "text": "Сближаването на икономиките в Европейския съюз се забавя. Затова предупреди главният изпълнителен директор на Световната банка Кристалина Георгиева по време на Брюкселския икономически форум. Георгиева предупреди, че развитието на технологиите прави все по-богати развитите държави, но отваря все повече проблеми в по-слабо развитите държави и региони, предаде  Световната банка отчита сериозен проблем с образованието и квалификацията на хората, категорична е Кристалина Георгиева: \"Нашето заключение е, че Европа трябва да се фокусира основно върху инвестициите в хората. Това трябва да бъде изведено като най-важен приоритет.\" Според Георгиева, в развитите се страни, където и технологиите са много по-напреднали, хората по-лесно се приспособяват към пазара на труда и имат все по-висока производителност. В по-слабо развитите държави обаче това обрича много хора да останат извън пазара на труда: \"Показателите за продуктивност на страните, особено от южната част на Европа, се отдалечават от тези на северната част от континента. Този показател, измерен на ниво отделна държава, също се разминава все повече за отделните региони. Стандартът на живот е все по-различен в различните региони\".", "date": "2018.06.05", "title": "Кристалина Георгиева: Сближаването на икономиките в Европейския съюз се забавя"}
{"url": "https://www.24chasa.bg/novini/article/6898581", "text": "Страните членки на Европейския съюз искат да бъдат включени в заключителната фаза на диалога между Сърбия и Косово, която ще доведе до правно обвързващо споразумение за нормализиране на отношенията, съобщава радио Свободна Европа, цитирано от БТА.  Според източници от Брюксел страните членки са започнали да проявяват недоволство от непрозрачния политически диалог, особено в частта, която се отнася до изготвянето на окончателното споразумение. Това е изтъкнато ясно миналия петък на среща, на която представители на европейската служба за външна политика са информирали страните членки за развитието на диалога. Страните членки от своя страна изразили недоволство, че са напълно изключени от този процес. \"Диалогът навлиза в критична фаза, а страните членки не са включени в изготвянето на окончателното споразумение, което ще бъде историческо. Започваме да се съмняваме защо екипът на /върховния представител на ЕС по външната политика и сигурността/ Федерика Могерини държи всичко това в дълбока тайна\", казва за Свободна Европа дипломатически източник, присъствал на срещата. Представителите на ЕС, които водят диалога, \"гонят календара, а не същността\", казват събеседниците на радио Свободна Европа, като обясняват, че постигането на споразумението между президентите на Сърбия и Косово се очаква да съвпадне с изтичането на мандата на Могерини, която иска да остави този исторически документ като свое политическо наследство.", "date": "2018.06.05", "title": "Страните членки на ЕС искат да участват в \nдиалога Белград-Прищина"}
{"url": "https://www.24chasa.bg/novini/article/6898601", "text": "Близо 8000 петокласници ще проверят знанията си по история и цивилизации и по география и икономика чрез външно оценяване, което ще се състои тази седмица. Това съобщиха от пресцентъра на Министерството на образованието и науката. Участниците в изследванията са избрани чрез представителна извадка, като те няма да получат оценки. Резултатите им ще служат за мониторинг на постиженията по двата предмета. Външното оценяване по история е утре. То има за цел да проследи как учениците се справят с новата учебна програма. Оценяването обхваща 1800 деца от 78 училища в страната. Измерването ще започне в 10 ч. за децата, които са първа смяна, и в 13 ч. за обучаващите се следобед. В четвъртък, на 7 юни, в същите часове ще се проведе и изследването по география. В него трябва да се включат други 6000 ученици от 215 училища във всички региони на страната. Тестът ще включва 25 задачи - 18 с избираем отговор и 7 със свободен. Анализът на резултатите ще има за цел да се проследи връзката между обема на учебното съдържание и образователните изисквания в новата учебна програма по предмета в V клас, както и дали учебното време е достатъчно за преподаването на материала. Това ще предостави възможност за оптимизиране на учебната програма при необходимост, се посочва в съобщението. Инструментариумът за измерванията е подготвен от Центъра за оценяване в предучилищното и училищното образование съвместно с дирекция \"Съдържание в предучилищното и училищното образование\" в МОН и с Асоциацията на професионалните географи и регионалисти.", "date": "2018.06.05", "title": "Близо 8000 петокласници ще проверят знанията си по история и по география"}
{"url": "https://www.24chasa.bg/novini/article/6898616", "text": "Гласуваните текстове от комисията по транспорт на Европейския парламент по пакета „Мобилност” е един стратегически пробив. Това обяви пред   евродепутатът Андрей Новаков ЕНП/ГЕРБ, който е член на комисията и присъства вчера на гласуването. Преди това Новаков пътува от Белгия до България в кабината на тир, за да докаже несъстоятелността на лансирания от френския президент Еманюел Макрон пакет. Той изброи и извоюваните вчера победи: отпадна тоталната забрана за почивка в кабината на тира, отпадна изискването на три седмици шофьорите да се прибират на адреса, на който са регистрирани. Новаков призна, че има проблем с промъкнал се текст, който предвижда камионът да се прибира в България на всеки 21 дни. Според евродепутата има година и половина спечелено време за преговори за изглаждане на целия регламент, който касае интересите на превозвачите. „От загубена битка се върнахме в мача, за мен това е стратегически успех. Битката продължава, но влизаме в нея като хора, които извоюваха успех”, каза в заключение Новаков.", "date": "2018.06.05", "title": "Андрей Новаков: Извоювахме една победа, битката продължава"}
{"url": "https://www.24chasa.bg/novini/article/6898615", "text": "Косовското правителство е загрижено и осъжда най-новите инциденти, които са етнически мотивирани и влияят негативно на отношенията между общностите в Косово, предаде агенция МИА. В съобщение след днешното заседание на правителството на Рамуш Харадинай се казва, че кабинетът иска от компетентните органи \"колкото може по-скоро да изяснят причините и мотивите за тези низки случаи и извършителите да бъдат изправени пред правосъдието\", предаде БТА. Тези случаи имат за цел да попречат на усилията на институциите за изграждане на демократично общество, се казва в съобщението. Правителството призовава всички граждани, които може да имат информации за случаите, да сътрудничат с органите на реда.", "date": "2018.06.05", "title": "Косовското правителство е загрижено заради междуетническите инциденти"}
{"url": "https://www.24chasa.bg/novini/article/6898625", "text": "Албанец ще бъде предаден на италианските власти, които го издирват с две Европейски заповеди за арест, издадени на 21 март 2016 г. С. Г. от гр. Пуке е бил задържан на 10 май, около 11 часа, на ГКПП-Гюешево при влизане в България от Македония. След като останал четири денонощия в ареста, е пуснат на 13 май, защото не са пристигнали европейските заповеди с превод на български език. Преводите пристигнали ден по-късно и албанецът е бил обявен за общодържавно издирване. Издирен и задържан е на 26 май на ГКПП Калотина. Оказало се, че чужденецът е търсен за изтърпяване на влезли в сила присъди. Първата е от съда в в гр. Асти и е 2 г. затвор за незаконно носене на огнестрелно оръжие и зареден пълнител и закупуване на полуавтоматичен пистолет, който преди това е откраднат. Албанецът имал да излежава от тази присъда още 1 г. и 2 месеца. С втората ЕЗА се иска предаването му за доизлежаване на още 6 месеца затвор. Наказанието е за преследване, нанасяне на побой, контролиране на мобилния телефон, заплахи за смърт от рода на \"Ще те съсипя. Ако сгрешиш така ще те смажа, че и майката няма да може да те познае\", показвайки жест за отрязване на врата, отвличане на жена. Албанецът е изразил съгласие да бъде екстрадиран и окръжният съд в Кюстендил уважи европейските заповеди за арест и постанови да бъде предаден на италианските власти.", "date": "2018.06.05", "title": "Пращаме в Италия издирван албанец"}
{"url": "https://www.24chasa.bg/novini/article/6898626", "text": "„Наличието на финансови инструменти е един от най-важните стимули за насърчаване на инвестициите в селскостопанския сектор, хранително-преработвателната промишленост и малкия и среден бизнес на територията на селските райони”. Това заяви министърът на земеделието, храните и горите Румен Порожанов при откриването на 4-тата годишна конференция на Европейския фонд за развитие на селските райони (EFARD). Дискусиите по време на този форум са неразделна част от интензивния дебат за бъдещето на Общата селскостопанска политика след 2020 г. по време на Българското председателство на Съвета на ЕС, съобщиха от пресцентъра на Министерство на земеделието, храните и горите. Тласък в търсенето на финансиране дава изпълнението на инвестициите по проектите, реализирани в рамките на ПРСР 2014-2020 г., подчерта министърът. В хранително–вкусовата промишленост в България предоставените кредити за последните 4 години са в диапазона между 3 млрд. и 3,5 млрд. евро. Министър Порожанов посочи, че значението на финансовите инструменти ще продължава да нараства в новата ОСП. Той припомни, че има огромен интерес по инвестиционните мерки по ПРСР, но с тях могат да се обхванат малка част от земеделските стопанства в страната и секторът би приел и други финансови инструменти на насърчаване на добрите проекти, които остават без финансиране. Така недостигът на средства за инвестиции може да бъде преодолян чрез използването на нови финансови инструменти, заяви министърът. Необходимостта от сътрудничество в областта на финансирането на Общата селскостопанска политика подчерта и еврокомисарят по земеделие и развитие на селските райони Фил Хоган. Той посочи, че намаляването на бюджета на ЕС за земеделие през следващия период би могло да се балансира с разкриване на нови финансови инструменти. Заявка за такова сътрудничество направиха вицепрезидентът на Европейската инвестиционна банка Андрю Макдауъл и изпълнителният директор на Европейския инвестиционен фонд Пиер Луиджи Жилбер.", "date": "2018.06.05", "title": "Порожанов: Финансовите инструменти са важен стимул за прилагане на политиките в земеделието"}
