{"url": "https://www.24chasa.bg/novini/article/6907588", "text": "Хеликоптер се е разбил в района на Летище Пловдив тази вечер, съобщава кореспондентът на  в региона. Към момента няма информация за пострадали, както и за причините за тежкия инцидент. Според местния сайт \"Трафикнюз\" машината е военна, от 24-та авиобаза в Крумово, и е паднала от около 20 метра, след което се е запалила.", "date": "2018.06.11", "title": "Хеликоптер падна на летище Пловдив (Видео)"}
{"url": "https://www.24chasa.bg/novini/article/6907554", "text": "Регистрираните земеделски производители, които извършват зареждане с течни горива на превозни средства, машини, съоръжения или друга техника, няма да издават обезпечение за горивата, които ползват за собствено потребление. Това предвиждат промени в Правилника за ДДС, предложени от финансовия министър Владислав Горанов. Да отпадне обезпечението за горивата, ползвани за собствено потребление и от бюджетните организации, предвижда проектът. Така се отразяват препоръки от ЕК, според които тези две категории трябва да бъдат изключение от общия ред с обезпеченията, тъй като не ги ползват за търговски цели. В Закона за горивата, който все още не е приет от парламента, ведомствените бензиностанции също са освободени от такива гаранции. За да има контрол обаче, министър Горанов предлага те да обявяват в електронния регистър на НАП средномесечно потребление на горива за лично потребление, както и да попълват подробни данни за обектите, в които се или ще се потребява горивото. Така данъчните ще могат да проследят пътя на горивата до потребителя. ", "date": "2018.06.11", "title": "Ведомствените  бензиностанции без обезпечения"}
{"url": "https://www.24chasa.bg/novini/article/6907562", "text": "Социалният министър Бисер Петков подаде оставката си вчера, а премиерът Бойко Борисов я прие, съобщиха следобед от правителствената пресслужба. Причина за смяната на министъра станало забавянето на промените в законите, за които настояват родителите на деца с увреждания. Сутринта в понеделник в репортаж на БНТ стана ясно, че те внасят свой проект на закона за личната помощ през омбудсманката Мая Манолова. В същото време социалното министерство бави своите предложения. Именно това вбесило премиера, който повика министъра на среща в 11,15 в понеделник. Бойко Борисов бил възмутен, че Петков бави законовите промени, след като премиерът лично се ангажира да помогне на родителите на деца с увреждания през април. Оттогава Борисов и настоявал за бързи действия, но позицията на Петков била, че всяка промяна в социалните закони трябва да бъде внимателно обмислена и подсигурена финансово. След разговора Петков се прибрал в социалното министерство и подал оставката си, въпреки че на разговора министър-председателят не я искал в прав текст. Бисер Петков стана социален министър в третото правителство на ГЕРБ, след като преди това два мандата бе управител на НОИ. След смяната му като министър вероятно ще стане съветник на премиера.  Деница Сачева, в момента зам.-министър на образованието, е най-вероятният нов социален министър. Сачева вече е била поканена от премиера, научи “24 часа”. Тя има опит в министерството - бе в екипа на Ивайло Калфин във втория мандат на Бойко Борисов. Тогава тя работеше по промени в Семейния кодекс и правилата за осиновяване, които бяха подготвени изцяло, но така и не влязоха в парламента. Самата Деница Сачева преди 3 г. осинови 10-месечното момченце Виктор и искрено разказа за това в социалните мрежи. Сачева е родена през 1973 г. в Добрич. Магистър е по връзки с обществеността от Софийския университет и по здравен мениджмънт от университет “Проф. д-р Асен Златаров” - Бургас. Бакалавър по социална педагогика от ЮЗУ “Неофит Рилски”. Кариерата ѝ започва от социалното министерство, там е заемала позиции от специалист до шеф на сектор в центъра за социално подпомагане. При кабинета на Иван Костов първо е шеф на дирекция в НЗОК, а после и началник на кабинета на здравния министър. ", "date": "2018.06.11", "title": "Тв репортаж за деца с увреждания събори клатещия се от месец социален министър (Обзор)"}
{"url": "https://www.24chasa.bg/novini/article/6907547", "text": "Още два имота, собственост на фирми, близки до банкера беглец Цветан Васиев, се продават от частен съдебен изпълнител по искане на синдиците на КТБ, научи “24 часа”. На търг са пуснати Издателско-полиграфически комплекс “Родина” и “Родина тауър” - т.нар. административна сграда към бившата печатница. Дружеството собственик има два заема към КТБ, които не са върнати. Единият е 34,3 милиона лева, като пъвоначално са дадени 24,7 млн. на 17 август 2012 г. за финансиране на закупуването на ИПК “Родина”. При приватизацията на комплекса имаше условие до една година административната сграда да бъде ремонтирана или съборена. Нито едно от двете не бе направено, поради което от Агенцията за приватизация наложиха санкция от 20 млн. лева - колкото бе и продажната цена. Поради това сумата на кредита от КТБ е увеличена с 9,6 милиона лева, за да финансира част от наложената санкция. Според доклада на международната разследваща фалита на КТБ компания “Аликс Партнърс” общите задължения, свързани с отпускани суми покрай ИПК “Родина” на различни компании бушони, са 132 млн. лева. Неиздължената главница по всички свързани заеми е 86 млн. лв. Всичко това е обезпечено с ипотека върху сградата на ИПК. През 2016 г. синдиците на КТБ обявиха, че са завели дела за оспорване на 51 сделки, при които предприятия са придобити с пари от КТБ. Общо отпуснатите средства от банката са за над 1,1 млрд. лева. Фирмите, срещу които са подадени искове, са свързвани с банкера беглец, като “Дунарит”, “Петрол”, “Техномаркет”, административният корпус на ИПК “Родина”. Те не са били пряко финансирани от затворената вече банка, но синдиците са установили, че с парите от банката са купувани и препродавани активи, но заемите не се върнати. Поради това сега са завели дела, с които искат или кредитът да бъде възстановен, или да бъде върнат закупеният актив. ", "date": "2018.06.11", "title": "Търг и за ИПК “Родина” и “Родина тауър”, искат за имотите поне 38 млн."}
{"url": "https://www.24chasa.bg/novini/article/6907579", "text": "Евродепутати и чиновници от ЕС, които отиваха на парламентарната сесия в Страсбург, стояха блокирани няколко часа във влака заради прекъсване на електрозахранването във френската железопътна мрежа, съобщи говорителят на ЕП Жауме Дуч, цитиран от Франс прес. \"Доста колеги са блокирани във влака, включително заместник-говорителката на пресслужбата\" Маржори ван ден Брьоке, съобщи той в Страсбург. Ван ден Брьоке пусна в Туитър снимки на еврочиновници, излезли от спрелия влак на поле във Франция под буреносно небе, предаде БТА.  \"Вследствие проблем с електрозахранването влакът Талис от Брюксел до Страсбург има 240 минути закъснение. Екипите ни работят по отстраняване на проблема възможно най-бързо\", съобщи Талис в Туитър. Инцидентът идва броени дни, след като германската канцлерка Ангела Меркел заяви на заседание на Европейската народна партия в Мюнхен, че Европейският парламент трябва да съсредоточи работата си на едно място. \"Знам какви проблеми създавам за Франция и Люксембург (където два пъти годишно заседават министри на ЕС от различни сектори), но смятам, че в дългосрочен план това не подобрява капацитета му на действие\", каза тя. Въпросът дали евродепутатите да не стоят в Брюксел вместо да ходят веднъж месечно в Страсбург често се повдига, но Франция винаги е твърдо против. Всяка промяна на седалището на ЕП трябва да се реши с единодушие от страните членки, но всеки правителствен ръководител може да има мнение по въпроса, каза Жауме Дуч.", "date": "2018.06.11", "title": "Евродепутати и чиновници от ЕС бяха блокирани с часове във влака за Страсбург"}
{"url": "https://www.24chasa.bg/novini/article/6907582", "text": "Технология за редактиране на гени, проучвана от учени в целия свят като възможност за отстраняване на генни дефекти, може по невнимание да увеличи риска от рак, предупредиха учени, цитирани от Ройтерс. Специалисти от Кембриджкия университет в Англия и института Каролинска в Швеция заявиха, че са нужни допълнтелни изследвания, за да се установи дали използването на технологията CRISPR-Cas9 - своеобразни молекулярни ножици, които правят редактирането на гени възможно, може да доведе до създаване на терапии, свързани с риск от рак. Екип под ръководството на Юси Тайпале от Кембридж констатирал, че CRISPR-Cas9 отключва механизъм, който цели да защити клетките от ДНК увреждания, затруднявайки редактирането на гени. Клетките, у които липсва въпросният механизъм, са по-лесни за редактиране в сравнение с нормалните клетки. Това може да доведе до ситуация, при която популации клетки с редактиран геном включват повече клетки, в които този механизъм за защита от ДНК увреждания липсва, предаде БТА.  Учените предупреждават, че липсата на защитния механизъм в клетките увеличава риска от превръщането им в ракови, тъй като ДНК увреждането вече не може да бъде коригирано. Резултатите от изследването са публикувани в Nature Medicine.", "date": "2018.06.11", "title": "Технология за редактиране на гени може да увеличи риска от рак"}
{"url": "https://www.24chasa.bg/novini/article/6907502", "text": "Цената на биткойна слезе под $7000 и достигна до ниво $6765,54 за 1 BTC. Това е сериозен спад от около 12%, пазарната капитализация на основната криптовалута слезе на $42 милиарда. В сравнение с началото на тази година, спадът на Биткойнът е приблизително 53%, предаде  Подобна е ситуацията и при останалите криптовалути. Техният спад е средно с 10%. Като резултат от това, целият криптовалутен пазар се сви до $298 милиарда. През месец януари той бе на ниво $830 милиарда. Причината за тази ситуация са няколко фактора, едновременното действие на които доведоха до това значително понижение на криптовалутния курс. В Южна Корея бе регистрирана хакерска атака срещу борсата Coinrail, довела до загубата на известно количество криптовалута. Coinrail не съобщава сумата, но уточни, че около 70% от откраднатите цифрови активи са от „студените портфейли“. Това е хардуер, който няма достъп до интернет. Корейската полиция разследва инцидента.", "date": "2018.06.11", "title": "Цената на биткойна падна под 7 000 долара след хакерска атака"}
{"url": "https://www.24chasa.bg/novini/article/6907507", "text": "Разбит прозорец, наранявания близо до очите за един и уплах за десетки други пътуващи – това е равносметката след поредното нападение над влак, преминаващ покрай столичния квартал „Факултета”. При инцидента вчера вечерта един мъж като по чудо се размина без тежки травми, но лицето му беше нарязано от стъклата. Във „Факултета” признават, че деца и младежи атакуват минаващите влакове – с камъни и винаги по тъмно. Обясняват, че възрастните са наясно колко опасно „забавление” е това, но младите „не разбират”, разказват от  „Разкрити вандали за съжаление няма ,въпреки че с полиция и жандармерия работим в тясно съдействие”, признава Ивайло Харалампиев от отдел „Вътрешна сигурност и управление при кризи” в БДЖ. В резултат на опасната игра през последните два месеца само във „Факултета” са пострадали 6 влака. Има още 13 случая в страната от началото на годината. През 2017 г. 76 влака са били нападнати и в резултат е бил ранен един пътник. Щетите за и без това закъсалият железопътен превозвач са за стотици хиляди левове.", "date": "2018.06.11", "title": "Във „Факултета” си признават, че деца и младежи обстрелват влакове, но задържани няма"}
{"url": "https://www.24chasa.bg/novini/article/6907513", "text": "На 81-годишна възраст почина големият български композитор и фолклорист Петър Льондев, информира  .  Творчеството на проф. Льондев е признато за класика в жанра на детските и фолклорните хорови песни, прочути и изпълнявани от наши и чужди формации по цял свят. През 1989 г. песента му „Кавал свири\" получава наградата „Грами\". Поклон пред паметта на проф. Петър Льондев.", "date": "2018.06.11", "title": "Почина големият композитор и фолклорист Петър Льондев"}
{"url": "https://www.24chasa.bg/novini/article/6907522", "text": "Няма опасност за живота на настанените в МБАЛ-Шумен пострадали при катастрофата в Ришкия проход днес, съобщиха пред репортер на БТА лекари от лечебното заведение. В болницата в областния град, след тежкото пътно произшествие между тир и микробус, са настанени с различни травми петима пациенти - две жени, още толкова деца и едно бебе, за чиито живот няма опасност.", "date": "2018.06.11", "title": "Няма опасност за живота на пострадалите при катастрофата в Ришкия проход"}
{"url": "https://www.24chasa.bg/novini/article/6905581", "text": "Вносът на дънки и уиски от САЩ в страните от Европейския съюз може и да бъде ударен от търговската война помежду им. Но последиците за българския пазар от налагането на по-високи мита върху тези и други стоки и последващото им поскъпване са нищо в сравнение с ударите, които ще понесе икономиката като цяло. В крайна сметка може да се окаже, че у нас може да поскъпнат и съвсем други стоки, а не точно тези, върху които ЕС се опитва да наложи по-високи мита. Преди всичко ответните мерки на ЕС на наложените вече от САЩ от 1 юни по-високи мита върху европейската стомана и алуминий все още не са в сила В средата на миналата седмица Европейската комисия е уведомила Световната търговска организация, че възнамерява да наложи реципрочни обратни мита върху вноса на определени стоки и продукти от САЩ на обща стойност 2,8 млрд. евро. В документа от осем страници, внесен в централата на СТО в Женева, се казва, че останалите мерки, засягащи търговия за около 3,8 млрд. евро, ще бъдат наложени за срок от 3 години освен ако дотогава търговските спорове не бъдат разрешени. Т.е. ответният удар на ЕС е доста премерен. Мерките са разделени на две части, тъй като сборът от 2,8 и 3,8 млрд. евро е равен като сума на годишния европейски износ на стомана и алуминий за САЩ. За кои щатски стоки става въпрос Първото нещо, което прави впечталение в европейския списък, е, че той предвижда с мито от 25%, което ще замени досегашните нулеви ставки, да се обложат преди всичко производства в американски райони, от които са някои от най-големите съюзници на президента Доналд Тръмп, видни конгресмени и висши служители на неговата администрация. Това важи и за друга част от списъка, за която е предвидено мито от 10% на мястото на безмитен внос, валиден в момента. Например в списъка се споменават мотоциклети с мощност над 800 конски сили, което се отнася почти само за моторите “Харлей-Дейвидсън”, а те се произвеждат в избирателния район на говорителя на Горната камара Пол Раян. Друг продукт е бърбънът, произвеждан в щата Кентъки, т.е. избирателния район на лидера на мнозинството в Сената Мич Макконъл. Докато евентуалните купувачи на “Хайрлей-Дейвидсън” могат да прежалят 25-процентното поскъпване на тези и бездруго скъпи машини, то за любителите на бърбъна у нас митото ще означава леко поскъпване. По принцип най-известните марки от тази напитка се дестилират в щата Кентъки. Самото име “бърбън” идва от името на община Бърбан в същия щат. В Кентъки се намират дестилериите на “Джим Бийм”, “Уайлд Търки” и “Мейкърс Марк”, както и на други марки бърбън, които са прочути по света, но са слабо известни в България. По принцип бърбънът в България се внася не директно от САЩ, а от западноевропейски държави, които са го внесли от САЩ. Така при вноса му в България се избягва плащането на ДДС, тъй като той минава за вътрешнообщностна доставка. Плаща се само акцизът, който за бърбъна е 1100 лв. на хектолитър. Мито при вноса в ЕС на бърбън сега няма и затова при въвеждането на 25-процентна ставка тази стока би трябвало да поскъпне с не повече от тези 25%. Което, ако търговецът пренесе тези разходи автоматично върху крайната цена, ще означава, че бутилка от 1 литър “Джим Бийм” трябва да поскъпне от сегашните 27 на 34 лв. В България бърбънът не е чак толкова популярно питие. Според данните на Distilled Spirits Council консумацията на бърбън в целия ЕС за 2017 г. е била за около 300 млн. долара, като България я няма сред първите 10 вносители. В списъка има и наглед доста странни стоки, които дори да поскъпнат, това едва ли ще има отражение специално за България. Такива са например тютюнът за дъвчене, лодките и канутата, картите за игра, статуетки и други декоративни изделия от порцелан, както и “плазмени почистващи машини, които премахват органични замърсители от проби от електронна микроскопия”. Малко по-иначе стои въпросът със земеделски продукти и хранителни стоки като царевица, ориз, портокалов сок, фъстъчено масло. Те също се внасят в момента без мито и едно налагане на 25% веднага би довело да поскъпването им. Според данните на НСИ обаче за цялата минала година вносът на всички видове зърнени култури от САЩ в България е бил на стойност нищожните 1,1 млн. лв. Няма данни точно за фъстъченото масло, нито за портокаловия сок, но по принцип директно от САЩ у нас се внасят преди всичко лекарства, химически вещества и горива и съставки за горива, а тези продукти не фигурират в никакви списъци на Европейската комисия за налагане на реципрочни наказателни мита. ЕС е вторият по големина производител на стомана в света, който изработва по около 177 млн. тона стомана и продукти от нея годишно. Германия е най-големият износител на стомана в САЩ, следвана от Холандия, Италия, Испания, Великобритания и Швеция. Затова отражението на въведените от САЩ мита ще се отрази неблагоприятно на техните икономики. Предварителните проучвания показват, че за период от 3 до 5 години в ЕС ще бъдат загубени 3,5 млн. работни места само в индустрията, пряко свързана със стоманата. Ако въведените мита намалят продажбите на европейска стомана в САЩ, това ще доведе първоначално до падане на цените ѝ. Този благоприятен ефект обаче ще трае сравнително кратко и най-късно след 1 година може да се стигне до затварянето на заводи. Много икономисти се опасяват от двоен ефект - от една страна, мощности за производство на стомана и алуминий в Европа са заплашени от затваряне, а от друга, понижаването на данъците в САЩ след идването на Тръмп на власт води до оттеглянето на все повече американски инвестиции от целия свят, включително и от Европа. Икономиката на България е много тясно свързана с европейската и особено с германската, затова евентуални трусове в Германия са особено нежелателни за нас. ", "date": "2018.06.11", "title": "Войната ЕС-Тръмп оскъпява бърбъна у нас със 7 лева"}
{"url": "https://www.24chasa.bg/novini/article/6907519", "text": "Говорителят на Европейската комисия Маргаритис Схинас изрази облекчение по казуса с кравата Пенка, пребивавала 15 дни в Сърбия и преминала обратно границата, който развълнува цяла Европа. \"Да живее кравата Пенка! Добре е, когато излизаш от ЕС и се връщаш обратно\", заяви Схинас. По-рано от Агенцията по безопасност на храните съобщиха, че лабораторните анализи на кравата Пенка са отрицателни за изследваните болести и животното няма да бъде умъртвено. До края на седмицата се очаква кравата да бъде върната на собственика й в село Мазарачево.", "date": "2018.06.11", "title": "Еврокомисията: Да живее кравата Пенка! Добре е като излезеш от ЕС да се върнеш!"}
{"url": "https://www.24chasa.bg/novini/article/6907531", "text": "Конституционният съд на Косово издаде днес решение, което позволява на премиера Рамуш Харадинай да удвои собствената си заплата и заплатите на министрите, предаде агенция МИА, цитирана от БТА.  Това означава, че няма нищо спорно в решението от декември миналата година, с което Харадинай си повиши заплатата от 1400 на 2950 евро и удвои заплатите на министрите, които досега бяха около 1200-1300 евро. Това решение на правителството още не е влязло в сила, тъй като депутати от опозицията внесоха в Конституционния съд искане да оцени законността му, изтъквайки, че в него има конфликт на интереси. Конституционният съд постанови, че в искането на опозицията няма убедителни доказателства за нарушение на конституцията, а твърденията за нарушения на закона за предотвратяване на конфликта на интереси не е от компетенциите на този съд. Решението на Харадинай от преди 6 месеца, което той мотивира с твърдението, че е нереално заплатата на премиера, който има големи отговорности, да е 1400 евро, бе посрещнато с ожесточени критики в косовското общество.", "date": "2018.06.11", "title": "Косовският Конституционен съд реши, че премиерът има право да си удвои заплатата"}
{"url": "https://www.24chasa.bg/novini/article/6907540", "text": "Столичната зала “Универсиада” е обявена за продан за малко над 15,6 млн. лв. Обявата е публикувал частният съдебен изпълнител Стоян Якимов. Оферти ще се събират до 12 юли, а търгът е обявен за 13 юли. Кандидатите трябва да внесат 10% депозит за участие. Спортното съоръжение е със застроена площ 4130 кв. м, включва три зали, десет кабинета, радиокабина, осветителна кабина, три коментаторски кабини и четири съблекални. Продажбата е поискана от синдиците на КТБ, научи “24 часа”. Едноличният собственик на “Универсиада” ЕАД е “Велдер Билд”. През 2017 г. “Велдер Билд” е била част от групата “Велдер”, управлявана от Иван Джиджев, който бе в управлението на “Ботев” Пловдив, докато собственик на футболния клуб беше банкерът Цветан Василев. “Велдер Билд” стана собственик на зала “Универсиада” срещу 9,5 млн. лв. след приватизацията през 2008 г. Компанията дължи на КТБ 8,5 млн. лв. според доклада на синдиците от 2017 г., обявен на сайта на КТБ. Трите компании от групата - “Велдер-БГ”, “Велдер Пропъртис” и “Велдер Билд”, имат общо 39,5 млн. лв. непогасени задължения към затворената банка, констатира международният одитор “Аликс Партнърс”. Трите компании са определени като “канали за финансиране”. Най-вероятно към иска на синдиците ще бъде присъединена и НАП, която е запорирала акции на “Велдер Билд” през 2016 г. ", "date": "2018.06.11", "title": "Продават зала “Универсиада” за 15 млн. лв.(Обзор)"}
{"url": "https://www.24chasa.bg/novini/article/6907568", "text": "Самолет на американската авиокомпания \"Юнайтед еърлайнс\", изпълняващ полет от Рим за Чикаго, беше отклонен към летището в Шанън, Ирландия, във връзка с \"потенциален проблем със сигурността\", съобщи Ройтерс, като се позовава на авиокомпанията. \"Ще бъдат извършени допълнителни проверки за сигурност спрямо всички пътници и багажи и се надяваме пътниците да продължат за Чикаго колкото се може по-скоро\", се посочва в изявление на \"Юнайтед еърлайнс\", предаде БТА. ", "date": "2018.06.11", "title": "Отклониха полет от Рим за Чикаго към Ирландия заради \"потенциален проблем със сигурността\""}
{"url": "https://www.24chasa.bg/novini/article/6907570", "text": "Трупът на 12-годишното момче, което се удави днес следобед в Бургас е било открито преди минути, съобщиха от полицията.  Тялото е намерено на стотина метра  от мястото на инцидента на Северния плаж в града. Загиналият Кристиян е от Бургас, а неговият приятел, който бе спасен е от руенското село Речица. Въпреки бурното море и червения флаг на плажа двамата тийнейджъри решили да се изкъпят около 16:30 ч. След минути те започнали да се давят. Спасители извадили момчето от Речица, но морето дръпнало Кристиян навътре. ", "date": "2018.06.11", "title": "Намериха удавеното в Бургас 12-годишно момче"}
{"url": "https://www.24chasa.bg/novini/article/6907399", "text": "До 2 години най-малко ще видим готови изтребителите. Това съобщи пред БНТ военният министър Красимир Каракачанов.  2016 имаше гласуване за два проекта - нови изтребители и флота - нови кораби. Ма хората им е по любопитно за самолетите, малко или много повече се виждат самолетите, затова и повече се говори за тях, коментира министърът.  Не мога да ви кажа отсега какви машини ще купим. Ние говорим за трансферна технология, т.е да можем да ги правим тук. Въпросът не е да отидеш да купиш от някоя фирма, нашата идея е нашите заводи да работят за тези машини. Има поне 5-6 български фирми, които да се включат в различни части на построяването. С парите на българския данъкоплатец ще захранваме българските фирми, съобщи Каракачанов. Благодаря за подкрепата на БСП относно проектите за въоръжаване. Ние сме закъснели като държава. Въоръжението, което имаме е съветско, от онова време, коментира още министърът на отбраната.  Няма турски самолети, които да ни охраняват въздушното пространство. Само италиански самолети са ни охранявали, каза Каракачанов.  По повод изказването на Марешки, че нямаме нужда от армия, Каракачанов отговори \"ами нека да направим цялата държава в аптеки\". ", "date": "2018.06.11", "title": "Каракачанов: До 2 години най-рано ще видим готови изтребителите"}
{"url": "https://www.24chasa.bg/novini/article/6907413", "text": "Най-голямата опозиционна партия в Румъния - Национално-либералната партия (НЛП), обяви, че ще внесе вот на недоверие срещу правителството на Социалдемократическата партия (СДП) и Алианса на либералите и демократите (АЛДЕ) на 20 юни, предаде информационният сайт Зиаре, цитиран от БТА.  Съобщението бе направено от лидера на НЛП Лудовик Орбан. Той заяви, че е определен календар за внасяне на вот на недоверие срещу правителството на премиера Виорика Дънчила, което ще стане около датата 20 юни. Орбан също така критикува остро председателя на СДП Ливиу Драгня и призова социалдемократите да се разграничат от него. \"Драгня не разбира, че Румъния е членка на Европейския съюз, членка на НАТО, и че заради нашата позиция на членка на ЕС и НАТО имаме и някои задължения, освен многото права. Нито един политически лидер не може да потъпква демокрацията\", подчерта Орбан. В интервю за телевизия Антена 3 вчера Ливиу Драгня отправи сериозни обвинения към чуждестранните партньори на Румъния, включително ЕС и НАТО, че \"са насърчавали и финансирали\" т.нар. \"паралелна държава\". \"Искахме да покажем и на нашите чуждестранни партньори, защото след Революцията всички наши партньори, НАТО и ЕС, ни казваха и обещаваха, че ще ни научат на демокрация, понеже ние не я знаем (...) Аз казвам, че всички чуждестранни партньори трябва да поемат тази отговорност: че са окуражавали, а отчасти дори са финансирали тази паралелна държава и тази омразна система, дори са го заявявали публично много пъти\", заяви Драгня по повод организирания в събота митинг в Букурещ от СДП в знак на протест срещу \"злоупотребите в правосъдието\" и \"паралелната държава\". Управляващата партия смята, че антикорупционните прокурорите имат прекалено много власт и твърди, че те незаконно са подслушвали телефони и несправедливо са преследвали държавни служители. /Ваня Накова/", "date": "2018.06.11", "title": "Румънската опозиция ще внесе вот на недоверие срещу правителството"}
{"url": "https://www.24chasa.bg/novini/article/6907410", "text": "Турският президент Реджеп Тайип Ердоган продължи острите си критики срещу австрийския канцлер Себастиан Курц във връзка с решението на Виена да затвори седем джамии и да експулсира 40 имами, като призова Германия да го \"стегне\", съобщава в.\"Хюриет дейли нюз\". Отправям призив към австрийския премиер. Ти си още млад и имаш нужда от опит. Твоите лишени от опит прояви като тези може да ти струват скъпо, е заявил Ердоган тази нощ по време на програма в истанбулския квартал Есенлер по повод \"Кадир геджеси\" - най-свещената нощ в исляма. Ердоган е повторил предупреждението си, че решението на Австрия може да доведе до война между кръста и полумесеца, предаде БТА. Аз отправям също този призив към целия Запад и специално към Германия: стегнете вашия човек. Иначе положението може да излезе от контрол. Ние имаме да предприемем някои стъпки в съответствие с нашите аргументи. Ние няма да позволим нашите 250 000 братя да бъдат угнетявани там /в Австрия/. Ще направим, каквото е необходимо, е предупредил Ердоган. Реакцията на турския президент е по повод мерки, обявени от Себастиан Курц на 8 юни. Австрийският канцлер обяви тогава, че страната му ще експулсира финансирани от чужбина имами и ще затвори седем джамии като мярка за борба с \"политическия ислям\".", "date": "2018.06.11", "title": "Ердоган към Курц: Млад си и имаш нужда от опит, проявите ти може да ти струват скъпо"}
{"url": "https://www.24chasa.bg/novini/article/6907417", "text": "Лек автомобил с мъж, жена и две деца се е обърнал по таван пътя Стара Загора-Казанлък. Няма пострaдали, съобщиха от пресцентъра на ОДМВР-Стара Загора. Сигналът за инцидента е подаден в 15.50 часа. Вътре са били мъж, жена и две деца. Те са с леки наранявания. Няма затруднения в движението.                                                                                                                                                                                                                                                                                                                       ", "date": "2018.06.11", "title": "Кола се обърна по таван на входа на Казанлък, пострадали са 2 деца, мъж и жена"}
{"url": "https://www.24chasa.bg/novini/article/6907431", "text": "Севернокорейският лидер Ким Чен Ун посети ултрамодерната ботаническа градина на Сингапур \"Градините до Залива\" преди утрешната си среща с президента на САЩ Доналд Тръмп, предаде Франс прес. След като стоя в хотела си \"Сейнт Реджис\" цял ден, Ким посети градината вечерта с внушителна автоколона, предаде БТА. \"Градините до Залива\" са с площ над 10 хектара и са туристическата витрина на Сингапур откакто са създадени преди няколко години. Ботаническата градина съдържа футуристични парници с различни климатични условия и метални розови дървета, които светват вечерно време. В делегацията на КНДР е и сестрата и съветничка на Ким Чен Ун, Ким Йо-чен. Сингапурският външен министър Вивиан Балакришнан пусна в Туитър селфи със себе си и лидера на Северна Корея по време на разглеждането на градината.", "date": "2018.06.11", "title": "Ким Чен Ун посети ботаническата градина \nна Сингапур"}
{"url": "https://www.24chasa.bg/novini/article/6907436", "text": "Шестима алпинисти от  Велико Търново се подготвят за изкачването на връх \"Хан Тенгри\" в планината Тян Шан, съобщиха от Туристическото дружество \"Трапезица- 1902\" във Велико Търново, предаде БТА. Алпинистите Боян Димов, Петър Петров, Цветанка Петрова, Живко Жечев, Стефан Дончев и Галин Велчев се подготвят за експедицията, която ще се състои през летните месеци. Хан Тенгри е величествен пирамидален връх, вторият по височина в Тяншан. През него се пресичат границите на 3 държави: Киргизия, Казахстан и Китай (Синдзян-уйгурски автономен регион). Надморската му височина е 6995 m, но заедно с ледената шапка става 7010 m, поради което е включен в списъка на седемхилядниците. В хода на тренировките те са се срещнали с председателя на Българската федерацията по катерене и алпинизъм и заслужил майстор на спорта Петко Тотев, който е изкачил върха по 2 маршрута. Алпинистът им е предоставил филмирани кадри от изкачването и фотоси, илюстриращи спецификата на маршрутите, както и подробни разяснения за обективните и субективни опасности, за разположението на междинните и височинни лагери с пълни подробности от ключовите участъци по маршрута.", "date": "2018.06.11", "title": "Алпинисти от Велико Търново се подготвят за изкачването на втория най-висок връх в Тяншан"}
{"url": "https://www.24chasa.bg/novini/article/6907443", "text": "Турция е променила антитерористичната си политика от отбранителна към нападателна вътре и извън страната, е заявил турският вицепремиер и говорител на правителството Бекир Боздаг, съобщава в.\"Хюриет дейли нюз\". Ние следваме по-скоро нападателна, отколкото отбранителна политика. Военните операции в Северен Ирак продължават. Те се осъществяват в съответствие с международното право. Тази операция ще продължи, както е планирано. Всичко може да се случи по всяко време в този район, е посочил Боздаг в интервю за Анадолската агенция. Боздаг е казал, че турските военни операции срещу Кюрдската работническа партия /ПКК/ няма да бъдат засегнати от предстоящите президентски и парламентарни избори в Турция на 24 юни, предаде БТА. Турция е започнала антитерористични операции в районите на Кандил и Синджар в Северен Ирак, заяви днес турският президент Реджеп Тайип Ердоган на предизборен митинг в Нигде. Той припомни, че 20 турски бойни самолети са поразили 14 цели на ПКК в района на Кандил и добави, че операцията ще продължи. Турция ще пресуши \"терористичното блато\" в Кандил, така както прочисти от кюрдски бойци Африн и други райони в Сирия, предупреди още Ердоган. В планината Кандил се намират бази на ПКК, която води въоръжена борба срещу турската държава от 1984 г. и се разглежда като терористична организация от Анкара, ЕС и САЩ. По-рано този месец турският премиер Бинали Йълдъръм съобщи, че турската армия е установила 11 бази в Северен Ирак с цел да активизира операциите си срещу ПКК.", "date": "2018.06.11", "title": "Боздаг: Турция промени антитерористичната си политика от отбранителна към нападателна"}
{"url": "https://www.24chasa.bg/novini/article/6907439", "text": "Бургаският окръжен съд остави в ареста Иван Михалев от село Блатец, задържан за блудство с 11-годишно момиченце. Делото се гледа при закрити врата. Пред магистратите Михалев заявил, че не е виновен. Според разследващи обаче има доказателства, че той е извършил престъплението, в което е обвинен.  Гнусното деяние е извършено на 7 юни в бургаския к-с \"Меден рудник\". Срещу Михалев е повдигнато обвинение за извършване на действия с цел да възбуди полово желание без съвкупление по отношение на лице ненавършило 14-годишна възраст.", "date": "2018.06.11", "title": "Решетки за педофил, блудствал с 11-годишно момиченце в Бургас"}
{"url": "https://www.24chasa.bg/novini/article/6907450", "text": "Зам.-министърът на образованието Деница Сачева вероятно ще оглави Министерството на труда и социалната политика след оставката на Бисер Петков, предаде  . Социалният министър днес обяви, че се оттегля заради протестите на хората с увреждания и техните родители. Той мотивира решението си с невъзможност да овладее създалото се напрежение. Сачева е започнала кариерата си именно в Министерството на труда и социалната политика, работила е в НЗОК и здравното министерство. През 2016-2017 г. беше заместник-социален министър. Завършила е пиар в СУ и здравен мениджмънт в Университет „Проф. д-р Асен Златаров” в Бургас.", "date": "2018.06.11", "title": "Зам.-министърът на образованието Деница Сачева е най-вероятният нов социален министър"}
{"url": "https://www.24chasa.bg/novini/article/6907465", "text": "Валентин Радев получи „Златен скункс“ от Боби Ваклинов заради неадекватните действия на МВР по случая с издирването на двамата избягали затворници от Централния софийски затвор, съобщиха от предаването  Тази сутрин репортерът на шоуто посети кабинета на Министъра на вътрешните работи, за да му предаде статуетката, а вътре го очакваше цялото професионално ръководство на силовото министерство. Поводът, който предизвика подигравки по адрес на МВР е, че единият избягал затворник – Владимир Пелов бе убит при престрелка в центъра на Ботевград, въпреки сигналите, че известно време се е укривал в родния си град.  Боби Ваклинов бе маскиран с брада и качулка като избягалия затворник Владимир Пелов. Тази маскировка бе изтъкната от министъра преди време като причина Пелов да не бъде заловен", "date": "2018.06.11", "title": "Връчиха златен скункс на министър Радев заради действията на МВР по случая Пелов"}
{"url": "https://www.24chasa.bg/novini/article/6907489", "text": "Почина и мъжът, пострадал  , съобщиха от Областната дирекция на МВР в града. В инцидента са пострадали возещите се в учебната кола – на предна дясна седалка 67-годишен мъж и возещата се на дясна задна седалка 56-годишна жена, които на по-късен етап са починали от раните си в МБАЛ Благоевград, се казва в официалното съобщение на полицията.  Пострадал е и возещ се на предна дясна седалка в другия автомобил мъж, който след преглед в ЦСМП Благоевград е освободен с фрактура на дясна гривнена става, без опасност за живота. По случая е образувано досъдебно производство. Причината за катастрофата е отнето предимство от страна на шофьорът на пежото.", "date": "2018.06.11", "title": "Почина мъжът, пострадал при катастрофа с учебна кола в Благоевград"}
{"url": "https://www.24chasa.bg/novini/article/6907495", "text": "Иран предупреди севернокорнокорейския лидер Ким Чен-ун преди утрешната среща на върха в Сингапур да бъде бдителен заради непредвидимостта на американския президент Доналд Тръмп, предадоха ДПА и Франс прес, цитирани от БТА.  Ние приветстваме всяка инициатива за мир, стабилност и сигурност на Корейския полуостров и все пак Северна Корея трябва да внимава със САЩ и особено с Тръмп, каза на пресконференция говорителят на иранското външно министерство Бахрам Гасеми. Що се отнася до поведението на САЩ, до подхода и намеренията им, ние сме много скептични и наблюдаваме действията им с пълен песимизъм, каза говорителят. Затова дори на тази среща на върха оптимизмът е по-скоро неуместен, добави той.", "date": "2018.06.11", "title": "Иран предупреди Северна Корея да бъде предпазлива със САЩ и президента Тръмп"}
{"url": "https://www.24chasa.bg/novini/article/6907406", "text": "Нискотарифната компания „Райънеър” е отменила полета си в понеделник от 15,40 часа от летище „Орио ал Серио” в Бергамо за Бургас. Това съобщи сайтът „Бургасинфо”, позовавайки се на български пътници, които трябвало да летят. „24 часа” се опита да се свърже с представители на компанията на летището в Бергамо, но безуспешно, тъй като никой не отговаря на телефоните им. На сайта на летището в Бергамо е написано единствено, че въпросният полет от Бергамо за Бургас е отменен. Всички полети преди и след него обаче са извършени нормално. Телефоните на „Райънеър”, посочени за връзка и информация по принцип, препращат към телефонен оператор в Букурещ. Служителите на тези телефони обаче не дават никаква полезна информация. Двама от тях казаха, че не знаят защо полетът е отменен, а друг служител каза, че причина за отменения полет за Бургас е стачка на летището на служителите за контрол на въздушния трафик. На сайта на летище Бергамо обаче са посочени датите на всички стачки и стачка на 11 юни няма.", "date": "2018.06.11", "title": "Отмениха полет на „Райънеър” от Бергамо за Бургас, но не казват защо"}
{"url": "https://www.24chasa.bg/novini/article/6907384", "text": "Трансанадолският газопровод (ТАНАП - TANAP), който е част от Южния газов коридор, ще бъде тържествено открит утре, 12 юни. ТАСС представя основни факти за международния проект, предназначен да доставя азербайджански газ до Южна Европа, предаде БТА.  История През 1999 година в Каспийско море край бреговете на Азербайджан е открито шелфовото газово находище \"Шах Дениз\" и още от началото на 2000 година се обсъжда възможността за доставка на газ от него за Европа. На среща на върха на ЕС в Прага през май 2009 година е подписана декларация на ЕС за Южния газов коридор, който да доставя газ от Каспийския регион до Южна Европа, заобикаляйки Русия. В декларацията са разгледани следните проекти за доставка на газ до Европа. - \"Набуко\" (Турция - България- Гърция - Албания - Италия) - Интерконектора Турция - Гърция - Италия (ITGI) - Трансадриатическия газопровод ТАП/ТАР (Турция - Гърция - Албания- Италия) Обсъждани са и проекти за доставка на газ на територията на Турция: ТАНАП (доставка само от Азербайджан през Грузия) и отклонение към Ирак като част от Набуко. Въпреки това е разглеждана и възможността за строителство на Транскаспийски газопровод (по дъното на Каспийско море, между Азербайджан и Туркменистан) за доставка на азербайджански и туркменски газ. През 2013 година бе съобщено, че сред тези проекти е одобрена връзката ТАП-ТАНАП-Южнокавказки газопровод (открит през 2007 година) с обща дължина 3500 километра. По този газопровод ще се доставят годишно 10 милиарда кубически метра газ. Разширение на Южнокавказкия газопровод Първата част на Южния газов коридор е Южнокавказкият газопровод (Баку - Тбилиси - Ерзурум). Той е построен за доставка на шелфов газ в Грузия и Турция. Експлоатацията му започва на 25 март 2007 година, а общата му дължина е 692 километра. Заради доставката на газ чрез ТАНАП пропускателната мощност на Южнокавказкия газопровод е разширена от 8 до 25 милиарда кубически метра газ годишно. Стойността на проекта е 3 милиарда долара. ТАНАП Маршрутът на ТАНАП в Турция започва от района на град Карс, където ще се свърже с Южнокавказкия газопровод. След това той пресича цяла Турция, минава под Дарданелите в района на Чанаккале и по-нататък преминава границата с Гърция в района на гръцкото населено място Кипои, където ще се съедини с ТАП. Общата дължина на газопровода е 1850 километра. Междуправителственото споразумение за строителство на газопровода бе подписано на 26 юни 2012 година от президента на Азербайджан Илхам Алиев и премиера на Турция Реджеп Тайип Ердоган. Строителството започна на 17 март 2015 година. Пропускателната мощност на газопровода е 16 милиарда кубически метра годишно, като 6 милиарда от тях ще бъдат използвани от самата Турция. В бъдеще е възможно увеличаването на мощността до 60 милиарда кубически метра. Проектът е на стойност 8 милиарда долара ТАП Междуправителственото споразумение за строителството на Трансдриатическия газопровод (ТАП) е подписано в Атина на 13 февруари 2013 година от лидерите на Гърция, Албания и Италия. Същевременно в Тирана представители на правителствата на Черна гора, Албания, Хърватия и Босна и Херцеговина подписаха меморандум за сътрудничество по строителството на газопровода. Общата дължина на газопровода е 878 километра. След съединяването му с ТАНАП в района на Кипои, ТАП ще се простира 550 километра на територията на Гърция, ще пресича албанската граница близо да град Корча (дължината на албанския участък е 215 километра), след това ще мине под Адриатическо море на дълбочина 820 метра. Крайните 7 километра от ТАП ще бъдат продължени на територията на Италия, като крайната точка е близо до Сан Фока в италианската провинция Лече. Първоначалната пропускателна мощност на ТАП е 110 милиарда кубически метра газ годишно. Впоследствие се планира мощността да се увеличи до 20 милиарда кубически метра годишно. При строителството на газокомпресорните станции се планира първоначалното им използване за реверсивни доставки на газ от Италия за Балканския полуостров. ТАП ще започне работа от 2020 година. Общата стойност на проекта е оценена през май 2016 година на 6 милиарда евро. От тях 500 милиона евро са от участниците в проекта, а останалите средства ще бъдат отпуснати под формата на кредит от Европейската инвестиционна банка и Европейската банка за възстановяване и развитие и други.", "date": "2018.06.11", "title": "Трансанадолският газопровод, част от Южния газов коридор, ще бъде открит утре"}
{"url": "https://www.24chasa.bg/novini/article/6907388", "text": "Премиерът на Италия Джузепе Конте и министър-председателят на Малта Джоузеф Мускат благодариха на  , след като Рим и Валета отказаха, предаде Асошиейтед прес. Конте благодари на Испания, че е откликнала на призива на Италия дружеска европейска страна да приеме хората, търсещи убежище. Мускат публикува благодарствен туит, в който разкритикува Италия, че е удължила престоя на мигрантите в морето. Той каза, че Малта ще изпрати пресни припаси на кораба \"Акуариус\", предаде БТА. Това, че накарахме Испания да приеме кораба със спасените мигранти, след като Италия и Малта отказаха, е голяма победа, заяви италианският министър на вътрешните работи Матео Салвини, цитиран от ДПА. Това, че ясно и културно заявихме позицията си - нещо, което италианското правителство не е правило дълго време, от години, се отплаща, заяви Салвини от централата на своята партия \"Лига\". Насочването на вниманието върху проблема, че спасените в Средиземно море мигранти не бива автоматично да се насочват към Италия, е важен първи сигнал, в посока на нова европейска имиграционна политика, добави той. Салвини каза, че възнамерява утре да обсъди въпроса по телефона с колегите си от Франция, Германия, Австрия, Белгия и Холандия.", "date": "2018.06.11", "title": "Италия и Малта благодариха на Испания, че приема кораба със спасените мигранти"}
{"url": "https://www.24chasa.bg/novini/article/6907392", "text": "Автомобил се запали на метри от бензиностанция на столичния бул. „България”, предаде Би Ти Ви. Огънят е в непосредствена близост до колонките с гориво. Те могат да избухнат за секунди, ако пожарът се разрасне.                                                                                                                                                                                                                                                                                                                       ", "date": "2018.06.11", "title": "Кола се запали на метри от бензиностанция в София"}
{"url": "https://www.24chasa.bg/novini/article/6907269", "text": "Повече от 920 000 души са били вътрешно разселени в Сирия през първите четири месеца на годината, предаде Франс прес, като цитира изявление на ООН. Броят на разселените през този период е рекорден за 7-годишния конфликт. Общо 6,2 милиона сирийци бяха вътрешно разселени, а около 5,6 милиона са бежанци в съседните страни, показват данните на ООН. Организацията отбелязва, че причината за големия брой на разселените е ескалацията на сраженията в бившия бунтовнически бастион в Източна Гута и в провинция Идлиб, която е почти изцяло контролирана от ислямисти и екстремистки бунтовнически групировки, предава БТА.  Няколкото въздушни атаки в Идлиб неотдавна отнеха живота на десетки хора, сред които и деца. ООН изрази опасение, че в провинцията с население от 2,5 милиона души има опасност от голяма криза. След като бяха победени в Алепо и Източна Гута, бунтовниците и цивилни бяха евакуирани в посока Идлиб. Във войната, започнала през 2011 г., загинаха повече от 350 000 души, а милиони бяха принудени да напуснат домовете си.", "date": "2018.06.11", "title": "Повече от 920 000 сирийци са били вътрешно разселени от началото на годината"}
{"url": "https://www.24chasa.bg/novini/article/6905588", "text": "Европейците остаряват. 16% от всички живеещи в ЕС са над 65 г. Според изчисленията през 2060 година 30% от населението на Стария континент ще е наистина старо – над 65. Това е притеснителна тенденция, която ще се отрази пагубно на пазара на труда и на социалните системи в Европа. Затова от години ЕС настоява членките да излязат с концепции за нов начин на организиране на социалните и пенсионните услуги, който да е съобразен с демографските факти. Още преди няколко години бе създадена т. нар. Бяла книга за пенсионните политики за събиране на идеи за преодоляване на този проблем. В крайна сметка препоръките на Еврокомисията са за това европейските граждани да се откъснат от модела “държавата събира и контролира средствата за пенсии” и да заложат на поне три различни стълба в осигурявянето си, които да работят с поверените им пари и така да осигуряват печалби. Такъв тристълбов модел съществува в България от началото на ХХI век. Принципът при него е, че хората се осигуряват за пенсия веднъж в Националния осигурителен институт, втори пък в частни фондове, но задължително. Третият стълб отново е в частните фондове, но е напълно доброволен - всеки внася колкото иска, ако иска. Малкият капиталов пазар в България и високите такси, които събират пенсионните фондове обаче, са Наскоро публикувана концепция на социалното министерство показва, че през 2022 г., когато за първи път ще бъдат платени пенсии от т.нар. втори стълб, голяма част от тях ще са в размер на 35 лв. на месец. Общ европейски механизъм за така наречената европейска пенсионна схема би могъл да спаси имиджа на модела и парите на хората, надяват се българските социални власти. От миналата година се работи върху новата идея – така наречената европейска пенсия, която е за хората, прекарващи живота си в повече от една европейска членка. А това са все повече европейски граждани. Пaнeвpoпeйcкият пepcoнaлeн пeнcиoнeн пpoдyкт (РЕРР) щe пoзвoлявa нa eвpoпeйcкитe гpaждaни дa cпecтявaт пo eднa и cъщa cxeмa зa пeнcия, нeзaвиcимo къдe ce нaмиpaт в гpaницитe нa cъюзa. Зa дa бъдe тoзи пpoдyкт дocтaтъчнo пpивлeкaтeлeн зa пoтpeбитeлитe, oт Бpюкceл пpeпopъчват нa нaциoнaлнитe пpaвитeлcтвa дa имат изгодна данъчна политика спрямо него. B мoмeнтa Идeятa нa EK e нa xopaтa дa бъдaт пpeдлaгaни някoлкo paзлични oпции и плaнoвe зa cпecтявaнe. Taкa тe щe имaт възмoжнocт дa ce възпoлзвaт oт ниcкopиcкoви oпции или дa зaлoжaт нa пo-pиcкoви, нo c пo-гoлямa дoxoднocт. Ocвeн тoвa РЕРР щe дaвa възмoжнocт нa гpaждaнитe дa cмeнят cпecтoвния cи плaн нa вceки 5 гoдини. Тази пенсия е частно осигуряване, което допълва, но не отменя държавното. Тя изпълнява три критерия: Паневропейската пенсия се смята за добро решение на един от най-сериозните проблеми в Европа – не само фактът, че през 2060 г. на един пенсионер ще се падат двама работещи (сега съотношението е 1:5), но и че тази област е все още малко развита и непозната в страните от Източна Европа. Например в балтийските държави, Хърватия и в Румъния няма частни пенсионни фондове. В бъдеще обаче между една десета и една трета от всички доходи трябва да се инвестират в частно пенсионно осигуряване, за да няма срив на социалната система. Паневропейската пенсия създава основата на осигуряване, което ще помогне за изравняването на стандартите в целия ЕС, твърдят застрахователи. Европейската комисия смята също така, че за да функционира дългосрочно този проект, то парите на вложителите трябва да се инвестират в нискорискови пазари и продукти и по възможност всяка инвестиция да е съпроводена с гаранция. “Предложението на Европейската комисия за общ европейски продукт за лично пенсионно осигуряване всъщност е важно, защото има неизползван потенциал за лични спестявания с цел пенсии у нас”, коментира социалният министър Бисер Петков пред “24 часа”. Според него доброволното пенсионно осигуряване е постигнало добри резултати през последните 20 г., а и третият стълб на пенсионната система е добре регулиран. В края на 2017 г. което представлява 10 на сто от броя на осигурените у нас. “За сравнение 27 на сто от населението на ЕС в работоспособна възраст прави лични пенсионни спестявания и това показва неизползван потенциал на договорните спестявания у нас”, каза още Петков. Сравнението показва, че все още българите не полагат необходимата лична отговорност към старините си. “Ясно е, че държавното обществено осигуряване осигурява един минимум от средства. За да може човек да запази качеството и стандарта си на живот, трябва да предприеме действия далеч преди пенсионирането си, като се осигурява допълнително и доброволно, използвайки допълнителни форми”, съветва още социалният министър. Той е категоричен, че този регламент ще отвори пазара за много доставчици - не само за застрахователи, но и за инвестиционни посредници и др. В България основен доставчик са пенсионно осигурителните дружества. “Участието на други играчи вероятно ще бъде полезно, както за конкуренция, така и за постигането на добри условия, на по-ниска цена на продукта, защото глобалният пазар предлага много възможности за спестяване на пенсия”, твърди още българският социален министър. Той обясни, че общият европейски продукт ще бъде добре регулирана пазарът ще е прозрачен и ефективен. “Очаква се той да се предлага при ниски разходи и съответно да има добри опции както за фазата на натрупване, така и за фазата на изплащане на пенсиите”, обясни Петков. Засега идеята за европейска пенсия все още се изглажда, но още тази година тя трябва да бъде предложена на европейските граждани. А ефектът в България би трябвало да е модернизиране на пазара на пенсионните фондове. Който вече 18 години е малък, скъп и почти не предлага избор на осигурените.", "date": "2018.06.11", "title": "Обща европейска пенсия намалява разликите в доходите на възрастните в ЕС"}
{"url": "https://www.24chasa.bg/novini/article/6907294", "text": "Правителството на Катар заяви днес, че ще потърси отговорност от Обединените арабски емирства (ОАЕ) пред Международния съд на ООН за нарушаване на човешките права, предаде Ройтерс, цитирана от БТА.  ОАЕ, Саудитска Арабия, Бахрейн и Египет наложиха бойкот на Катар през юни 2017 г., скъсвайки дипломатическите и транспортни връзки с малката, богата страна, обвинявайки я в подкрепа на тероризма. Доха отхвърля обвиненията и твърди, че натискът има за цел да лиши страната от суверенитет. \"Както е изложено в обръщението на Катар към международния съд, ОАЕ извърши тези действия, които имаха разрушителен ефект върху човешките права на катарците и катарските жители\", каза в заявление правителството. Катар посочва, че ОАЕ са въвели редица мерки, които са дискриминационни срещу катарците, включително изгонването им от ОАЕ, забраната да влизат и да минават през страната, заповедта поданиците на ОАЕ да напуснат Катар, и затварянето на въздушното пространство и пристанищата на ОАЕ за Катар. Катар казва, че смята мерките за нарушаване на Конвенцията за премахване на всички форми на расова дискриминация (КПВФРД), включително дискриминацията въз основа на националност, по която и ОАЕ, и Катар са страни. Саудитска Арабия, Бахрейн и Египет не са подписали конвенцията. Катар моли Международния съд да разпореди ОАЕ да предприеме стъпки за изпълнение на задълженията си по конвенцията срещу дискриминацията, прекратявайки и отменяйки ограничителните мерки, и възстановявайки правата на катарците. Катар също поиска ОАЕ да изплатят репарации, включително компенсации, но не даде подробности за каква сума става въпрос. В началото на кризата през юни 2017 г. четирите държави връчиха на Катар списък с 13 ултимативни искания, сред които закриване на сателитната телевизия \"Ал Джазира\", изтегляне на турските войски от територията му и ограничаване на сътрудничеството с Иран.", "date": "2018.06.11", "title": "Катар изправя ОАЕ пред Международния съд на ООН заради бойкота"}
{"url": "https://www.24chasa.bg/novini/article/6907299", "text": "Президентът на САЩ Доналд Тръмп ще напусне Сингапур утре вечер след срещата си на върха със севернокорейския лидер Ким Чен-ун, съобщи Белият дом, отхвърляйки хипотезата, че форумът ще продължи два дни, предадоха Франс прес и Асошиейтед прес. \"След срещата на върха президентът Тръмп ще участва в пресконференция преди да замине на САЩ около 20.00 ч. (12.00 ч. по Гринуич)\", заяви Белият дом, като отбеляза, че дискусиите с КНДР са се придвижили \"по-бързо от предвиденото\", предаде БТА. Първоначално се очакваше президентът Тръмп да си тръгне от Сингапур в сряда сутринта.", "date": "2018.06.11", "title": "Тръмп си тръгва от Сингапур във вторник вечерта веднага след срещата си с Ким Чен Ун"}
{"url": "https://www.24chasa.bg/novini/article/6907295", "text": "Министърът на образованието и науката Красимир Вълчев и председателят на Комисията за защита от дискриминация /КЗД/ доц. Ана Джумалиева подписаха днес Споразумение за сътрудничество между МОН и КЗД. Това съобщи пресцентърът на образователното министерство. МОН и КЗД са се споразумели за съвместна дейност, която да гарантира защита за правото на образование и обучение на всяко дете, спазвайки Закона за защита от дискриминация - недопускане на дискриминация и премахване на стереотипите в сферата на образованието и обучението. Двете институции ще поддържат контакти за обмяна на експертен опит, за разработване на подходящи форми за насърчаване на партньорството и представяне на резултатите от него, като при възможност съвместно ще участват в изследователски проекти, обучения, конференции, семинари, социологически изследвания и други инициативи, свързани с реализирането на политиките за равни възможности и недопускане на дискриминация в образованието и обучението. Настоящето споразумение не се ограничава със срок и влиза в сила от деня на неговото подписване. Конкретните права и задължения на МОН и КЗД по инициативите, включени в обхвата на настоящото споразумение, ще бъдат предмет на допълнително договаряне.", "date": "2018.06.11", "title": "МОН и КЗД подписаха споразумение за недопускане на дискриминация"}
{"url": "https://www.24chasa.bg/novini/article/6907308", "text": "Две момчета на 8 г. и 12 г. , бебе на 9 месеца и две жени са  ранените при зверската катастрофа в Ришкия проход, при която украински тир премаза микробус \"Мерцедес Вито\" с турска регистрация, съобщиха от полицията в Бургас. Вече е ясна самоличността на загиналия шофьор на буса, той е на 40 г. от руенското село Планиница. Убитият е пътувал заедно със семейството си, с брат си и неговото семейство. В автомобила им  е имало и още един мъж. Двете ранени момчета са синове на загиналия шофьор, а бебето - на брат му. Пострадали са и съпругите на двамата братя, които са с турско гражданство. Братята са турски изселници, имали двойно гражданство.", "date": "2018.06.11", "title": "Две момчета на 8 и 12 г., 9-месечно бебе и две жени са ранените от украинския тир"}
{"url": "https://www.24chasa.bg/novini/article/6907309", "text": "Подписан е договорът за строителен надзор при ремонта на участък от път II-59 Момчилград - Крумовград - Ивайловград в област Кърджали и област Хасково. Програмата на Агенция „Пътна инфраструктура“ предвижда да бъдат рехабилитирани общо 32 км от второкласния път. Инвестицията е за над 20 млн. лв. с ДДС., съобщиха от пресцентъра на Агенция \"Пътна инфраструктура\". Ремонтът на второкласния път е разделен на два участъка. Първият е с дължина близо 6 км (от км 24+548 до км 30+439), а вторият е 26 км (от км 30+439 до км 56+861.68). Първата отсечка е в близост до село Карамфил. Предвидена е рехабилиция на асфалтовата настилка и изграждане на две бетонови подпорни стени с обща дължина 25 метра. На втория участък - от с. Карамфил до разклона за с. Белополци на път II-59 Момчилград - Ивайловград, ще бъде извършена реконструкция на пътя в чертите на Крумовград и с. Полковник Желязово и обновяване на настилката. Ремонтът на първата отсечка ще се финансира от бюджета на АПИ, а за втората средствата са от Програмата за трансгранично сътрудничество ИНТЕРРЕГ V-A Гърция – България 2014-2020 г., чрез Европейския фонд за регионално развитие. Подписаният договор за строителен надзор при ремонта на втората отсечка е с „ПЛАН ИНВЕСТ ПЛОВДИВ“ ЕООД. Стойността на договора е 220 056 лв. с ДДС. Предстои до края на юни т. г. със „Строл 1000“ АД да бъде подписан и договорът за надзор за първия участък, както и договорите за изпълнение на строително-монтажните работи. След това ще започнат и строителните работи на обекта. Ремонтът на отсечката от км 24+548 до км 30+439 ще бъде изпълнен от ДЗЗД „ИЗТОЧНИ РОДОПИ-3“, в което участват: „Пътстройинженеринг“ АД, „ПСК Виастрой“ ЕООД, „Пътища“ АД, БКС „Горна Оряховица“ АД и „Атлас-Балкан“ ООД, а на участъка от км 30+439 до км 56+861.68 от ОБЕДИНЕНИЕ „ПЪТ II-59“, в което са: „Джи Пи Груп“ АД и „Контратас Инглесиас“ АД. Срокът за извършване на ремонта на първия участък е 8 месеца, а на втория - 14 месеца", "date": "2018.06.11", "title": "Инвестират над 20 млн. лв. в ремонта на пътя Момчилград - Ивайловград"}
{"url": "https://www.24chasa.bg/novini/article/6907314", "text": "Бургазлии и туристи за Слънчев бряг са блокирани на летище Бергамо в Италия, след като авиокомпанията \"Райън ер\" отмени полета им за България,  информира  „Трябваше да се върнем в България днес, но ни съобщиха, че ще можем да се приберем чак утре. Поне 50 души сме, сред нас има както бургазлии, така и туристи, които отиват на почивка в Слънчев бряг”, съобщиха пътници, които са блокирани на летището. Днес те е трябвало да летят от Бергамо за Бургас. „Осигуриха ни хотел. И утре ще пътуваме до Пиза и от там за София”, споделиха още хората. Те не знаят каква е причината за отменения полет, но това сериозно разбърква плановете им, защото утре някои от тях е трябвало да са на работа. Припомняме, че вчера българи останаха блокирани на летището в Берлин отново след отменен полет на \"Райън ер\".", "date": "2018.06.11", "title": "Бургазлии блокирани на летище Бергамо в Италия, \"Райън ер\" отмени полета им"}
{"url": "https://www.24chasa.bg/novini/article/6907327", "text": "В тесен семеен кръг днес в 10:00 ч. бе погребан Владимир Пелов. Роднини и неколцина приятели на починалия го изпратиха в последния му земен път, съобщиха от  Погребението се състоя в гробищния парк на Гурково. Родом от това село е бабата на Пелов по бащина линия. Оттам е и една от бабите на съпругата му. Траурното събитие се охраняваше от 4-5 служители на полицията. Владимир Пелов избяга заедно със съучастника си Радослав Колев през централния вход на Софийския затвор на 3 април. Пелов бе убит с 3 куршума при престрелка между него и Марио Панчев в центъра на Ботевград в късните часове на 5 юни 2018 г.", "date": "2018.06.11", "title": "Погребаха Владимир Пелов"}
{"url": "https://www.24chasa.bg/novini/article/6907319", "text": "12-годишно момче се е удавило на Северния плаж в Бургас, трагедията се разиграла около 16,30 ч. днес. От полицията потвърдиха, като засега не се уточнява от каква народност е детето. По непотвърдени данни момченцето е влязло да се къпе със свои приятели, но вълните са го дръпнали навътре.  Тези дни по плажовете на Южното Черноморие има коварно мъртво вълнение, а флаговете са червени и забраняват къпането. Въпреки това обаче туристите масово не спазват забраната и непрекъснато рискуват живота си, негодуват спасители.  Очаквайте подробности", "date": "2018.06.11", "title": "Морето погълна 12-годишно дете на Северния плаж в Бургас"}
{"url": "https://www.24chasa.bg/novini/article/6907334", "text": "Париж изпреварва Лондон като най-привлекателна за инвестиции дестинация, според доклада на консултантската компания \"Ърнст енд Янг\" (Ernst &Young), цитиран от Ройтерс. Това се случва за първи път, откакто компанията започва да прави подобни доклади преди 15 години, предаде  . Смяната в неофициалната йерархия на континента е знак за влиянието както на Брекзит, така и на \"ефекта Макрон\". Френската столица е класирана на първо място за преки инвестиции от 37% от бизнесмените, според анкета, проведена сред 502 компании и данните за 2017 година на Ърнст енд Янг и Ай Би Ем (IBM). Великобритания остава като цяло топ дестинация за преки чуждестранни инвестиции с 1205 от 6653 нови инвестиционни проекта в Европа, изпреварвайки Германия с 1124 проекта и Франция с 1019 проекта. При Франция се наблюдава увеличение с 31 процента на инвестициите за една година, докато броят на инвестициите във Великобритания е с 6 процента по-висок спрямо 2016 година, но показва забавяне в растежа. За първи Париж изпреварва Лондон, откакто започва проучването през 2003 година. Берлин се нарежда на трето място, а Франкфурт на четвърто. \"Великобритания усеща ефекта от Брекзит\", се посочва в доклада. \"Инвестициите отбелязаха спад след финансовата криза през 2008 година, но Франция сега е в режим на прихващане и е облагодетелствана от Брекзит, се посочва в доклада, като се набляга на реформите на президента Еманюел Макрон, които са направили пазара по-гъвкав.", "date": "2018.06.11", "title": "Париж изпреварва Лондон като най-предпочитана дестинация за инвестиции"}
{"url": "https://www.24chasa.bg/novini/article/6907343", "text": "Министър-председателят Бойко Борисов прие оставката на министъра на труда и социалната политика Бисер Петков. Това съобщиха от Министерския съвет. В разговор с премиера, министър Петков заяви, че подава оставка поради невъзможността да овладее създалото се напрежение във връзка с исканията на родителите с деца с увреждания.", "date": "2018.06.11", "title": "Бисер Петков подаде оставка, премиерът Борисов я е приел"}
{"url": "https://www.24chasa.bg/novini/article/6907341", "text": "Учени в Германия започнаха да събират данни с помощта на машина на стойност 60 милиона евро (71 милиона долара), която е проектирана, за да допринесе да се определи масата на най-леката частица във Вселената, предаде Асошиейтед прес, цитирана от БТА.  Физици и инженери от Технологичния институт в Карлсруе смятат, че устройството с тегло 220 тона ще помогне да се определи масата на частицата неутрино. Тя е наричана също \"божествена частица\", тъй като откриването й е много трудно. Учени, участващи в експеримента KATRIN (Karlsruhe Tritium Neutrino), заявиха, че ще направят изследвания през следващото десетилетие и че се надяват да получат значими резултати. Те отбелязаха, че определянето масата на неутрино е сред най-важните въпроси във физиката на частиците и ще помогне да се опознае по-добре историята на Вселената. Около 200 специалисти от 20 институции в 7 страни работят над проекта.", "date": "2018.06.11", "title": "Учени в Германия ще се опитат да установят каква е масата на неутрино"}
{"url": "https://www.24chasa.bg/novini/article/6907340", "text": "Българският режисьор на анимационни филми Румен Петков е починал, съобщи ученичката му и колежка Надежда Славова в социалните мрежи.  \"Страхотният аниматор, прекрасният човек Румен Петков ни напусна, но ще бъде винаги с нас! Не искам и не мога да повярвам..., страхотно боли... огромна загуба за всички - и за семейството му и за аниматорите в България, от които получи огромната им любов и признателност, както никой друг!!!! Светла му памет!\", написа Славова. Румен Петков е български режисьор на анимационни филми, носител на наградите „Grand Prize“ на Фестивала на анимациите в Отава (Канада) и „Златна палма“ от Фестивала в Кан. Той е създател на поредицата „Приключенията на Чоко и жабока Боко любима на децата през 80-те През 1978 г. завършва магистърска степен в Софийския университет. По време на двугодишната си работа в „Klasky Csupo“, работи върху анимационните филми „Rugrats“, „Aahhh!Real Monsters“ и „Duckman“. От 14 години Румен Петков живее в Холивуд. Той е един от режисьорите на известните по цял свят анимационни сериали „Лабораторията на Декстър“, „Джони Браво“, „Крава и пиле“, „Майк, Лу и Ог“, „Новото шоу на Уди Кълвача“ и „Приказки за Том и Джери“.", "date": "2018.06.11", "title": "Почина режисьорът и аниматор Румен Петков, създал \"Приключенията на Чоко и Боко\""}
{"url": "https://www.24chasa.bg/novini/article/6907337", "text": "От няколко дни Мария Стоянова - досегашен член на Съвета за електронни медии, отново е на работа в БНТ като международен редактор. Шестгодишният й мандат в СЕМ приключи на 1 юни и след края му тя е подала молба за напускане. Като член на съвета тя няма право на втори пореден мандат. СЕМ е гласувал оттеглянето й на 5 юни и няколко дни по-късно Стоянова се върна като международен редактор в БНТ и вече на новата позиция е отразявала срещата на Г-7 за телевизията. По закон мястото й се пази, тъй като позицията в съвета е изборна - Мария Стоянова е от президентската квота. Преди президентът Росен Плевнелиев да я посочи като член на СЕМ, журналистката бе кореспондентка на обществената ни телевизия в Берлин. От 6 години насам, откакто тя е в медийния регулатор, БНТ няма кореспондент там, както и БНР. Единственият акредитиран български кореспондент в Германия е журналистката от \"24 часа\" Капка Тодорова.", "date": "2018.06.11", "title": "Мария Стоянова се върна\nкато международен редактор в БНТ"}
{"url": "https://www.24chasa.bg/novini/article/6907351", "text": "Италианските власти все по-често отправят в последните дни призиви към НАТО за помощ в борбата срещу незаконната имиграция от Северна Африка, предаде Франс прес, цитирана от БТА.  \"Не може да няма по-интензивно сътрудничество между НАТО и Европейския съюз в Средиземно море и другаде\", заяви днес италианският премиер Джузепе Конте, след като разговаря с генералния секретар на алианса Йенс Столтенберг. С това Конте поде лайтмотива на новото управляващо мнозинство на антисистемното Движение \"Пет звезди\" и крайнодясната партия \"Лига\", за което Средиземно море е \"южния фланг\" на НАТО, а мигрантите - потенциална опасност поради риска от проникване на терористи. Още вчера италианският външен министър Енцо Моаверо Миланези подчерта колко важно за Италия е НАТО потвърди на срещата си върха в Брюксел подхода за сигурност във всички посоки, без да пренебрегва стабилността на южния фланг, откъдето идват значителни предизвикателства за алианса, като се започне от тероризма. \"Ангажиментът на НАТО на юг е ключов елемент от стратегическото му приспособяване\", заключи министърът след разговора си със Столтенберг. Първи повдигна въпроса новият вътрешен министър на Италия и лидер на партия \"Лига\" Матео Салвини, известен с не особено дипломатичния си стил. \"Ние сме атакувани и искаме от НАТО отбранителен съюз, за да се защитим. Италия е атакувана от юг, а не от изток\" и от Русия, каза в петък Салвини, изказвайки опасения от проникване на терористи с пристигането на хиляди мигранти. \"Смятаме, че е естествено страната ни да има все по-важна роля за сигурността и стабилността на т.нар. южен фланг на алианса\", каза днес премиерът Конте. Италия поиска от алианса да бъде по-фокусиран в този район, добави той, цитиран от ДПА. Конте отбеляза, че със Столтенберг са единодушни по \"деликатния и сложен\" въпрос за отношенията НАТО-Русия и необходимостта от придържане към \"двупосочния подход, съчетаващ непоколебима принципност\" и диалог.", "date": "2018.06.11", "title": "Италия търси помощта на НАТО за справяне с мигрантите"}
{"url": "https://www.24chasa.bg/novini/article/6907137", "text": "До края на годината вероятно ще отпадне реимунизацията на 11-годишните деца срещу туберкулоза, каза днес във Варна главният държавен здравен инспектор д-р Ангел Кунчев, който участва в дискусия по проблеми, свързани с имунопрофилактиката в страната. Домакин на разговора бе Регионалната здравна инспекция в крайморския град. Отпадането на реимунизацията е свързано с новите препоръки на Експертния съвет по имунопрофилактика за развитието календара през следващите 3-4 години, обясни Кунчев. По думите му се предвижда да бъде премахната и едната реимунизация на децата с ваксината срещу пневмокок, тъй като така процедират повечето европейски страни. За по-далечно бъдеще в календара вероятно ще бъде включена ваксина срещу варицела, допълни Кунчев. Той уточни, че поставянето й няма да бъде задължително, а по желание на родителите. Няма тенденция на масови откази децата да бъдат имунизирани, допълни Кунчев. По думите му в големите градове има групи родители, които са повлияни от неточни и откровено лъжливи информации основно в социалните мрежи. \"Усилията са насочени към това те да имат научно обоснована, проверена информация и да получат отговори за всичко, което ги тревожи и плаши\", обясни Кунчев. В България се правят годишно около 2,2 милиона имунизации и реимунизации, допълни държавният здравен инспектор. По думите му през миналата година в системата за съобщения за нежелани реакции след поставяне на ваксина са подадени 61 сигнала. Само при 11 е установено, че може да се търси някаква връзка между имунизацията и последващото състояние на детето. В 10 от случите на мястото на убождането е имало подуване или зачервяване, което е отшумяло, допълни Кунчев. И уточни, че само при едно дете е можело да се търси реална връзка между поставената ваксина и състоянието му, което не било животозастрашаващо, но въпреки това наблюдението над малчугана продължава. Проблемът с изпълнението на имунопрофилактичния календар при ромската общност до голяма степен е преодолян, посочи Кунчев. Той каза още, че най-висок е процентът - около 97 на сто, на обхващане на децата при поставянето на ваксините веднага след раждането. Най-сериозен е проблемът с реимунизациите при възрастните хора, където процентът на обхванатите пада до около 60.", "date": "2018.06.11", "title": "Отпада реимунизацията на 11-годишните срещу туберкулоза"}
{"url": "https://www.24chasa.bg/novini/article/6907145", "text": "Шофьорът на тира, затиснал бус в Ришкия проход е бил пиян, открити са 2,81 промила алкохол в кръвта му. Той е от Украйна. Седем души са изкарани от буса, вътре остава само шофьорът, който може и да е загинал, съобщиха от полицията в Бургас. Бусът \"Мерцедес Вито\" е с турска регистрация. От седемте извадени пътници шестима са ранени, те се транспортират в болницата в Шумен. Спасителната акция продължава.", "date": "2018.06.11", "title": "Шофьорът на тира, блъснал бус в Ришкия проход - мъртвопиян украинец"}
{"url": "https://www.24chasa.bg/novini/article/6907138", "text": "Турция ще пресуши \"терористичното блато\" в района на Кандил в Северен Ирак, така както прочисти от кюрдски бойци Африн и други райони в Сирия, заяви днес турският президент Реджеп Тайип Ердоган, цитиран от Ройтерс. Турция ще продължи да осъществява операции срещу лагери на кюрдските бунтовници в планината Кандил, предупреди Ердоган на предизборен митинг, след като турската армия съобщи в края на миналата седмица, че при турски въздушни удари в района на Кандил са били поразени 14 цели на Кюрдската работническа партия /ПКК/, припомня БТА.  В планината Кандил се намират бази на ПКК, която води въоръжена борба срещу турската държава от 1984 г. и се разглежда като терористична организация от Анкара, ЕС и САЩ. През последните месеци Турция активизира операциите си срещу цели на ПКК в Северен Ирак.", "date": "2018.06.11", "title": "Ердоган: Турция ще пресуши \"терористичното блато\" в района на Кандил"}
{"url": "https://www.24chasa.bg/novini/article/6907136", "text": "Върховният комисариат на ООН за бежанците (ВКБООН) призова днес Италия и Малта да разрешат незабавно кораб с повече от 600 мигранти да акостира в техни пристанища, предупреждавайки за изключително спешна хуманитарна ситуация, предадоха световните агенции. Корабът \"Акуариус\", нает от френската организация \"Ес О Ес Медитеране\", спаси в събота 629 мигранти, включително 7 бременни жени, 11 малки деца и 123 непридружени непълнолетни, но оттогава е във водите край двете страни, които му отказват достъп до пристанищата си, припомня Франс прес. В изявление ВКБООН призова \"съответните правителства да разрешат незабавно дебаркиране на няколкостотинте души, блокирани в Средиземно море от събота\", предаде БТА. Хуманитарното положението изисква много спешни действия. Хората бедстват, изпитват недостиг на провизии и им е необходима бърза помощ. По-широките въпроси кой е отговорен и как трябва да бъдат разпределени отговорностите между страните трябва да се оставят за по-късно, заяви Венсан Кощел, специален пратеник на Върховния комисариат за Централно Средиземно море. Европейската комисия също призова за бързо решаване на ситуацията. \"Настояваме всички заинтересовани страни да съдействат за бързо уреждане на въпроса, за да могат хората на кораба \"Акуариус\" да слязат на сушата безопасно възможно най-скоро\", заяви пред журналисти говорителят на ЕК Маргаритис Схинас, цитиран от АФП и Асошиейтед прес. Берлин отправи апел към Италия и Малта да изпълнят хуманитарния си дълг. Обезпокоени сме от положението на хората на този кораб и германското правителство призовава всички засегнати страни да поемат хуманитарната си отговорност, заяви на брифинг с журналисти правителственият говорител Щефен Зайберт. Малта обвини Италия, че с отказа си да приеме кораба нарушава международните норми. Малтийският премиер Джоузеф Мускат каза, че отказът на Италия създава опасна ситуация за всички, които имат отношение към случая. В изявление, разпространено късно снощи след разговор с италианския му колега, Мускат отказа достъп на кораба до малтийско пристанище, но подчерта, че Малта ще извърши спешна медицинска евакуация при необходимост. В неделя новият италиански вътрешен министър Матео Салвини, водач на крайнодясната ксенофобска партия \"Лига\", заяви в Туитър: \"От днес Италия също ще започне да казва \"не\" на трафика на хора, \"не\" на бизнеса на незаконната имиграция\".", "date": "2018.06.11", "title": "ООН и ЕС призоваха Италия и Малта незабавно да приемат кораба \"Акуариус\""}
{"url": "https://www.24chasa.bg/novini/article/6907153", "text": "Омбудсманът Мая Манолова ще изпрати писмо до председателя на Народното събрание и до ръководствата на всички парламентарни групи с молба за среща, на която заедно със съкратените миньори от последния подземен рудник за добив на въглища у нас „Бобов дол“ да потърси съдействие за разрешаване на проблема с тяхното пенсиониране. Това стана ясно днес при посещението на омбудсмана в рудника заедно с експерти от Министерството на труда и социалната политика, Националния осигурителен институт и Агенцията по заетостта. Това съобщиха от пресцентъра на омбудсмана. Омбудсманът подчерта, че подземните работници не могат да се пенсионират, заради поправка в закона от края на миналата година, с която без дебати, без обсъждане и без разчети, народните представители са „отрязали“ възможността работници да се пенсионират при навършване на 45 години и четири месеца и с поне 10 години стаж под земята. По думите й, тези промени ще засегнат 80 души от 400-те, които предстои поетапно да бъдат съкратени от мината. Манолова припомни, че още в края на миналата година, след направените от депутатите законодателни промени, е възникнал този проблем при пенсионирането на миньори, но след нейното настояване и на разбирането на НОИ и на неговото ръководство бяха приети правила, които дадоха възможност на подземните работници, съкратени през 2017 г., да се пенсионират по стария закон. Омбудсманът подчерта, че сега проблемът излиза отново с пълна сила за всички, които предстои да бъдат съкратени през тази година, но вместо да се пенсионират, ще чакат 10 или 12 години, докато не направят необходимата пенсионна възраст от 54 г. ,разписана в новите разпоредби. Манолова изрази недоумение защо нито един депутат не се е ангажирал да внесе изготвените от нея и входирани на 8 януари т.г. в Народното събрание предложения, които целят връщане на старото състояние на законодателството, което ще позволи на миньори с над 10 години трудов стаж и навършени 45 години и шест месеца, да се пенсионират нормално. „Много се надявам, че до 31 юли 2018 г., когато приключва тази пленарна сесия ще се намери депутат, който да внесе законът, защото тези предложения ще дадат възможност на хората да се пенсионират и да продължат достойно живота си“, заяви омбудсманът. Манолова коментира и други два проблема, свързани със съкращението на миньорите от „Бобов дол“, които обаче не са навършили възраст за пенсиониране. „Първият е как да си намерят нова работа. Затова и тук са експертите от Агенцията по заетостта, които поемат ангажимент да ги консултират и да ги ориентират със свободни позиции на пазара на труда, както и с курсовете за преквалификация“, каза общественият защитник. На срещата стана ясно, че оферта за наемане на около 300 миньори вече е отправила белгийска фирма към кметицата на Бобов дол Елза Величкова. „Мисля, че този проблем няма да е толкова труден за решаване, защото буквално докато пътувах тази сутрин ми се обадиха работодатели от региона, които предлагат високи заплати, транспорт, храна и всички придобивки при положение, че има желание да се започне работа“, разказа омбудсманът. За другия проблем – изплащане на дължимите обезщетения и заплати, от мениджмънта на мината увериха, че това ще се случи в срок.", "date": "2018.06.11", "title": "Манолова иска среща с Караянчева за кризата с пенсионирането на миньорите от Бобов дол"}
{"url": "https://www.24chasa.bg/novini/article/6907093", "text": "Наказание от една година и шест месеца лишаване от свобода при строг режим ще изтърпи свидетел по дело за лъжесвидетелстване пред съд, съобщиха от Апелативната прокуратура във Велико Търново. Т. М. е осъден след одобрено от съда споразумение, постигнато с Района прокуратура – Велико Търново, уточниха от държавното обвинение. Мъжът се признал за виновен за това, че в периода от 23.05.2017 г. до 22.01.2018 г. в гр. Велико Търново, при условията на продължавано престъпление, като свидетел в две съдебни заседания по наказателно дело на Районен съд Велико Търново,  съзнателно устно потвърдил неистина, че двамата подсъдими по делото не са участвали в извършването на престъпленията, за които са обвинени.  Споразумението има последици на влязла в сила присъда.", "date": "2018.06.11", "title": "Година и половина строг затвор получи великотърновец за лъжесвидетелстване"}
{"url": "https://www.24chasa.bg/novini/article/6907160", "text": "Качеството на информацията е от съществено значение за способността на гражданите да правят информиран избор за собствения си живот и за обществата, в които живеят. Плурализмът изисква медиите да бъдат свободни, разнообразни, независими, за да могат да изпълняват ценната си роля на пазители на демокрацията. Свободата на медиите и плурализмът са изложени на риск днес и споделена отговорност е да увеличим усилията си запазване на нашите демокрации. Това заяви българският комисар по цифровата икономика и общество Мария Габриел при откриването на Глобалния медиен форум в Бон, организиран от Дойче Веле. Форумът обедини десетки водещи фигури от областта на журналистиката, цифровите медии, политиката, бизнеса, гражданското общество и академичните среди. Пред участниците във форума тя очерта водещите действия, които Европейската комисия предприема за борба с разпространението на онлайн дезинформация, за подкрепа на качествената журналистика и за повишаване на медийната грамотност, както и оставащите предизвикателства. Мария Габриел наблегна силно на това, че новите технологии са ускорили информационните потоци, което доведе до увеличаване обема на съдържанието, но не непременно на неговото качество. Някои платформи са възприели функциите на медии и създават и разпространяват съдържание, но понякога без да възприемат и редакционните рамки на медиите. Тази трансформация е допринесла за влошаване на начина, по който се възприема журналистиката в държавите-членки. Българският еврокомисар подчерта и положителната страна на цифровата трансформация, като например появата на съвместната разследваща журналистическа общност, често с високо качество, и на журналистически мрежи. Тази година ще бъдат стартирани три пилотни проекта за качествена журналистика с общ бюджет от 2,2 милиона евро. Новата програма \"Цифрова Европа\", която Мария Габриел предложи, също ще включва редица дейности в подкрепа на медийния сектор. По отношение на дезинформацията онлайн, тя представи европейската стратегия за борба с явлението, която се основава на широко сътрудничество между държавите членки, онлайн платформите, рекламодателите, журналисти, медийни групи, проверители на факти. \"Онлайн платформите могат да бъдат използвани за разпространение на дезинформацията в такъв мащаб, скорост и прецизност, че нашите демокрации са изправени пред безпрецедентен феномен. Да се подобри прозрачността по отношение на произхода на информацията и начина, по който тя се създава, спонсорира и разпространява, да се насърчава разнообразието на информация и нейната надеждност са задължителни за успеха на стратегията ни елементи. Нашият европейски подход се състои в деликатния баланс между технологичния път напред и необходимата защита на гражданите\", заяви българският еврокомисар. В по-дългосрочен план, но като ефективен антидот срещу дезинформацията онлайн, Мария Габриел отбеляза и повишаването на медийната грамотност. Според нея това може да засили устойчивостта на обществата към дезинформация, като позволи на читателите, слушателите и зрителите да разграничат надеждни от несигурни източници на информация. В тази връзка комисарят насърчи държавите членки да въведат в образователните си програми дейности за медийна грамотност. По нейна инициатива ще бъде организирана също Европейска седмица на медийната грамотност. \"Изправени сме пред предизвикателства, които могат да бъдат преодолени само чрез мултидисциплинарен подход. Публичните органи имат основното задължение да осигурят благоприятна среда за приобщаващи и плуралистични обществени дебати. Медийните компании трябва да увеличат усилията си за иновации и да продължат да се конкурират. Академиците могат да ни помогнат да разберем нововъзникващите алгоритми и медийни екосистеми. Нямаме друг избор, освен да работим заедно, да се измъкнем от нашата зона за комфорт и да изградим най-добрите решения в общ интерес\", заключи българският еврокомисар по цифровата икономика и общество Мария Габриел.", "date": "2018.06.11", "title": "Мария Габриел: Медийната грамотност е ключова срещу онлайн дезинформацията"}
{"url": "https://www.24chasa.bg/novini/article/6907162", "text": "Няколко дни след като кит загина, защото беше погълнал голямо количество пластмасови отпадъци, защитен вид костенурка почина по същата причина в Тайланд, предаде АФП. Ветеринарите напразно се опитваха два дена да спасят костенурката, след като тя беше изхвърлена от водата на един плаж. Нейният стомах беше подут заради целия погълнат боклук и тя не можеше да се храни, предава БТА. \"Тази година 50 процента от костенурките, които намираме изхвърлени от водата на плажовете, са болни заради погълнати пластмасови боклуци\" - каза ветеринарят Верапонг Лаовечпразит, който се опита да спаси с екипа си злощастното животно. Тайланд е сред държавите, които замърсяват най-много океаните с пластмасови отпадъци. Заедно с Китай, Индонезия, Филипините и Виетнам, те изхвърлят четири милиона тона пластмаса във водата, което е половината от отпадъците в моретата по света. Преди една седмица кит загина, след като погълна повече от 80 найлонови торбички. Най-малко 300 морски животни, сред които китове, костенурки и делфини, умират годишно в тайландски води заради замърсяването им с пластмасови отпадъци.", "date": "2018.06.11", "title": "Голяма зелена костенурка стана поредната жертва на замърсяването с пластмаса"}
{"url": "https://www.24chasa.bg/novini/article/6907164", "text": "Държавният секретар на САЩ Майк Помпейо каза днес, че крайната цел на историческата среща на върха със Северна Корея не се е променила и че правителството на президента Доналд Тръмп с нетърпение очаква да разбере дали Пхенян е искрен относно денуклеаризацията, предаде Ройтерс. \"Северна Корея по-рано потвърди пред нас желанието си за денуклеаризация и ние с нетърпение очакваме да видим дали тези думи ще се окажат искрени\", посочи той на пресконференция в Сингапур, цитиран от ДПА. \"Пълната, подлежаща на проверка и необратима денуклеаризация на Корейския полуостров е единственият изход, който САЩ ще приемат\". \"Вече са ни заблуждавали преди\", посочи Помпейо и добави, че САЩ няма да допуснат това да се случи отново, предава БТА. Според Помпейо Тръмп е \"напълно подготвен\" за утрешните преговори в Сингапур със севернокорейския лидер Ким Чен-ун и е оптимист, че изходът ще бъде успешен. Той обаче предупреди, че все още \"остава да бъде свършена много работа\". Държавният секретар отбеляза, че разговорите със Северна Корея напредват \"дори по-бързо, отколкото сме очаквали\". Те продължават и в момента само часове преди срещата на лидерите, каза държавният секретар. Отговаряйки на репортерски въпрос, той остави отворена възможността САЩ да изтеглят свои войски, разположени в Южна Корея, след като преди това бе отклонил подобен въпрос.", "date": "2018.06.11", "title": "Помпейо: Разговорите със Северна Корея напредват по-бързо от очакваното"}
{"url": "https://www.24chasa.bg/novini/article/6907163", "text": "Коалицията в италианската десница, водена от \"Лига\", отбеляза нов изборен успех на частичните местни избори в Италия, предаде Франс прес. \"Лига\" победи в няколко големи градове, докато останалите политически сили са в застой. Общо 6,7 милиона избиратели имаха право да упражнят гласа си в 760 града и в 15 района на Рим в този първи тест за партиите, подкрепящи новото популистко правителство, предаде БТА. Досегашните кметове на най-важните градове, където имаше избори, бяха лявоцентристи, поддържани от Демократическата партия. Най-големият град - Катания, с население от 294 000 души, подкрепи десен кандидат. Същото направи и Виченца. Левите победиха в Бреша и са на балотаж срещу десните кандидати в Сиена и Пиза. В Месина, с население от 243 000 жители, на балотаж ще се срещнат десен кандидат срещу друг представител на десницата или кандидат на левицата в зависимост от резултатите от първия тур, които все още не са ясни. Движение \"Пет звезди\", което излезе на първо място на парламентарните избори на 4 март с 32 процента, не успя да стигне до балотажи на частичните избори. В Пиза то спечели 10 процента от гласовете, а в Месина - близо 13 процента. Положението на \"Пет звезди\" в Рим, където от две години кмет е членът на движението Вирджиния Раджи, не е по-добро - неговите представители не достигнаха балотаж в двете общини, които избират нов кмет. Избирателната активност в една от тях бе рекордно ниска. Само 30 процента от имащите право на глас го упражниха, а кмет стана кандидат на левицата. В другата община на втори тур ще се срещнат ляв и десен кандидат. На 24 юни ще има втори тур между класиралите се на първо и второ място в градовете с над 15 000 жители, където никой от кандидатите не е събрал повече от половината гласове.", "date": "2018.06.11", "title": "Десницата на Италия отбеляза нов успех на частни местни избори, другите сили - в застой"}
{"url": "https://www.24chasa.bg/novini/article/6907168", "text": "Шофьор, дал подкуп от 50 лева на полицай в Русе, е осъден на шест месеца затвор при общ режим. Присъдата е влязла в сила и е приведена в изпълнение, след като делото е било разгледано на две съдебни инстанции. Това съобщиха от прокуратурата. Случаят е от 3 ноември миналата година. С.И. шофирал лек автомобил \"Опел\" в Русе, когато бил спрян за проверка. Мъжът нямал шофьорска книжка от 11 юни 2014 г. - документът му бил отнет заради изтичане на всички контролни точки. Пред полицая водачът на колата обяснил, че си е забравил свидетелството за управление на моторно превозно средство и се извинява за неудобната ситуация. Униформеният служител му отвърнал, че ще извърши справка. Тогава шофьорът заявил, че желае да \"почерпи\", за да не му бъде съставен акт. Така пуснал през отворения прозорец на предната дясна врата на полицейския автомобил сгънати три банкноти - две от 20 и една от 10 лева.", "date": "2018.06.11", "title": "Шофьор влиза за половин година в затвора за подкуп на полицай в Русе"}
{"url": "https://www.24chasa.bg/novini/article/6907178", "text": "Пътни полицаи връчиха акт на непълнолетен шофьор от Вършец. Младокът седнал зад волана на „Рено Еспейс“ след употрееба на алкохол. Дежурният патрул го спрял рано сутринта в неделя на улица „Никола Вапцаров“ в курортния град. Нарушителят карал без шофьорска книжка. Тестът с дрегера направен в 4, 06 часа отчел 0,62 промила в издишания въздух. Непълнолетният водач отказал и кръвна проба.", "date": "2018.06.11", "title": "Глобиха 16-годишен във Вършец, седнал зад волана почерпен"}
{"url": "https://www.24chasa.bg/novini/article/6907179", "text": "Силна гръмотевична буря в Западна България. Реки текат по улиците на град Пирдоп и района. Вече 30 минути вали пороен дъжд със силни гръмотевици. За нула време къщи и дворове се наводниха, а по улиците е невъзможно преминаването пеша, защото водата достигна една педя.  На много места в околността падат мълнии. Очаквайте подробности!", "date": "2018.06.11", "title": "Порой потопи Пирдоп (снимки + видео)"}
{"url": "https://www.24chasa.bg/novini/article/6907196", "text": "Стена на къща се срути върху разкопките на одеона в Пловдив, предаде  Става въпрос за тухлена ограда на къща, намираща се в непосредствена близост до археологическия обект. Предполага се, че свлачището се е активирало заради дъждовете в последния месец. Има реална опасност върху разкопките да се стовари и голямо дърво, което в момента е надвиснало над падналата стена. Сигнал до Община Пловдив са подали граждани, видели рано сутринта гледката. От администрацията на район „Централен“ вече работят по случая, заяви кметът Георги Стаменов. \"Срутил се е около 2 кв.м зид от тухлената стена. Назначена е проверка, която да установи причините за падането на оградата - дали е от това, че е неподдържана или е вследствие на работа на мястото от страна на фирмата-изпълнител на реконструкцията на одеона. Еколози пък ще преценят дали дървото може да се запази или ще трябва да се отреже. И сградата, и падналата стена са частни. Няма унищожена археология, няма и пострадали хора, което е най-важното в момента\", обясни той. Очаква се след приключването на проверката да бъде постановено кой ще възстанови и укрепи оградата.", "date": "2018.06.11", "title": "Стена на къща се срути върху одеона в Пловдив"}
{"url": "https://www.24chasa.bg/novini/article/6907197", "text": "Терористичната групировка \"Ислямска държава\" пое отговорност за самоубийствения атентат на входа на министерството на развитието на селските райони, съобщи информационната агенция на ИД \"Амак\", цитирана от Ройтерс и Франс прес. , съобщи говорител на министерството на здравеопазването. Полицейският говорител Хашмат Станикзай каза, че атентаторът е взривил своята жилетка с експлозиви около 13 ч. местно време, когато служителите се били събрали пред сградата. Те очаквали автобуси да ги откарат по домовете им, тъй като в свещения мюсюлмаскки месец работното време е съкратено. Атентатът беше извършен ден преди едноседмичното прекратяване на огъня, обявено от властите във връзка с края на Рамазана в петък. Талибаните обявиха прекратяване на бойните действия през първите три дни след Рамазана.", "date": "2018.06.11", "title": "\"Ислямска държава\" пое отговорност за самоубийствения атентат в Кабул днес"}
{"url": "https://www.24chasa.bg/novini/article/6907200", "text": " е загинал, научи \"24 часа\". Сред ранените пътници в буса, които са общо 6, има тежко ранен мъж. Пострадало е и бебе, но няма опасност за живота му, довериха осведомени. Ранените пътници са транспортирани в болницата в Шумен. Ришкият проход, където стана тежкия инцидент,  остава затворен. Задържан е украинският шофьор на тира, който е карал с 2,81 промила алкохол в кръвта. Това е поредна тежка катастрофа, причинена от украински водач на тир, само преди броени дни загина младо семейство от Бургас. Тежката катастрофа стана на АМ Тракия в района на Пловдив. Северина и мъжът й пътували към София за преглед ,тъй като красивата карнобатлийка била бременна в 7-я месец. ", "date": "2018.06.11", "title": "Първо в \"24 часа\": Шофьорът на смачкания от тир бус е загинал, бебе сред ранените"}
{"url": "https://www.24chasa.bg/novini/article/6906855", "text": "Министърът на външните работи на Русия Сергей Лавров ще се срещне в сряда в Москва с гръцкия си колега Никос Кодзиас, съобщава ТАСС, като се позовава на руското министерство на външните работи. Кодзиас ще бъде на работно посещение в Русия в периода 12 - 14 юни. На срещата ще бъдат обсъдени перспективите на двустранните отношения, включително в търговията и в енергетиката, както и актуални международни въпроси, предаде БТА. \"(Двете) страни имат намерение да обърнат особено внимание на търговско-икономическата, инвестиционната и енергийната област, като направят анализ на договорно-правната база на двустранните отношения\", се казва в съобщението. Също така се планира да бъдат обсъдени важни теми от международния дневен ред, включително развитието на ситуацията в Близкия Изток и в Украйна, положението в Източното Средиземноморие и на Балканите, а също така и защитата на християнското население в близкоизточния регион, се казва в съобщението.", "date": "2018.06.11", "title": "Външните министри на Русия и Гърция ще обсъдят търговските отношения между двете страни в Москва"}
{"url": "https://www.24chasa.bg/novini/article/6906857", "text": "От утре до 26 юни младежи, граждани на ЕС и навършили 18 години към 1 юли тази година, могат да заявят желанието си да участват в разпределянето на 15 000 безплатни \"билета\" за пътуване, в което да опознаят Европа. Пътуванията ще се осъществят от юли до октомври, самостоятелно или в групи до пет души, с влак, уточнява Европейската комисия. В отделни случаи се допуска пътуване с автобус, ферибот и самолет, предава БТА. Кандидатите трябва да отговорят на пет въпроса, свързани с Европейската година на културното наследство, с инициативите на ЕС за младите хора, както и с предстоящите догодина избори за Европейски парламент. ЕК ще определи печелившите според дадените отговори. Спечелилите ще могат да пътуват до 30 дни и да посетят до четири места в чужбина. ЕС отделя за целта 12 милиона евро, като всяка държава от ЕС е получила \"определен брой билети за пътуване\", въз основа на дела от населението на страната в сравнение с общото население на Общността, пише в съобщението. Втори кръг на кандидатстване с поне 5000 \"билета\" предстои тази есен. Ако Европейският парламент и Съветът на ЕС подкрепят отпускането на още 700 милиона евро, още 1,5 милиона младежи се очаква да могат да пътуват в ЕС между 2021 г. и 2027 година.", "date": "2018.06.11", "title": "ЕС дава пари за пътувания на 15 000 младежи в пределите на Съюза"}
{"url": "https://www.24chasa.bg/novini/article/6906812", "text": "Районна прокуратура  Бургас приведе Гюлсевен Ш. в психиатрията на затвора в Ловеч, за да се прецени психиатрично й състояние, съобщиха от Апелативната прокуратура. Експерти ще изготвят съдебно – психиатрична и психологична експертиза, която ще определи дали Гюлсевен може да носи наказателна отговорност. Въдворяването на обвиняемата в психиатрично болнично заведение е наложено, тъй като по делото са постъпили данни за престой на Гюлсевен Ш. в Психиатрично отделение в МБАЛ - Търговище, обясниха от прокуратурата. 48-годишната жена е обвинена за това, че на 27 април, м.г. е откраднала скъпо кожено яке от бутик в Бургас, като е действала в съучастие с дъщеря си Филиз М. Гюлсевин ще отговаря и за втора кражаб, извършена този април в друг бургаски бутик, от който задигнала две официални рокли на стойност 400 лв. Тя отново е действала с дъщеря си, която се правела на клиентка и отвличала вниманието на продавачката.", "date": "2018.06.11", "title": "Пращат крадлата Гюлсевен в психиатрията към затвора в Ловеч"}
{"url": "https://www.24chasa.bg/novini/article/6906878", "text": "Снимки от Струмица, публикувани в неделя в социалните мрежи от македонския премиер Зоран Заев и външния министър Никола Димитров, бяха интерпретирани като послание от Скопие към Атина, съобщават гръцки медии, цитирани от МИА и БТА. \"Символична снимка и послание от Заев и Димитров към Атина: На една и съща линия\", \"Заев - Димитров - на една и съща линия и на съвместна почивка\", \"Заев информира в Туитър за отношенията си с Димитров\", са само някои от заглавията в онлайн изданията в Гърция. Интернет изданията на гръцките медии публикуват снимките и посланията, написани от Заев и Димитров, съобщава кореспондентът на МИА в Атина. Премиерът на БЮРМ Зоран Заев изпрати лично опровержение на спекулациите, че е в разногласие с външния министър Никола Димитров, изпращайки по този начин послание до Атина, пише \"Лефимерида\". \"Всичко е ОK\" е посланието, което очевидно премиерът на БЮРМ Зоран Заев искаше да изпрати във връзка с отношенията си с външния министър Никола Димитров след много медийни коментари за разногласия между тях по въпроса за името, коментира гръцкият портал Reader.", "date": "2018.06.11", "title": "Гръцки медии: Заев и Димитров изпратиха послание по социалните мрежи"}
{"url": "https://www.24chasa.bg/novini/article/6906896", "text": "Отсъствие на подсъдим отложи за есента делото за рухването на хотел \"Вероника\", при което загинаха 4 души, съобщиха от пресслужбата на Варненския окръжен съд. Съдът трябваше да заседава в три последователни дни, но се наложи определянето на нови дати за разглеждане на делото, тъй като строителният надзорник е бил включен в държавна приемателна комисия, която разглежда разрешителни за пускането в експлоатация на строителни обекти. Заповедта за назначението си подсъдимият получил в края на миналата работна седмица, а заради почивните дни не успял да уведоми навреме съда, както и да се отпише от комисията, уточняват от пресслужбата. Всички страни по делото се обединиха около становището, че отсъствието на надзорника представлява процесуална пречка и трябва да бъде насрочено ново заседание. Следващите дати, на които ще се гледа делото, са в началото на октомври. 11-етажният хотел \"Вероника\" се срути на 8 април 2015 година и затрупа четирима работници, които загинаха на място. Обвиняеми по делото са седем души.", "date": "2018.06.11", "title": "Подсъдим не се яви на делото за рухването на хотел, при което загинаха четирима"}
{"url": "https://www.24chasa.bg/novini/article/6906894", "text": "Според Пламен Димитров евентуално отпадане на минималните осигурителни доходи минава само през заменяне на съществуващите модели с по-добри, а не с по-лоши. Президентът на КНСБ коментира пред журналисти изказването на социалния министър Бисер Петков, че е възможно да се постигне съгласие със социалните партньори за отпадането на минималните осигурителни доходи при по-добре регламентирано договаряне на секторно ниво. Пламен Димитров потвърди, че на неформално ниво се водят разговори , за да се види какво е възможно да се случи, но все още официални предложения няма нито от страна на социалния министър, нито от страна на работодателите, затова не се и водят официални преговори. КНСБ винаги се е борила да установим реално секторно договаряне на заплатите по основни категории персонал и по основни икономически дейности , припомни лидерът на синдиката. По думите на Пламен Димитров трябва да се види къде това е приемливо, за кои категории персонал, които в момента са част от минималния осигурителен доход в над 80-те икономически дейности. \"За мен единствено възможният вариант е евентуалното споразумение с работодателите и властта за минималната работна заплата да бъде обвързано с развитие на системата на договаряне на заплатите по икономически дейности и категории персонал в цялата икономика на страната - и в публичния, и в частния сектор\", каза още Пламен Димитров. Всяка година преговорите за минималните осигурителни доходи са през лятото и от две години работодателите ги бойкотират, като настояват за отпадането на минималните осигурителни доходи.", "date": "2018.06.11", "title": "Пламен Димитров призна, че се водят разговори да отпадне минималният осигурителен доход"}
{"url": "https://www.24chasa.bg/novini/article/6906892", "text": "Почти всички депутатки в австрийския парламент напуснаха пленарната зала преди техен 64-годишен колега от опозицията да положи клетва, заради обвиненията в сексуален тормоз срещу него, предадоха ДПА и Асошиейтед прес. В залата останаха само заместник-председателката на парламента Дорис Бурес и още няколко депутатки, предаде БТА. През ноември миналата година медиите съобщиха, че през 2013 г. известният ляв политик Петер Пилц пиян опипвал млада жена докато бил на конференция, а негова помощничка заяви, че е правил и непристойни забележки. В отговор Пилц обяви, че се отказва от депутатско място, което беше спечелил на изборите през октомври 2017 г., въпреки че не си спомнял да е опипвал някого и отрече обвиненията на сътрудничката си. Впоследствие Пилц промени мнението си и сега е един от осемте членове на парламентарната група на малката партия \"Листе Пилц\" (\"Листата на Пилц\"), отцепила се от \"зелените\" миналата година. Депутатката от \"Листе Пилц\" Мария Щерн трябваше да се откаже от мандата си, за да освободи място за връщането на основателя на партията. В Националния съвет (долната парламентарна камара) има 65 жени от общо 183 депутати.", "date": "2018.06.11", "title": "Депутатки от Австрия напуснаха парламента заради политик, обвинен в секс тормоз"}
{"url": "https://www.24chasa.bg/novini/article/6906873", "text": "Две години и четири месеца ще лежи в затвора търговката Катя Лерца, която на 13 май м.г. прегази на бул. \"Санкт Петербург\" в Пловдив катаджията Делян Палазов и причини смъртта му. Това реши апелативният съд в града, като потвърди наказанието на по-долната инстанция. Магистратите категорично отхвърлят тезата на защитата на Лерца, че в случая е имало съпричиняване на инцидента от страна на униформения. Адвокатите Марин и Димитър Марковски твърдят, че Палазов е излязъл напред и е подал стоппалка на движещия се пред Лерца автомобил, като не се е погрижил за безопасността си. В мотивите на апелативния съд се посочва, че Делян Палазов е бил видим за шофьорката. Като отегчаващи обстоятелства магистратите отчитат, че във фаталния ден Лерца е карала с 99 км в час. Скоро след трагедията пак е седнала на волана, въпреки че книжката й е била отнета.  Присъдата на водачката не е окончателна и може да се обжалва във ВКС.", "date": "2018.06.11", "title": "Потвърдиха: 2,4 г. затвор за Катя Лерца, прегазила катаджията"}
{"url": "https://www.24chasa.bg/novini/article/6906923", "text": "Агенция „Пътна инфраструктура“ стартира търговете за укрепване на свлачището при 62-ри км на път III-1306 на територията на област Враца. Възстановителните дейности ще се финансират от Оперативна програма „Околна среда“ 2014-2020 г., съобщиха от пресцентъра на Агенцията. Свлачището е с дължина 32 м и засяга 120 м от пътя. Индикативната стойност на поръчката за строителство е 375 хил. лв. без ДДС, а за строителен надзор е 12 хил. лв. без ДДС. Офертите на кандидатите за изпълнител на строителните дейности се подават до 17,30 ч. на 16 юли, а за строителния надзор - до 17,30 ч. на 23 юли т. г. Предвижда се изграждането на силова укрепителна конструкция, включваща пилотна система и опорна стена. Ще бъдат изпълнени 120 бр. пилоти, които ще бъдат обединени с ростверк и опорна стена с височина 2 м. За осигуряване на ниски нива на подземните води и отвеждането им извън зоната на свлачището ще се направят повърхностни и подземни съоръжения. Ще бъдат рехабилитирани 63 м от пътното платно от км 61+895 до км 61+935 и от км 62+095 до км 62+115. В участъците с рехабилитация ще се положат два пласта асфалтобетон. Поради недоброто състояние на настилката от свлачищните процеси в участъка от км 61+935 до км 62+095, с дължина 160 м, се предвижда реконструкция на цялото пътно платно. Ремонтът на участъка включва и почистване и профилиране на съществуващите земни окопи, поставяне на нови ограничителни системи и хоризонтална маркировка.", "date": "2018.06.11", "title": "Стартираха търговете за укрепване на активизираното във Врачанско свлачище"}
{"url": "https://www.24chasa.bg/novini/article/6906907", "text": " ще бъде оперирано всеки момент в УМБАЛ Бургас, тъй като е с фрактури на двата крака, казаха за \"24 часа\" от болницата. Детето, което като по чудо оживя след падането, е настанено в реанимация и е под непрекъснато наблюдение. Засега няма опасност за живота му, казаха медици. Ярослав Д. е приет с фрактури на краката, таза и травма на белия дроб, но състоянието му е стабилно.  Социалните служби вече са посетили малкия пациент, спешно се подготвят документите на родителите му, за да дойдат в България. Според официалната информация на полицията момченцето е било на почивка с баба си в комплекс \"Лайфстайл 3\" в равда. Инцидентът е станал около 17,40 часа на 10 юни, когато 55-годишната баба на Ярослав го оставила само в стаята, за да напазарува. Детето обаче излязло на терасата и паднало. По случая е образувано досъдебно производство", "date": "2018.06.11", "title": "Оперират русначето, полетяло от петия етаж в Равда, чакат родителите му"}
{"url": "https://www.24chasa.bg/novini/article/6906941", "text": "На 13 юни Българска фондова борса и Централен депозитар организират инициативата \"Ден за акции\", съобщи Фондовата борса. Целта е да се подобри инвестиционната култура на хората и увеличи знанието за капиталовите инструменти, пише в съобщението. На този ден всички индивидуални инвеститори (физически лица) ще могат да търгуват акции на основния пазар на Фондовата борса без такси и комисионни към Борсата, Централния депозитар и участващ в инициативата инвестиционен посредник. Облекчението важи при до 15 въведени и изпълнени на поръчки на физическо лице с обем не повече от 2000 лв. на единична изпълнена поръчка.", "date": "2018.06.11", "title": "Фондовата борса улеснява търговията \nс акции за граждани на 13 юни"}
{"url": "https://www.24chasa.bg/novini/article/6906944", "text": "Последни приготовления са в ход в Сингапур за утрешната историческа среща между президента на САЩ Доналд Тръмп и севернокорейския лидер Ким Чен-ун. Планирано е тя да започне с личен разговор, на който ще присъстват само техните преводачи, предаде Асошиейтед прес, цитирайки неназован американски представител. След ръкостискането в 9 ч. сутринта местно време (2 ч. българско) Тръмп и Ким с техните преводачи ще започнат първия кръг преговорен, който може да продължи до два часа, след което ще могат да се присъединят техните съветници, каза американският служител, пожелал анонимност, предава БТА. Американски и севернокорейски представители се срещнаха тази сутрин в сингапурския хотел \"Риц Карлтън\", за да обсъдят подробностите преди утрешната среща между двамата лидери. Тръмп, който пристигна тук снощи, успя още рано тази сутрин да се изяви в Туитър, като написа: \"Чудесно е да бъда в Сингапур. Във въздуха витае вълнуващо очакване\".", "date": "2018.06.11", "title": "Срещата Тръмп - Ким в Сингапур ще започне с разговор насаме, единствено с преводачите"}
{"url": "https://www.24chasa.bg/novini/article/6906947", "text": "Мазилка от рушащата се сграда на бившия битов комбинат в Перник падна върху главата на дете. 13-годишното момче минавало покрай сградата, когато мазилката се откъртила, разбила се в козирката на първия етаж и парче от нея го ударило по главата. За щастие детето не е пострадало тежко, но сградата не се поддържа, руши се и е опасна, предаде  . При всеки по-силен вятър падат стъкла и мазилка, на високите етажи има циментови греди, които са счупени на две и е въпрос на време да паднат, притесняват се перничани. Сигнали в Общината са подавани многократно. От общинския пресцентър днес съобщиха, че са издирени собствениците - шест фирми и четири физически лица, а кметът Вяра Церовска е издала заповед за обстоен оглед на сградата и е назначила комисия. Проверката е насрочена за 3 юли.", "date": "2018.06.11", "title": "Мазилка от рушаща се сграда падна върху главата на 13-годишен в Перник"}
{"url": "https://www.24chasa.bg/novini/article/6906953", "text": "Споразумение за новото име на Македония между Скопие и Атина още не е подписано, а част от гръцките и македонските медии твърдят, че това е заради разногласия в македонското правителство, т.е. заради конфликт с министъра на външните работи Никола Димитров, който бе главен преговарящ с гръцкия си колега Никос Кодзиас, съобщава Танюг. Поради това се твърди, че Димитров вече стяга багажа си и напуска поста, предаде БТА. Антонио Милошоски, бивш министър на външните работи в правителството на Никола Груевски, написа в своя профил във Фейсбук, че не знае дали Димитров е на една и съща линия с премиера Заев, когато става дума за името на Македония, но дипломати от Обединените нации казват, че министърът не вижда своята перспектива в Република Македония за дълъг срок, което ще покаже времето. Вестник \"Слободен печат\" пише, че според дипломатически източници от Обединените нации министърът на външните работи Никола Димитров започнал комуникация за намиране на работа в някоя от организациите на ООН в Ню Йорк, Виена, Хага или Женева. Македонското правителство обаче отрече, че съществуват разногласия между Димитров и Заев по въпроса за новото име на Македония. Гръцкият вестник \"То Вима\" същевременно написа, че Димитров \"играе игрички\" и е отговорен, като те твърдят, за това, че споразумението за името още не е подписано.", "date": "2018.06.11", "title": "Бивш македонски министър: Никола Димитров заминава на работа в ООН"}
{"url": "https://www.24chasa.bg/novini/article/6906952", "text": "Премиерите на Гърция и Македония Алексис Ципрас и Зоран Заев ще проведат телефонен разговор днес, е съобщил пред журналисти министърът на външните работи на Гърция Никос Кодзиас, пише атинският \"Катимерини\" на сайта си. Кодзиас проведе извънредна среща с гръцкия премиер Алексис Ципрас във връзка с очаквания разговор, от който се очаква да даде окончателното решение на спора между Атина и Скопие за името на Република Македония, предава БТА. Непотвърдени информации за очакван разговор между двамата премиери се появиха още сутринта в македонски медии. \"Катимерини\" съобщава още, че по непотвърдени информации в сряда македонският премиер Заев ще се срещне с германския канцлер Ангела Меркел, като според анализатори има вероятност на тази среща да й представи решението на спора за името на страната.", "date": "2018.06.11", "title": "Ципрас и Заев ще се чуят по телефона днес, ще говорят по въпроса за името"}
{"url": "https://www.24chasa.bg/novini/article/6907006", "text": "Неизвестен откри огън и взе за заложници 4 деца в апартамент, намиращ се в един от жилищните комплекси на град Орландо, щата Флорида. Това съобщи телевизия „Фокс нюз“. В резултат на стрелбата е ранен сериозно един полицейски служител, предаде  . За момента няма повече подробности за инцидента.", "date": "2018.06.11", "title": "Неизвестен откри огън и взе 4 деца за заложници в Орландо, прострелян е полицай"}
{"url": "https://www.24chasa.bg/novini/article/6907002", "text": "Ришкият проход е затворен заради тежка катастрофа, при която тир е затиснал микробус \"Мерцедес Вито\", съобщиха от полицията в Бургас. Движението се откланя през Провадийския проход. Все още няма данни за загинали, но най-вероятно има ранени, уточниха от полицията. Изчаква се тежка техника, която да издърпа тира.", "date": "2018.06.11", "title": "Затварят Ришкия проход заради тир, затиснал микробус"}
{"url": "https://www.24chasa.bg/novini/article/6907011", "text": "Летищен камион се запали на международното летище в германския град Франкфурт на Майн, шестима души пострадаха. Това съобщи представител на авиокомпанията „Луфтханза“, предаде  . Пожарът е избухнал, когато камионът е изтеглял от пистата самолет, в който не е имало пътници. На самолета също са нанесени щети и той не може да изпълнява полети за момента. Причината за запалването не е известна. Кълба дим се издигнаха над пистите на летището, но инцидентът не оказа никакво влияние върху въздушните съобщения.", "date": "2018.06.11", "title": "Камион се запали на летището във Франкфурт, 6-има пострадаха"}
{"url": "https://www.24chasa.bg/novini/article/6907037", "text": "Президентът Доналд Тръмп предприема \"мисия за мир\", както я нарече самият той. Но неговата външна политика, диктувана от инстинкти, ще се сблъска с най-тежкото си изпитание досега, когато тази седмица той се опита лично да посредничи за спиране на севернокорейската ядрена програма в преговорите с Ким Чен Ун. Импулсивният американски президент, който този уикенд току що предизвика хаос в западния съюз, предстои да се изправи срещу достоен противник на световната сцена, подготвяйки се да се срещне с Ким в Сингапур утре. Тръмп поставя инстинктите над планирането при историческата първа среща между лидерите на държави, които от техническа гледна точка все още са във война. За разлика от традиционните срещи на върха между държавни глави, при които повечето работа се свършва предварително, единственото сигурно нещо преди тези преговори според американски служители ще бъде тяхната непредвидимост. Откакто Тръмп шокира съюзниците, служителите на Белия дом и според някои информации самите севернокорейци, като прие през март поканата на Ким за среща, двамата лидери се приближават към несигурна среща, която може да засегне милиони. \"Това е непозната територия в същинския смисъл, но всъщност се чувствам уверен\", заяви Тръмп пред репортери в събота. \"Усещам, че Ким Чен Ун иска да направи нещо велико за своя народ и има тази възможност, а няма да я има отново.\" Тръмп пристигна в Сингапур със самолет снощи, около четири часа след пристигането на Ким на островния град-държава. Предвижда се двамата да се срещнат за първи път утре сутрин. Ангажирането на Тръмп с Ким е изпълнение на отдавна незадоволения копнеж на управляващото семейство в Северна Корея за международна легитимност и само по себе си е значителна отстъпка, след като от повече от едно поколение САЩ полагаха усилия да изолират страната на световната сцена. \"Това не е правено никога преди\", каза Тръмп. \"А очевидно това, което е правено преди, не работи.\" Осъществяването на срещата става благодарение на триумвират от сили, каза старши сътрудникът по корейски изследвания и директор на Програмата за американско-корейска политика на Съвета за външни отношения Скот Снайдър. Той заяви, че срещата е \"продуцирана от Ким, режисирана от (южнокорейския президент Мун Дже-ин) и вдъхновена от Тръмп.\" Всеки от тези мъже има своите подбуди. Болезнените санкции и желанието за легитимност доведоха Ким на масата. Усилията на Мун да предотврати евентуален катастрофален първи удар на САЩ накараха Тръмп и Ким да поемат риск. А Тръмп е първият американски президент, който е склонен да седне заедно с Ким при толкова малко отстъпки, вярвайки, че големите му умения да преговаря, с които се хвали, ще го водят през неизследваните дипломатически води. Засилвайки очакванията преди срещата, Тръмп каза, че изходът много ще зависи от собствените му инстинкти. Президентът на САЩ каза, че \"още в първата минута\" на срещата с Ким ще разбере дали севернокорейският лидер се отнася сериозно към ядрените преговори. \"Мисля, че много бързо ще разбера дали според мен ще се случи нещо положително или не. А ако сметна, че това няма да стане, няма да си губя времето. Не искам да губя неговото време\", каза Тръмп. \"Това е лидер, който наистина е непозната личност\", добави Тръмп за Ким. \"Хората не знаят много за него. Мисля, че той ще предизвика изненада в положителна насока, до голяма степен в положителна насока.\" Според сътрудници на Белия дом в дните, след като е получил първоначалната покана от Ким, Тръмп е бил обсебен от видения как печели Нобеловата награда за мир и как използва уменията, описани от него в книгата му \"Изкуството на сделката\", оставяйки своя отпечатък върху световния ред. През последните седмици обаче въодушевлението на Тръмп до известна степен намалява под влиянието на предизвикателството за постигане на сделка с такъв непредвидим противник. А има притеснения - от Белия дом до източноазиатските съюзници, че желанието на Тръмп за споразумение ще го накара да приеме всякаква сделка, дори тя да е лоша. Тръмп размахва пред Ким изкушения със закрила, икономически инвестиции и дори посещение в Белия дом в замяна на ангажимент севернокорейският лидер да се откаже от своята програма за ядрени оръжия. Според американски служители Ким е съгласен да преговаря за арсенала си от 50 или повече оръжия, но двете страни представят различни виждания по въпроса до какво може да доведе това. Въпреки очевидното желание на Ким за среща с Тръмп има съмнения дали той напълно ще се откаже от ядрения си арсенал, който в неговите очи може да е гарант за оцеляването му. Според оценки на американски служители от отбраната и разузнаването Северът е на прага да придобие способност за нанасяне на удар с ракета с ядрен заряд срещу която е да е точка от континенталната територия на САЩ. Тръмп и други американски служители казват, че няма да допуснат подобна способност. В събота Тръмп повтори своето обещание, че САЩ \"ще наблюдават и ще защитават\" Ким и правителството му, ако той се откаже от ядрената програма. Със срещата на върха в Сингапур Тръмп се стреми временно да избяга от разразилите се лични конфликти между него и ключови американски съюзници заради търговията, а също от натиска у дома като случая с главозамайващото разследване, свързано с Русия. Тръмп, който е напълно наясно как медиите го отразяват, се радва, че предстоящата среща на върха със Северна Корея засенчва някои от по-отрицателните репортажи за бурната обстановка в Белия дом при неговото управление. Все пак екипът на Тръмп невинаги е на едно мнение - държавният секретар Майк Помпейо, който оглавява усилията на правителството, е настроен по-положително, а твърдолинейният съветник по националната сигурност Джон Болтън е по-скептичен. Болтън е доста по-незабележим в процеса на планирането, след като негов коментар в подкрепа на \"либийския модел\" за денуклеаризация разгневи севернокорейците. Либия се отказа от ядрената си програма на ранен етап, а по-малко от десетилетие по-късно дългогодишният й диктатор беше свален и убит. Заминавайки за Сингапур, Тръмп остави след себе си дипломатически поразии. Той си тръгна от годишната среща на върха на Групата на седемте в събота в Квебек, с което подчерта до каква степен все повече не споделя плановете си с други хора, пренебрегвайки предупредителните съвети на сътрудниците и уверен в способността си сам да се опита да прекрои световния ред. В Канада американският президент заплаши отдавнашни съюзници заради търговски практики на предизвикателна пресконференция, която даде на тръгване, след което внезапно оттегли подкрепата си за заключителната декларация на групата и написа в Туитър, че домакинът - министър-председателят Джъстин Трюдо, е \"слаб\". \"Неговото послание от Квебек до Сингапур е, че той ще наложи волята си на индустриалните демокрации и ще върне Русия\", каза Стив Банън, бивш съветник на Тръмп в предизборната кампания и в Белия дом. (БТА)", "date": "2018.06.11", "title": "На срещата с Ким Чен Ун Тръмп ще е изправен пред най-трудното изпитание досега"}
{"url": "https://www.24chasa.bg/novini/article/6907044", "text": "ЕС изцяло подкрепя заключителното комюнике от срещата на Г-7 в Канада, заяви днес говорител на Европейската комисия. Председателят на ЕК Жан-Клод Юнкер иска открито да благодари на канадския премиер Джъстин Трюдо за отличната подготовка на тази трудна среща, добави говорителят. ЕС остава за международна система, основана на правила. Ще вземем всички мерки за изпълнение на посочените в комюникето цели, допълни той, предава БТА. Срещата в Канада завърши с комюнике от 28 точки, в което се отбелязва ключовата роля на международна търговска система, основана на правила. След разпространяването на документа президентът на САЩ Доналд Тръмп съобщи, че не подкрепя текста и отправи критики към Трюдо, домакин на срещата.", "date": "2018.06.11", "title": "ЕС застава изцяло зад заключителното комюнике от срещата на Г-7 в Канада"}
{"url": "https://www.24chasa.bg/novini/article/6907024", "text": ", се е барикадирал в дома си, съобщават от полицията, предаде \"Фокс нюз\". Малко преди полунощ е подаден сигнал за домашно насилие от жена, която посрещнала полицаите и твърдяла, че е бил пребита. Двамата полицаи влезли в апартамента, когато от там се открила стрелба и един от тях бил ранен. Предполага се, че нападателят е взел за заложници собствените си деца, които са съответно на 1, 7, 10 и 12 години. \"Основната ни грижа в момента е безопасността на децата в апартамента\", се казва в съобщение на полицията.", "date": "2018.06.11", "title": "Предполага се, че похитителят от Орландо е взел за заложници собствените си деца"}
{"url": "https://www.24chasa.bg/novini/article/6907056", "text": "Главният преговарящ на ЕС по напускането на Великобритания Мишел Барние се е срещнал тази сутрин в Брюксел със своя британски колега Дейвид Дейвис. Това съобщи говорител на Европейската комисия. Той отбеляза, че двамата събеседници са обсъдили хода на преговорите, както и бъдещите отношения между ЕС и Лондон. Говорителят не даде повече подробности за тази среща, която е в навечерието на Европейския съвет и поредната оценка за развитието на преговорите, предава БТА.  Попитан за съдбата на кравата Пенка, която пресече българско-сръбската граница, говорителят заяви, че това е пример за възможността някой, напуснал Общността, да се върне обратно.", "date": "2018.06.11", "title": "Преговарящите по напускането \nна Великобритания се срещнаха в Брюксел"}
{"url": "https://www.24chasa.bg/novini/article/6907077", "text": "Заради дълг от 15,6 милиона лева частният съдия - изпълнител Стоян Якимов №844 в регистъра е пуснал на търг емблематичната за българския спорт зала \"Универсиада\". началната цена е 15 602 028,30 лева.  Треньор на \"Левски Лукойл\" Константин Папазов е определен за пазител на имота. Според търговския регистър той е представител на \"Универсиада\" ЕАД, която е собственик на имота. Ето и текста на самото обявление: О Б Я В Л Е Н И Е по изп. дело № 20168440401687 Подписаният Стоян Якимов, Частен съдебен изпълнител с район на действие Софийски градски съд, на основание чл. 487 и сл. от ГПК изнасям на ПУБЛИЧНА ПРОДАН следните недвижими имоти, описани с протоколи от 16.10.2017г. и 14.02.2018г., собственост на УНИВЕРСИАДА ЕАД, а именно: НЕДВИЖИМ ИМОТ, находящ се в гр. София, бул. “Шипченски проход” № 2 - Зала Универсиада, представляващ масивна сграда със застроена площ от 4130 кв.м. /четири хиляди сто и тридесет квадратни метра/, състояща се от 3 зали, 10 кабинета, 1 радиокабина, 1 осветителна кабина, 3 коментаторски кабини и 4 стаи - съблекални, както и машини и оборудване по опис, при граници на имота: север - имот пл.№ 85, изток – бул. „Шипченски проход”, югоизток – ул. ”Ал. Жендов”, зелена площ и паркинг и й останалата реална част от имот пл.№ 1. Застроената площ на сградата към момента на проектиране и съответна изграждането й е била 4130кв.м. Впоследствие е изпълнено допълнително пристрояване на тренировъчната зала (фитнес център) на два етажа, находяща се в югозападния ъгъл на сградата. Застроената площ на тази сграда е включена при заснемането за изготвяне на кадастралната карта, при което към настоящия момент по кадастрална карта застроената площ на сградата е 4 317 кв.м. СЕВЕРОИЗТОЧНАТА РЕАЛНА ЧАСТ с площ от 19 898 /деветнадесет хиляди осемстотин деветдесет и осем/ кв.м. от ПОЗЕМЛЕН ИМОТ с пл.№ 1 /едно/, кад. Лист № 433 /четириститин тридесет и три/ и № 456 /четиристотин петдесет и шест/ в квартал 111 /сто и единадесет/, местността “Гео Милев - 2-ра част” по плана на гр. София, за която е отреден проектопланоснимачен №87 /осемдесет и седми/, съгласно удостоверение на СО “Софийски кадастър” изх.№70-00-3101/14.07.2005 г. и скица- проект за изменение на плана от м.юли 2005 г., при граници на продаваемия имот: север - имот пл.№ 85, изток – бул. „Шипченски проход”, югоизток – ул. ”Ал. Жендов”, зелена площ и паркинг и й останалата реална част от имот пл.№ 1. Сграда с идентификатор 68134.704.547.2, находяща се в поземлен имот с идентификатор 68134.704.547, гр. София, общ. Столична, обл. София (столица), с адрес на сградата: гр. София, бул.“Шипченски проход“, със застроена площ 303кв.м., брой етажи: 1, с предназначение- друг вид производствена, складова, инфраструктурна сграда, при съседи: от две страни поземлен имот с идентификатор 68134.704.547, сграда с идентификатор 68134.704.547.4 и поземлен имот с идентификатор 68134.704.548., Сграда с идентификатор 68134.704.547.4, находяща се в поземлен имот с идентификатор 68134.704.547, в гр. София, общ. Столична, обл. София (столица), с адрес на сградата: гр. София, бул.“Шипченски проход“, със застроена площ 166 кв.м., брой етажи: 1, с предназначение- хангар, депо, гараж, при съседи: от две страни поземлен имот с идентификатор 68134.704.547, сграда с идентификатор 68134.704.547.2 и поземлен имот с идентификатор 68134.704.548. Върху изнесените на публична продан имоти има следните вписани тежести: Договор за наем, том 8, 13/2016, нот. Дело 24096/07.06.2016г. дв. вх. рег. № 32876/07.06.2016г., Договор за наем, том 8, 4/2016г., нот. Дело 24009/07.06.2016г., дв. вх. рег. № 32741/07.06.2016г., Договор за наем, том 8, 4/2016г., нот. дело 24009/07.06.2016, дв. вх. рег. № 32741/07.06.2016г., Възбрана, том 10, 196/2016г., дв. вх. № 35278 от 16.06.2016 г., наложена от ЧСИ Стоян Якимов по изпълнително дело 20168440401687, Възбрана, том 14, 291/2016г., дв. вх. № 52368 от 26.08.2016 г., наложена от ЧСИ по изпълнително дело 20168440402825. ЦЕНАТА, ОТ КОЯТО ЗАПОЧВА ПРОДАНТА НА ИМОТИТЕ Е В РАЗМЕР НА 15 602 028.30 лв. /петнадесет милиона шестстотин и две хиляди и двадесет и осем лева и тридесет стотинки/ лв. с ДДС, от които ДДС в размер на 741 068.30лв. /седемстотин четиридесет и една хиляди и шестдесет и осем лева и тридесет стотинки/. Проданта ще се проведе в канцеларията на Софийски районен съд, с адрес: гр. София, бул. “Цар Борис III” № 54, на 13.07.2018 г. в началото на работния ден, като започва на 12.06.2018 г. и завършва на 12.07.2018г.- 17.00 часа. Недвижимият имот може да бъде преглеждан след предварителна уговорка на тел. 0700 20 844. За пазач на имота е определен Константин Папазов. Задатъкът в размер на 10 на сто от началната цена се внася предварително по сметка на Частен съдебен изпълнител Стоян Якимов, рег. № 844 по сметка УНИКРЕДИТ БУЛБАНК АД, BG57UNCR70001520546988, BIC КОД: UNCRBGSF, с титуляр ЧСИ Стоян Якимов по изп. дело № 20168440401687. Всеки наддавач посочва предложената от него цена с цифри и думи, и подава предложението си с квитанция за внесен задатък в запечатан плик. Наддавачът може да направи само едно наддавателно предложение. Взискателят не внася задатък, ако вземането му надвишава неговия размер. Предложенията се подават в канцеларията на Софийски районен съд, което се отразява във входящия регистър / при условията на чл. 489 ал. 4 и 5 от ГПК/. Наддавателните предложения могат да се оттеглят най-късно до края на работното време в последния ден на проданта. Наддавателни предложения от лица, които нямат право да вземат участие в публичната продан, предложения за цена под началната, както и предложения, надхвърлящи началната с повече от 30 на сто, са недействителни. На 13.07.2018 г. в началото на работния ден в сградата на Софийски районен съд в гр. София, бул. “Цар Борис III” № 54 ще се състави протокол и ще бъде обявен купувач от частния съдебен изпълнител /чл. 492 ал. 1 ГПК/. За купувач на имота се смята този наддавач, който е предложил най-висока цена. Ако най-високата цена е предложена от повече от един наддавач, купувачът се определя от съдебния изпълнител чрез жребий в присъствието на явилите се наддавачи. Ако при обявяване на купувача някой от явилите се наддавачи устно предложи цена, по-висока с размера на един задатък ще се пристъпи към устно наддаване със стъпка в размер на един задатък /чл. 492, ал. 2 от ГПК/. Дата: 07.06.2018 г. Частен съдебен изпълнител:  гр. София /Ст. Якимов/", "date": "2018.06.11", "title": "ЧСИ продава зала \"Универсиада\" за над 15 млн. лв., Тити Папазов пази имота"}
{"url": "https://www.24chasa.bg/novini/article/6907078", "text": "Гърция е готова да вземе в ръцете си контрола на икономическите си решения, когато приключи спасителната програма през август, заяви днес на конференция в Лисабон председателят на Еврогрупата Марио Сентено, съобщава агенция АНА-МПА. \"Гърция днес е една различна страна\", каза Сентено и добави, че страната е коригирала много от структурните дисбаланси, които я правят \"особен случай\" в еврозоната и е готова да вземе в ръцете си контрола на икономическите си решения, когато приключи спасителната програма през август, предава БТА. Председателят на Еврогрупата заяви още, че Гърция може винаги да разчита на европейската солидарност, ако следва пътя на международната отговорност.", "date": "2018.06.11", "title": "Председателят на Еврогрупата: Гърция е готова да вземе в ръцете си икономическите си решения"}
{"url": "https://www.24chasa.bg/novini/article/6907071", "text": "Седем души са изкарани от буса, затиснат от тир в Ришкия проход, вътре остава само шофьорът, който може и да е загинал, съобщиха от полицията в Бургас. Бусът \"Мерцедес Вито\" е с турска регистрация. От седемте извадени пътници шестима са ранени, те се транспортират в болницата в Шумен. Спасителната акция продължава. Шофьорът на тира е бил пиян, открити са 2,81 промила алкохол в кръвта му.", "date": "2018.06.11", "title": "7 души са изкарани от микробуса, затиснат от тир, шофьорът е заклещен"}
{"url": "https://www.24chasa.bg/novini/article/6907094", "text": "Токио строи екологични \"соларни пътища\" преди Олимпийските игри през 2020 г., за да демонстрира потенциала си в екотехнологиите, съобщи в. \"Индипендънт\", цитиран от БТА.  Соларните пътища произвеждат енергия от слънчевите лъчи. Слънчевите панели ще бъдат инсталирани на паркинги и алеи в съоръжения, принаделжащи на кметството още от догодина. Трайността им ще бъде повишена със специална смола и така те няма да се повреждат от тежестта на автомобилите. Технологията не е нова за Япония. Миналия месец със соларни панели беше покрит паркинг на голям магазин в Сагамихара, префектура Канагава. Той генерира около 9 процента от използваното за магазина електричество. Слънчеви панели вече са инсталирани на велоалеи в Холандия и на магистрала във Франция. Проблемът с тази технология е високата цена. Тъй като тя не се използва масово, производството е по-скъпо. Във Франция един километър соларен път струва 5 милиона евро.", "date": "2018.06.11", "title": "Токио строи екологични \"соларни пътища\" преди Олимпийските игри през 2020 г."}
{"url": "https://www.24chasa.bg/novini/article/6907108", "text": "Корабът \"Акуариус\", който  , е \"спасил\" над 600 мигранти край либийските брегове, потвърди говорител на Европейската комисия на пресконференция в отговор на въпрос. Знаем за случая, ЕК поддържа връзка с властите в Рим и Валета, добави той. По неговите думи въпросът е много сложен, за да получи ясен отговор кой е длъжен да приеме кораба на френската неправителствена организация \"Ес О Ес Медитеране\". Според ЕК най-важният въпрос в случая е хуманитарният. Основната задача на властите в Малта и Италия е мигрантите да получат необходимата грижа, заяви говорителят. Призоваваме за бързо решение и пътниците да слязат от борда възможно най-скоро. Единственото, което можем да направим в случая, е да използваме цялата си политическа тежест въпросът да намери бързо решение, добави той.", "date": "2018.06.11", "title": "ЕК: Мигрантите на кораба \"Акуариус\" са били спасени край бреговете на Либия"}
{"url": "https://www.24chasa.bg/novini/article/6907082", "text": "Грузия е един от основните партньори на Република България в региона, заяви председателят на парламента Цвета Караянчева на среща с президента на Грузия Гиорги Маргвелашвили, съобщават от пресцентъра на Народното събрание.  Българска парламентарна делегация е на официално посещение в Тбилиси. В състава на делегация са председателят на Групата за приятелство България – Грузия Кристина Сидорова и народните представители Александър Иванов, Йордан Апостолов, Велислава Кръстева и Симеон Найденов. Цвета Караянчева отбеляза, че двете страни поддържат отлични двустранни отношения и водят интензивен политически диалог. България подкрепя активно и традиционно външнополитическите приоритети на Грузия за европейска и евроатлантическа перспектива, подчерта тя и припомни, че страната ни бе една от първите държави-членки на ЕС, която ратифицира Споразумението за асоцииране на Грузия с ЕС. През декември 2015 г. България и Грузия подписаха Меморандум за сътрудничество в областта на европейската и евроатлантическа интеграция за срок от три години с автоматично продължаване с последователни периоди от по три години. Председателят на парламента поздрави президента на Грузия по повод 100-годишнината от обявяването на Първата демократична грузинска република. Цвета Караянчева заяви, че България подкрепя териториалната цялост и суверенитет на Грузия в международно признатите й граници. Председателят на Народното събрание изрази задоволство от ефективното прилагане на безвизовия режим за краткосрочни пътувания между ЕС и Грузия от март 2017 г. Тя припомни, че докладчик в Европейския парламент по въпроса за визовата либерализация беше българският евродепутат Мария Габриел, която днес е еврокомисар по цифровото общество и цифровата икономика. Възможностите за задълбочаване на икономическите връзки между двете страни също бяха сред темите на разговора. Отбелязано беше, че България е сред първите десет търговски партньори на Грузия, но все още реализираната търговия е далеч под потенциала си. Цвета Караянчева и Гиорги Маргвелашвили се обединиха около извода, че тласък на контактите във всички области би дало откриването на директни редовни полети между България и Грузия. Двамата обсъдиха и ползотворното партньорство в рамките на Организацията за Черноморско икономическо сътрудничество. Те определиха организацията като институция с важно значение за осигуряването на политическа рамка за гарантирането на общите приоритети по отношение на устойчивото развитие на региона, неговата енергийна и транспортна сигурност. Сред темите на разговора беше и сътрудничеството в областта на културата, образованието и науката. Цвета Караянчева припомни, че през април 2012 г. е подписан Договор за сътрудничество между Тбилиския държавен университет и Софийския университет \"Св. Климент Охридски\". В СУ „Св. Кл. Охридски“ има специалност „Кавказология“, предлагаща изучаването на грузински език.", "date": "2018.06.11", "title": "Караянчева: Грузия е един от основните партньори на Република България в региона"}
{"url": "https://www.24chasa.bg/novini/article/6907207", "text": "Група пияници от ромски произход  нападна работници, ремонтиращи оградата на училището в Угърчин, научи \"24 часа\". Информацията бе потвърдена от полицията, която не съобщава подробности, тъй като в момента се разпитват свидетели и пострадали. Екшън-изпълнението се разиграло около 13 часа, разказа директорката на училището Олга Петрова. Четирима работници, които поправяли оградата, безпричинно били атакувани от преминаващи трима видимо пияни младежи. С псувни и обиди циганите погнали работницити с ножове и брадва. Те пък побягнали към сграда на училището, за да се скрият, но нападателите успели да счупят стъклопакета. От разхвърчалите се стъклата пострадали Тони Кочев и негов колега - те били прегледани и превързани в Спешна помощ. Свидетели на грозната сцена станали деца и граждани. Те разказали, че преди да стигнат училището пияните имали спречкване с други жители на Угърчин. С това \"подвизите\" им не свършили, нито желанието за конфронтация. След като бягайки напуснало полесражението, агресиращото трио влязло в къщата на възрастен мъж, за да се саморазправя и с него. На улицата при оттеглянето си блъснали старица, която е с охлузвания. Полицията издирва нападателите, чиято самоличност е известна, работи се по изясняване на случая.", "date": "2018.06.11", "title": "Група пияници от ромски произход вилняха из Угърчин, четирима са пострадали"}
{"url": "https://www.24chasa.bg/novini/article/6907215", "text": "На 8 септември, на Рождество Богородично, ще съберем българската общност в Женева, за да може по нейно желание да бъде основана българска православна църковна община. С увеличаването на нашите сънародници в чужбина се увеличават желанията и местата за откриване на нови български църковни общности, каза в интервю за БТА митрополит Антоний, който ръководи Западно- и Средноевропейската епархия на Българската православна църква /БПЦ/. Един от приоритетите на нашето епархийско ръководство е да придобиваме чрез закупуване, със средства на българската държава, които по държавния бюджет ни се отпускат, повече собствени храмове в Европа, обясни митрополит Антоний. Той каза, че заедно с Асоциацията на българските училища в чужбина работят в една посока - за образованието на децата, които живеят зад граница, въз основа и на вярата, която е в основата на българщината. Според митрополит Антоний въпросът за статута на Македонската православна църква /МПЦ/ предстои и неговото разрешаване не зависи само от църковна страна. Този въпрос е свързан и със самия народ, със самата нация и с много други междудържавнически и политически въпроси, отбеляза той. Следва пълният текст на интервюто: Въпрос: Ваше Високопреосвещенство през тази есен ще станат пет години, откакто сте начело на Западно- и Средноевропейската епархия на БПЦ, но в последните години все повече българи отиват да учат и работят в Западна Европа. Има ли достатъчно храмове и свещенослужители във Вашата епархия, които духовно да ги обгрижват, след като повечето от храмовете се предоставят за ползване на БПЦ, основно от Католическата църква? Отговор: Дали са достатъчно свещениците - това е един отговор, на който естествено, ако кажем \"Да\", няма да е вярно. Слава Богу, имаме свещеници, които обгрижват всички наши 40 православни църковни общности зад граница. Това са свещеници, които или са дългосрочно отседнали в Европа, които имат своето образование и сме ги ръкоположили, след като са минали съответните изпити пред Епархийския духовен съвет, или пък са такива, които идват от България, за да живеят в Европа. Има много предизвикателства в Западноевропейската епархия и един от приоритетите на нашето епархийско ръководство е да придобиваме чрез закупуване, със средства на българската държава, които по държавния бюджет ни се отпускат, повече собствени храмове в Европа. Преди няколко месеца закупихме храма \"Св. Архангели Михаил и Гавраил\" в Хага, а преди повече от година осветихме нов храм във Виена. Катедралният ни храм \"Св. Цар Борис-Михаил Покръстител\" в престолния ни град в Берлин вече е изцяло обновен, с функциониращ социален център към него. Храмът в Будапеща беше осветен преди няколко месеца и вече имаме няколко собствени храма, в които църковният живот може да се развива в сигурност, стабилност и дълготрайност. Католическата и Евангелската църква в Европа - с жест на християнска любов, са ни предоставяли част от своя дом, за да може нашите сънародници да се събират в неделния ден. Това е добро начало и с градивни разговори между епархийското ръководство и с представители на Католическата и Евангелската църква сме в процес на договаряне на закупуване на няколко храма в Европа. Когато уточним всички параметри, ще търсим съдействието, както и досега, на българската държава, за да може тези стотици наши сънародници в Европа, да им предоставим не само материален, но най-вече духовен комфорт. Въпрос: Колко са българските църковни общини в Западно- и Средноевропейската епархия на БПЦ. Предстои ли откриването на нови такива наши общини и къде в Европа? Отговор: Към момента функционират 40 български православни църковни общини и към тях има десетина мисии, които все още не са утвърдени църковни общности. Но с тях сме удовлетворили желанието на нашите сънародници да изпращаме български свещеник на големи празници, за да отслужва Светата литургия и да обединява българската общност. На 8 септември, на Рождество Богородично, ще съберем българската общност в Женева, за да може по нейно желание да бъде основана българска православна църковна община. С увеличаването на нашите сънародници в чужбина се увеличават желанията и местата за откриване на нови български църковни общности. Въпрос: Ваше Високопреосвещенство, седалището на Вашата епархия е в Берлин, но сътрудничите ли с Асоциацията на българските училища в чужбина, която усилено работи за запазването на българския език и за подкрепа на православието, навсякъде по света, където има българи? Отговор: Вече четвърта поредна година с Асоциацията на българските училища в чужбина имаме много добро и ползотворно сътрудничество. За тяхното годишно събрание, което по традиция е в София през юли, предоставяме духовното пространство на един от ставропигиалните ни манастири. През първата година това беше Бачковският манастир, а после Троянският и Рилският манастир. Преди две години имахме и голямата духовна радост да посетим и Божи гроб заедно с Асоциацията на българските училища в чужбина. Имаме много полезно и ползотворно сътрудничество с тази асоциация, защото Църквата дава духовното познание, а познанието за заобикалящия ни свят се усвоява на учебната скамейка. Заедно с Асоциацията на българските училища в чужбина работим в една посока - за образованието на децата, които живеят зад граница, въз основа и на вярата, която е в основата на българщината. Въпрос: Ваше Високопреосвещенство, вчера БПЦ отбеляза със Света литургия в патриаршеската катедрала \"Св. Александър Невски\" 1000-годишнината на Охридската архиепископия, но водят ли се разговори с МПЦ и с останалите поместни православни църкви за нейния каноничен статут, след като такова решение взе Светият синод на 27 ноември 2017 г.? Отговор: Вчера отбелязахме 1000-годишнината от Охридската архиепископия, като тържествата бяха в патриаршеската катедрала \"Св. Александър Невски\" и имаше съвместна Света литургия, отслужена от членове на Светия синод на БПЦ. Що се отнася до разговорите - има създадена такава комисия, която да съдейства за установяване на каноничния статут на МПЦ, но може би по ред причини, които са извън БПЦ, имаше патриотични организации, които се опитваха да катализират колкото се може по-бързо този процес. БПЦ се фокусираше върху това да обяснява защо не можем да ги признаем едностранно и защо не можем да бъдем Църква-майка, такава, каквато иска Македонската църква и че този въпрос, естествено, трябва да бъде уреден съвместно с всички поместни православни църкви за всеобщо признаване на МПЦ. Има и ред други въпроси, които чисто политически касаят името на Република Македония, така че този въпрос е сложен и няма как да бъде решен краткосрочно и прибързано. БПЦ винаги, когато взима важни решения, се ръководи не от инерцията на ежедневието или пък от една или друга политическа воля, която изразява, а най-вече от непреходните устои на канона и на традициите на Православната църква. Въпрос: Наскоро стана ясно, че МПЦ е отправила молба и към Вселенската патриаршия за признаването на нейната автокефалност. Заради това искане БПЦ може ли да съдейства в разговорите между МПЦ и Вселенската патриаршия, и тази молба на МПЦ как ще се отрази върху работата на нашата комисия, на която и Вие сте член? Отговор: Това първо е тяхно право, естествено, да се обърнат към Вселенската патриаршия, като арбитър за решаване на техния въпрос. Естествено, обръщането към БПЦ или към Вселенската патриаршия не омаловажава работата на Българската православна църква, като един медиатор и посредник между другите поместни православни църкви. Този въпрос предстои и неговото разрешаване не е само от църковна страна, а той е свързан и със самия народ, със самата нация и с много други междудържавнически и политически въпроси, чието решаване ще доведе до въпроса с наименованието на Македонската православна църква. Въпрос: Може ли БПЦ сама - без останалите поместни православни църкви, да вземе решение за каноничния статут на МПЦ или това решение трябва да бъде подкрепено от всички православни църкви? Отговор: Разбира се, не може. Аз съм казвал много пъти, че Българската православна църква не може едностранно и еднолично да свали схизмата на Македонската църква. Това е въпрос, пак казвам, на консенсус между всички поместни православни църкви и за Сръбската, за която знаем, че тя е наложила тази схизма. За да се регулира този статут, трябва да бъде свалена тази схизма и след това да се разгледа статутът на Македонската църква и нейният ранг. Въпрос: Това може ли да стане чрез преговори или може би на Всеправославен събор, или няма конкретно изискване? Как ще се стигне до признаването на статута на Македонската църква? Отговор: Според мен ще се стигне с разговори и със съгласие от всички поместни православни църкви. Така че, формата и начинът, по който ще бъде свалена схизмата и ще се уреди статута на Македонската църква, това вече е въпрос, който след достигане на този консенсус ще бъде формализиран чрез акт. Въпрос: Протестите пред Синодалната палата не създават ли измамното усещане в обществото, че въпросът с МПЦ може да се реши бързо, след като България сключи договор с Македония? Възможно ли е признаването на каноничния статут на МПЦ да стане толкова бързо, както искат протестиращите? Отговор: Няма как да стане, това показаха независимо и усилията, които хвърлиха тези хора, които искаха да накарат Църквата да вземе едно прибързано, неканонично решение - под натиск на тълпата. Естествено, тези протести усложняват отношенията между МПЦ и БПЦ, а и създават един неправилен мироглед, настройвайки хората към БПЦ, че тя не иска да припознае като майка МПЦ. Въпрос: Ваше Високопреосвещенство, Вие живеете и у нас, и в Западна Европа, и според Вас какви са най-големите съблазни, пред които са изправени младите хора в днешното ни дигитално време, и каква е ролята на Църквата и на религията за тяхното духовно израстване? Отговор: Най-големите съблазни на нашето съвремие са свързани с отричането на авторитетите и с незачитането на никакви правила - независимо дали са закони в държавата или са морални закони. Основният проблем при младите хора, е че искат да живеят без никакви ангажименти в обществото, към Църквата и към родителите си, към близките и приятелите си. Има едно безвремие и живеейки ден за ден, а не за утрешния ден и от това какво зависи от нас и какви ангажименти имаме към нашето общество. Това е една огромна задача, която стои пред държавата, Църквата и най-вече пред семейството, защото то формира мирогледа на подрастващите младежи и децата. Всички заедно трябва да сме обединени около общото бъдеще на младото поколение, защото, ако сме безхаберни или пък казваме: това не ни касае нас, тъй семейството трябва да свърши тази работа, но задачата на Църквата е да формира у семейството правилен мироглед. Много са предизвикателствата, защото в лутането по време на демократичните промени паднаха много бариери и всичко стана позволено. И много трудно можем отново да съберем в границите на морала, на нравствеността, подрастващата младеж. Има подмяна на ценности, вижда се, че това, което се смята за добродетел е арогантността и силата. Това е световна криза и тенденция, навсякъде младежите са едни и същи, естествено в по-затворените общества по-трудно се приплъзват всички тези аморални прояви, но това е бичът на нашето съвремие. В развитите държави се дават повече права на децата, отколкото на родителите, и възпитанието става все по-трудно. Въпрос: През последните години много български студенти заминават да учат в европейските университети - какви са Вашите наблюдения - те посещават ли богослуженията редовно или правят това само на големите празници? Отговор: Младите хора не само на големи празници посещават храма. Вече се научиха и всеки отделен ден да идват в него, което е хубаво. Това означава, че младите хора имат нужда и насъщна потребност да живеят във вярата си - да я съпреживяват чрез Светата литургия и тайнствата в църквата, с молитвата и със съкровения разговор. Това е много добре и е много хубаво. Има доста будни хора, които идват от България в Европа, за да работят и учат. На тях им липсва България и в църквата намират България.", "date": "2018.06.11", "title": "Митрополит Антоний: В Женева основават българска православна църковна община"}
{"url": "https://www.24chasa.bg/novini/article/6907222", "text": "Британското правителство учреди стипендии за научни изследвания в областта на математиката и физиката в памет на астрофизика Стивън Хокинг, който почина на 14 март, съобщи АФП, цитирана от БТА.  Стипендиите ще бъдат отпускани на \"изключителни кандидати, завършващи докторатите си в областта на математиката, физиката и информатиката\", уточни министерството на бизнеса, енергетиката и индустриалната стратегия. През следващите пет години ще бъдат отпускани до десет стипендии \"Стивън Хокинг\". Получателите им ще могат да продължат изследователската си работа в британски институции три години. Децата на Стивън Хокинг - Робърт, Люси и Тим Хокинг, казаха, че това е \"голяма почит\" към баща им, който почина на 76 години. \"Като учен той направи изключителни открития през цялата си кариера, но най-вече през първите години. Той се интересуваше много от появата на нови таланти и посвети голяма част от кариерата си на преподаването\" - припомниха децата на великия учен.", "date": "2018.06.11", "title": "Британското правителство учреди научни стипендии в памет на Стивън Хокинг"}
{"url": "https://www.24chasa.bg/novini/article/6907236", "text": "Косовският премиер Рамуш Харадинай заяви днес, че е невъзможно да се извърши трансформирането на Силите за сигурност на Косово в армия с внасяне на поправки в конституцията заради несъгласието на най-голямата партия на косовските сърби Сръбска листа, предаде агенция МИА. Харадинай каза, че за поправки в конституцията са необходими две трети от гласовете на депутатите от Сръбска листа, което е невъзможно да се очаква с оглед на категоричната позиция на партията, както и на официален Белград, против формирането на армия в Косово, предаде БТА.  \"В определен момент ще бъдем принудени да формираме армията със закон\", заяви Харадинай след днешното заседание на съвета за европейска интеграция.", "date": "2018.06.11", "title": "Рамуш Харадинай: Принудени сме да формираме армия със закон"}
{"url": "https://www.24chasa.bg/novini/article/6907240", "text": "Предстоящата среща на върха в Сингапур между лидерите на САЩ и Северна Корея - Доналд Тръмп и Ким Чен-ун ще бъде само началото на \"дълъг процес\", каза днес президентът на Южна Корея Мун Дже-ин, цитиран от Йонхап и ДПА. \"Дълбоко вкоренената враждебност в тези отношения и севернокорейският ядрен проблем не могат да бъдат решени с един-единствен акт на среща на лидерите\", каза Мун на редовната седмична среща с главните си помощници. \"Дори и след като двамата лидери започнат диалога, ще е необходим дълъг процес, който може да отнеме едва, две или повече години, за да бъдат напълно решени тези проблеми\", предаде БТА.  Той обаче изрази оптимизъм, като каза, че храни едновременно и очаквания, и надежди, че утрешната среща на върха ще бъде успешна.", "date": "2018.06.11", "title": "Президентът на Южна Корея: Срещата Тръмп-Ким е само начало на дълъг процес"}
{"url": "https://www.24chasa.bg/novini/article/6907241", "text": "Испанското правителство обяви, че ще приеме  , предаде Франс прес. \"Наш дълг е да помогнем да се избегне хуманитарна катастрофа и да предложим сигурен пристан на тези хора\", се казва в комюнике от канцеларията на премиера Педро Санчес. Правителството уточни, че корабът \"Акуариус\" ще може да акостира в пристанището на град Валенсия, предаде БТА.  Кметицата на Барселона Ада Колау предложи градът й да окаже помощ на бедстващите и разкритикува европейците. Според нея кризата с кораба \"Акуариус\" поставя под въпрос единството на Европейския съюз. \"Дълг на едно демократично правителство е да не отвръща поглед при хуманитарна криза\", заяви тя. Колау призова също съставеното от социалистите ново испанско правителство да промени миграционната политика, установена от предишното консервативно управление. Медиците на кораба с мигрантите, на който има бременни жени и непридружени малолетни, предупредиха, че храната на борда ще стигне само за днес. Марко Бертото от хуманитарната организация \"Лекари без граници\" каза за италианската държавна телевизия, че някои от спасените мигранти имат вода в дробовете си, след като са паднали в морето от лодките на трафикантите, други имат изгаряния от горивото и солената морска вода, а трети страдат от хипотермия.", "date": "2018.06.11", "title": "Испания ще приеме кораба с 629 мигранти, спасени край бреговете на Либия"}
{"url": "https://www.24chasa.bg/novini/article/6907263", "text": "Председателят на Европалати Кристоф Лайтл коментира пред журналисти, че се очаква всички страни, ангажирани в търговията, да пострадат заради решението на САЩ, които въведоха мита върху стоманата и алуминия от Канада, ЕС и Мексико. Европалати насърчава и подкрепя споразуменията за свободна търговия с всички части на света. Смятам, че г-н Тръмп върви по грешен път и това ще има лош ефект и върху американските компании, заяви председателят на Европалати. Той напомни, че ЕС има ясна позиция по тази тема - \"от една страна единност, а от друга страна - рационалност и разумност\". Смятам, че по този начин ще преминем през тази буря. Подкрепихме скорошна позиция на ЕС и смятаме, че тя ще бъде приета, допълни той. Същевременно Лайтл изтъкна, че в случая не става въпрос само за страните от ЕС. Ако САЩ започнат да наказват и налагат мита и за други страни, например Китай, тези държави ще се насочат другаде - и към ЕС, това за нас също е проблем, отбеляза председателят на Европалати. В отговор на въпрос за предложенията по новата многогодишна финансова рамка Кристоф Лайтл изтъкна, че ЕК е поставила отлични приоритети. Сред тях той открои увеличените средства за програмата \"Хоризонт 2020\", което дава шанс на европейските компании да навлязат в иновациите, програмата \"Еразъм\" - особено важна за младите хора, както и предложението \"един фонд - едно правило\", за което настояваше бизнесът. В момента малките фондове са с различни условия и парите трудно достигат до деловите среди, коментира Кристоф Лайтл. Той участва във форум \"Европейски парламент на предприятията 2018\" в НДК. Събитието е част от календара на българското председателство на Съвета на ЕС и е посветено на позицията на европейските търговски палати в защита на консенсуса, конкурентоспособността и кохезията на Европа. Министърът за българското председателство на Съвета на ЕС Лиляна Павлова заяви по време на форума, че Европа повече от всякога се нуждае от единство, сигурност и стабилност. Две бяха основните думи в последните месеци, които се чуваха по време дебатите - бъдеще - на Европа, на младите хора, на нашите граждани, на бизнеса и другата дума, която се чува всеки ден и при нелеки срещи, каквато беше срещата на Г-7, е единство. Това е и посланието на българското председателство, каза министър Павлова пред участниците във форума. По темата за търговската защита, която е от особено значение за участниците в днешната дискусия, министър Павлова изтъкна усилията на Съвета на министрите в областта на търговията, както и работата за формиране на единна европейска политика спрямо трети страни. Когато спрямо Европа има възраждане на политики на протекционизъм, Европа трябва да отговори адекватно и да защити интересите на предприемачите, не като води война, а като защитава интересите си, базирайки се на принципа на единство, каза Павлова и подчерта, че икономическата дипломация е много важна част от усилията. Председателят на парламентарната икономическа комисия Петър Кънев постави акцент върху необходимостта от намаляване на административната тежест върху бизнеса, като изтъкна, че темата е във фокуса на работата на комисията. Кънев цитира данни, според които в България има 480 000 фирми, от които 440 000 са малки и средни, две трети от тях са \"живи\" компании, а средният им състав е 2,5 и три човека, което предполага необходимостта от сериозна регулация на административната тежест. Затова той изрази подкрепа на всяка инициатива на ЕС и европалатите. Вицепремиерът Екатерина Захариева подчерта положителната роля за бизнеса на единния европейски и в частност на единния цифров пазар. Ако искаме Европа да навакса с изоставането си и да има през следващото десетилетие над 1,5 на сто растеж на БВП, единствената възможност е създаването на този пазар, заяви вицепремиерът. Всички подкрепят общия дигитален пазар, но когато тръгнем да правим компромиси по отделните досиета, това трудно ни се отдава, коментира Захариева и изрази надежда до края на мандата на тази Комисия да приключи инициативата. Тя изтъкна, че за първи път в проекта на предложения на Комисията за новата многогодишната финансова годишна рамка има програма, която да подпомогне бизнеса с над 28 млрд. евро - почти двойно увеличение на парите в тази сфера. Захариева цитира данни за България, според които ИКТ секторът е най- бързо развиващ се, като за периода 2010 - 2017 г. е отчетен ръст от 310,8 процента. Заетите в сектора са около 52 000 души. Ако успеем да осигурим повече квалифицирани инженери, ръстът може да е много по-голям, допълни Захариева и посочи, че за България брутната добавена стойност, създадена от сектора през 2015 г. възлиза на 1,140 млрд.евро, с ръст спрямо 2014 г. от 22 на сто. България е на първо място в света по брой ИКТ специалисти-жени - 31 на сто.", "date": "2018.06.11", "title": "Председателят на Европалати: Смятам, че \nг-н Тръмп върви по грешен път"}
{"url": "https://www.24chasa.bg/novini/article/6907256", "text": "България ще продължи да оказва последователна подкрепа на Грузия в процеса на политическото й асоцииране и икономическа интеграция с ЕС. Това заяви председателят на Народното събрание Цвета Караянчева на срещата си с първия вицепремиер и министър на външните работи Михеил Джанелидзе. Българска парламентарна делегация, водена от председателя на парламента, е на официално посещение в Грузия, съобщиха от пресцентъра на Народното събрание. Цвета Караянчева подчерта, че нашата страна подкрепя европейския избор на грузинския народ и хода на реформите и е готова да предоставя своята експертиза в областта на европейската и евроатлантическата интеграция. Председателят на Народното събрание изрази и пълната подкрепа за суверенитета и териториалната цялост на Грузия в рамките на нейните международно признати граници и на стратегическия избор на грузинския народ. Тя увери, че България е един от най-активните поддръжници на европейската и евроатлантическата перспектива на Грузия и страната може да разчита на подкрепата ни и в бъдеще. Ще работим за по-добро разбиране сред европейските лидери за предизвикателствата пред Грузия и за стратегическия избор, който страната е направила, добави тя. Председателят на парламента посочи, че от началото на 2017 г. българското посолство изпълнява функциите на посолство за контакт на НАТО. Това е доброволен жест от страна на България, който ни дава възможност да допринесем за реализиране на евроатлантическите стремежи на Грузия, както и за задълбочаване на двустранните отношения, допълни още Цвета Караянчева. Председателят на Народното събрание изрази задоволство от ефективното прилагане на безвизовия режим за краткосрочни пътувания между ЕС и Грузия от март 2017 г. Тя припомни, че докладчик в Европейския парламент по въпроса за визовата либерализация беше българският евродепутат Мария Габриел, която днес е еврокомисар по цифровото общество и цифровата икономика. Председателят на парламента посочи, че за да не бъде застрашена визовата либерализация, страната ни иска да насърчи грузинското правителство в гарантирането на спазването на условията по режима за безвизово пътуване и засилването на полицейското сътрудничество с ЕС. В същия контекст Цвета Караянчева даде висока оценка на двустранното сътрудничество между България и Грузия в сферата на сигурността, което се осъществява в областта на нелегалната миграция, противодействието на тероризма и борбата с наркотрафика и организираната престъпност. България смята Грузия за свой важен стратегически икономически партньор, отбеляза Цвета Караянчева. Тя подчерта, че търговско-икономическото сътрудничество през последните години се развива успешно. Беше подчертано, че икономическите връзки между България и Грузия се характеризират с високи нива на стокообмен, но също така съществува и нереализиран икономически потенциал. Разглеждаме изпълнението на Споразумението на Грузия с ЕС за създаване на дълбока и всеобхватна зона за свободна търговия като допълнителна възможност за развитие на експортния потенциал на двете страни, посочи председателят на парламента. На разговора беше споделено, че трябва да се използват пълноценно геостратегическите предимства на двете страни за реализирането на съвместни енергийни и транспортни проекти, които ще допринесат за икономическото развитие на Грузия и България и на региона като цяло. В състава на парламентарната делегация са председателят на Групата за приятелство България – Грузия Кристина Сидорова и народните представители Александър Иванов, Йордан Апостолов, Велислава Кръстева и Симеон Найденов.", "date": "2018.06.11", "title": "Караянчева: България ще продължи да оказва последователна подкрепа на Грузия"}
{"url": "https://www.24chasa.bg/novini/article/6907270", "text": "Френската полиция оповести, че работници, на които било платено да съборят необитаема сграда в областта Бретан, попаднали на неочаквана находка в мазето - 600 златни монети, предаде Асошиейтед прес, цитирана от БТА.  От полицията в Пон Авен поясниха, че монетите били открити в контейнер с форма на раковина. Става въпрос за белгийски монети, които датират от 1870 г. и носят лика на тогавашния крал на Белгия Леополд Втори. Работниците съобщили за намерените от тях монети и съкровището е оставено на съхранение, докато не се получи информация за произхода му.", "date": "2018.06.11", "title": "Работници откриха 600 златни монети \nв необитаем дом"}
{"url": "https://www.24chasa.bg/novini/article/6907268", "text": "Временно движението по път I-5 Стара Загора - Казанлък на входа на гр. Казанлък се осъществява в една лента, поради ПТП, съобщиха от пресцентъра на Агенция \"Пътна инфраструктура\". Пътна полиция регулира движението.                                                                                                                                                                                                                                                                                                                       ", "date": "2018.06.11", "title": "Катастрофа на входа на Казанлък затруднява движението по пътя за Стара Загора"}
{"url": "https://www.24chasa.bg/novini/article/6907274", "text": "Всички ние, които сме на власт, но и онези, които сега са в опозиция, носим отговорност, написа в авторски текст за днешния брой на вестник \"Курир\" сръбският външен министър Ивица Дачич и добави, че \"И (Борис) Тадич, и (Драган) Джилас, и (Вук) Йеремич изглежда са забравили какво означава тази дума\", съобщи Танюг. За разлика от тях сегашната власт начело с Александър Вучич, част от която сме и моята партия и аз, е готова да се справи с всички тежки решения, изтъкнал Дачич, цитиран от БТА.  Изглежда като \"сизифов труд\", но нашата работа е никога да не се отказваме, колкото и всичко да изглежда безнадеждно. Това не е само фраза, това е същността, казва Дачич. Според неговите думи е лесно да се каже: \"тази власт продава Косово\" , \"тази власт води катастрофална икономическа политика\" или \"Дачич пее\". \"Господа, вие, които критикувате, (...) казвам ви: Ако бяхте малко по-отговорни, сега може би нямаше да имаме толкова пропуснати шансове за Косово, че сега президентът и правителството се хващат за сламка, която при това е счупена на няколко части, за да получи нещо Сърбия\", зави Дачич. \"За разлика от някои, моето пеене и то пред чуждестранни дипломати, не навреди, а помогна, тъй като е факт, че дипломатическата активност е по-призната отвсякога. Пречи ви, когато Дачич пее, а не ви пречи, когато това правеха Путин, Обама или когато Клинтън пееше\", посочва Дачич. Според него е нормално хората да се критикуват, така че да се стига до по-добри решения, но не и взаимно да се мразят.", "date": "2018.06.11", "title": "Ивица Дачич: Заради Косово се хващаме и за счупена сламка"}
{"url": "https://www.24chasa.bg/novini/article/6907275", "text": "Британската министър-председателка Тереза Мей настоява враждуващите законодатели консерватори да се обединят и да предотвратят загуба на правителството при ключовото гласуване по главния законопроект за Брекзит, предаде Асошиейтед прес. Законопроектът за оттегляне от Европейския съюз, с който трябва да се извърши излизането на Великобритания от общността, трудно премина парламентарни обсъждания. Камарата на лордовете внесе 15 поправки, за да смекчи условията на британското напускане на пакта, предаде БТА. Във вторник и сряда британското правителство ще се опита да отмени тези промените при гласуването в камарата на общините. Кабинетът обаче е изправен пред потенциален бунт на някои депутати консерватори, които искат да запазят тесните връзки с ЕС, след като Великобритания го напусне през март 2019 г. Мей ще направи обръщение пред съпартийците си в парламента в опит да потуши бунта. Говорителят й Джеймс Слак казва, че всички депутати трябва да подкрепят правителството по този \"жизненоважен\" закон.", "date": "2018.06.11", "title": "Тереза Мей: Консерваторите да се обединят  преди гласуването на условията за Брекзит"}
{"url": "https://www.24chasa.bg/novini/article/6907350", "text": "Македонският премиер Зоран Заев и гръцкият му колега Алексис Ципрас проведоха днес 60-минутен телефонен разговор между 14 и 15 часа македонско време, потвърдиха за агенция МИА от македонското правителство. Според съобщението двамата са разговаряли по останалите неуточнени въпроси и са разгледали няколко идеи за решение на спора за името на Македония. Договорено е утре преди обед да проведат още един телефонен разговор, посочва МИА. Разговорът е потвърден и от гръцкото правителство. От кабинета на гръцкия премиер съобщиха, че той е преминал в \"добра атмосфера\". Гръцкото правителство потвърди също, че Заев и Ципрас са се уговорили за нов телефонен разговор във вторник сутринта. По-рано днес Зоран Заев каза, че се надява решението на дългогодишния спор за името да бъде договорено преди срещата на върха на Европейския съюз на 28-29 юни.", "date": "2018.06.11", "title": "Заев и Ципрас са са разгледали няколко идеи за решение на спора за името (Обновена)"}
{"url": "https://www.24chasa.bg/novini/article/6907352", "text": "Министерството на образованието и науката ще представи утре анализ на резултатите от майската изпитна сесия на държавните зрелостни изпити в 12-и клас. Това съобщи пресцентърът на МОН. Анализът на резултатите от матурите ще бъде представен в 9.00 часа в залата на четвъртия етаж, в Министерството на образованието и науката.                                                                                                                                                                                                                                                                                                                       ", "date": "2018.06.11", "title": "МОН ще представи анализ на държавните зрелостни изпити в 12-и клас"}
{"url": "https://www.24chasa.bg/novini/article/6907372", "text": "Австрия ще се бори с антисемитизма в Европа и ще подкрепя нуждите на Израел в областта на сигурността, заяви в Ерусалим австрийският канцлер Себастиан Курц, цитиран от ДПА. Курц е на тридневно посещение в Израел в опит да преодолее дипломатическа безизходица, предизвикана от нацисткото минало на крайнодясна партия, която е в коалиционното управление на Австрия, предаде БТА. \"Австрия решително ще се бори с всички форми на антисемитизъм в Европа, бил той съществуващият или някакъв привнесен нов. Ще се постараем да повишим запознатостта на европейците със специалното положение и специалните нужди на Израел по отношение на сигурността\", каза Курц. Десноцентристът Курц, който възприема твърда линия към миграционните въпроси, през декември състави управляваща коалиция с Австрийската партия на свободата (АПС), предизвиквайки остри реакции. АПС е основана от бивши нацисти след Втората световна война. Нейният лидер, вицеканцлерът Ханс-Кристиан Щрахе е имал контакти с радикални десни групировки. Израел бойкотира всякакви контакти с министри от АПС. Въпреки бойкота израелският премиер Бенямин Нетаняху днес заяви, че Курц издига двустранните отношения до нови висоти. \"Вие сте истински приятел на Израел и еврейския народ\", каза Нетаняху, без да споменава бойкота на АПС. Нетаняху похвали Курц и за вчерашното му посещение на Западната стена - свято еврейско място в Източен Ерусалим, който е смятан за окупиран район от голяма част от международната общност. \"Надявам се други европейски лидери да последват важния ви пример\", каза Нетаняху.", "date": "2018.06.11", "title": "Себастиан Курц: Австрия ще се бори с антисемитизма в Европа и ще подкрепя Израел"}
{"url": "https://www.24chasa.bg/novini/article/6907377", "text": "Камарата на инженерите по геодезия (КИГ) отхвърли нападки по казуса с морски плаж „Корал“ като неоснователни. Сдружението е създадено съгласно Закона за геодезията и картографията през 2006 г. и се дистанцира от становището на друга геодезистка организация, че има кадастрални нарушения в района на с. Лозенец (община Царево) в непосредствена близост до плажа за природосъобразен туризъм. Това мнение не е свързано с официалната ни позиция и не е подкрепено от КИГ, се казва във възражението на Камарата. Министерството на туризма неколкократно проверява ситуацията с морски плаж „Корал“ съвместно с представители на контролните органи. В петък миналата седмица експерти на министерството и на РДНСК-Бургас отново бяха там по сигнал, че до плажа достъпът е възпрепятстван. Инспекцията обаче установи отново, че пешеходният достъп до ивицата е свободен и има три възможности за преминаване до нея.", "date": "2018.06.11", "title": "Инженери геодезисти отхвърлиха неоснователни нападки по казуса „Корал“"}
{"url": "https://www.24chasa.bg/novini/article/6907378", "text": "Пожар възникна в шуменското средно училище \"Васил Левски\" в следобедните часове, предаде БТА. Към мястото на инцидента са потеглили няколко екипа на пожарната. Екипи на полицията и на \"Спешна помощ\" също бяха в района на училището. Огънят, обхванал горната част на сградата на учебното заведение, бе потушен от огнеборците. Пострадали няма, каза за БТА говорителят на ОД на МВР - Шумен, Ася Йорданова.", "date": "2018.06.11", "title": "Пожар възникна в гимназия в Шумен"}
{"url": "https://www.24chasa.bg/novini/article/6907375", "text": "40-годишният мъж от руенското село Планиница, който загина днес в зверска катастрофа на Ришкия проход, пристигнал в България заради болната си баба. Той се върнал в родното село заедно със семейството си - съпруга и двама сина на 8 г. и 12 г. От Турция с тях си дошло и семейството на брат му, което имало бебе на 9 месеца. \"Няма и седмица от както дойдоха. Двамата братя се върнаха специално, за да видят  баба си. Иначе от години живеят в Турция. Трагедията е голяма\", каза кметът на село Планиница Мехмед Хасан. Загиналият мъж е бил зад волана на микробус \"Мерцедес Вито\", в което било неговото семейство и това на брат му. Двете фамилии пътували към Шумен, когато тир с украинска регистрация налетял върху буса и го премазал. Шофьорът на мерцедеса издъхнал на място, а жена му, двамата им сина, както и съпругата на брат му и бебето й, са ранени. Те са откарани в шуменската болница. Дрегер отчел 2,81 промила алкохол в кръвта на украинския тираджия.", "date": "2018.06.11", "title": "Трагедия! Убитият от украински тир се върнал в България заради болната си баба"}
{"url": "https://www.24chasa.bg/novini/article/6907366", "text": "Водолазни екипи все още издирват  Сигнал за изчезнало дете в морето, в района на 5-ти пост, е подаден малко след 16,30 ч. Въпреки червения флаг и забраната за къпане, момчето влязло в морето заедно със свой връстник. В един момент и двамата започнали да се давят.  Спасителят Емануил Павлов успял да извади живо едното дете, но другото било завлечено навътре в морето.  По непотвърдени данни то е от Бургас, родителите му вече са уведомени. Акцията по издирване на момченцето продължава.  Спасеното момченце е от руенското село Речица, то е в добро здравословно състояние.", "date": "2018.06.11", "title": "Водолази още търсят  12-годишното дете, което морето погълна в Бургас"}
{"url": "https://www.24chasa.bg/novini/article/6907400", "text": "Администрацията на Тръмп наложи санкции на руски бизнесмени и фирми за извършване на кибератаки и подпомагане на руската армия и разузнаване с други злонамерени действия, предаде Асошиейтед прес. Финансовото министерство на САЩ заяви, че санкционира пет руски фирми и трима техни ръководни кадри съгласно приет миналата година закон и президентски указ за наказване на опитите за проникване в американски компютърни системи, предаде БТА. Санкциите включват замразяване на авоари, които са под юрисдикцията на САЩ, и забрана на американски лица да работят със санкционираните.", "date": "2018.06.11", "title": "САЩ наложиха санкции на руски бизнесмени и фирми заради кибератаки"}
