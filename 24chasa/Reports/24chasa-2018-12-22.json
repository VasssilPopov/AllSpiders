{"url": "https://www.24chasa.bg/novini/article/7213065", "text": "Девет души вероятно са загинали при инцидент в руска мина днес, предаде Ройтерс, като се позова на Следствения комитет на Руската федерация. Злополуката станала в мина за добив на поташ (калиев карбонат) в Соликамск, на около 1500 километра североизточно от Москва, информира БТА. Девет миньори били хванати в капан заради задимяване. Осем техни колеги успели да избягат от мината. Мината е собственост на руската компания Уралкалий, която се занимава с добив на калиев карбонат.", "date": "2018.12.22", "title": "Инцидент в руска мина, 9 души вероятно са загинали"}
{"url": "https://www.24chasa.bg/novini/article/7213023", "text": "Румънският премиер Виорика Дънчила заяви днес, че Румъния, която ще бъде ротационен председател на Съвета на ЕС от 1 януари 2019 г., ще подкрепя усилията на Сърбия за присъединяване към ЕС, предаде Асошиейтед прес, цитирана от БТА. Дънчила говори след Четиристранната среща на високо равнище в Белград между премиерите на България, Гърция и Румъния - Бойко Борисов, Алексис Ципрас и Виорика Дънчила, и сръбския президент Александър Вучич. Румъния подкрепя европейския път на Сърбия, посочи Дънчила, като добави, че е поканила сръбския президент Вучич на посещение в Букурещ. Ние всички трябва да подкрепим Сърбия. Трябва да продължим да помагаме на страните от Западните Балкани и трябва да подкрепяме процеса за разширяване, който е основен приоритет за нас, добави румънският премиер.", "date": "2018.12.22", "title": "Дънчила: Румъния ще подкрепя усилията на Сърбия за присъединяване към ЕС"}
{"url": "https://www.24chasa.bg/novini/article/7213033", "text": "Тялото на Шериф Шекат, извършителя на атаката на коледния базар в Страсбург на 11 декември, бе погребано рано тази сутрин във френския град при пълна анонимност. Това съобщи кметът на Страсбург Ролан Рис, цитиран от Франс прес и ТАСС. По-рано Рис изрази нежелание тялото на терориста да бъде погребано в общината. Впоследствие той все пак се съгласи, но припомни, че по закон това трябва да стане \"в мюсюлманско или гражданско гробище в Страсбург\" при строга анонимност, информира БТА. Разглеждан бил и вариантът тялото на терориста да бъде върнато в Алжир, откъдето е родом неговото семейство. Френската полиция е открила видеозапис, на който Шекат полага клетва за вярност към терористичната организация \"Ислямска държава\", предаде ДПА, като се позова на съдебни източници. Записът е бил намерен на флашка, притежавана от престъпника.", "date": "2018.12.22", "title": "Тялото на нападателя от Страсбург бе погребано при пълна анонимност"}
{"url": "https://www.24chasa.bg/novini/article/7213026", "text": "Няколко хиляди души протестираха днес в Истанбул срещу поскъпването на живота в Турция на фона на влошаването на икономиката на страната и срива на курса на турската лира, предаде АФП. Заобиколени от подсилени полицейски части демонстрантите носеха плакати по подобие на движението на \"жълтите жилетки\" във Франция, отбелязва АФП, цитирана от БТА. Отзовали се на призива на Конфедерацията на синдикатите на трудещите се в държавния сектор, демонстрантите бяха пристигнали от различни райони на Турция. \"Работа, хляб, свобода\", скандираха протестиращите, на чиито плакати можеше да се прочете \"Кризата си е тяхна, улицата е наша\" и още \"Харизан\", което на турски означава юни. Юни е припомняне на масовите демонстрации от 2013 година срещу политиката на турския президент Реджеп Тайип Ердоган, които бяха породени от протестно движение срещу проекта за застрояване на парка Гези в Истанбул. Преди една седмица няколко хиляди души демонстрираха в Диарбекир, в югоизточната част на Турция, протестирайки срещу силното повишение на цените през последните месеци. Икономическото положение в Турция силно се влоши през последните седмици - инфлацията достигна 25,24 процента през октомври, което е 15-годишен максимум. От януари 2018 година турската лира е изгубила 22,5 на сто от стойността си спрямо долара. ", "date": "2018.12.22", "title": "Хиляди на протест в Истанбул срещу поскъпването на живота (Снимки)"}
{"url": "https://www.24chasa.bg/novini/article/7213047", "text": "Справянето с последиците от скандала \"Дизелгейт\" ще струва на \"Фолксваген\" (Volkswagen) 5,5 милиарда евро през 2018 г. и близо 2 милиарда евро през идната 2019-а. Това каза пред седмичника \"Бьорзен-цайтунг\" главният финансов директор на компанията Франк Витер, цитиран от Ройтерс и БТА. От 2015 г. германската автомобилостроителна група е платила над 27 милиарда евро за извънсъдебно уреждане на спорове с инвеститорите и потребители. В сумата влизат и глоби, наложени от регулаторни органи, както и средствата за отстраняване на проблемите, водещи до прекомерно високо равнище на отделяните парникови емисии от дизеловите коли на \"Фолксваген\". През 2020 година \"Фолксваген груп\" ще има разходи от близо 1 милиард евро, свързани с маниполиращия софтуер за отделяните емисии, допълни Витер.", "date": "2018.12.22", "title": "\"Дизелгейт\" ще струва на \"Фолксваген\" 2 млрд. евро през 2019 година"}
{"url": "https://www.24chasa.bg/novini/article/7213050", "text": "Австрийската полиция съобщи първите официални информации за стрелбата вчера по обяд в центъра на столицата Виена, при която бе убит човек, а една от простреляните жертви все още е с опасност за живота. Както коментират наблюдатели, очевидно става дума за разчистване на мафиотски сметки. Полицията е разпитала като свидетел третия човек, който е бил в ресторанта заедно с двете жертви непосредствено преди престрелката, но е останал невредим, информира БТА. Според моментното състояние на разследването вчера тримата са напуснали ресторанта, в който са обядвали, към 13.30 ч. (14.30 ч. българско време), когато въоръжен мъж е стрелял неколкократно в тях на улицата. Владимир Р., 32-годишен, е починал на място, 23-годишният му придружител е тежко ранен. Убиецът успял да избяга. Третият мъж от групата, на 29 години, е бил разпитан, съобщи говорителят на виенската полиция Даниел Фюрст. Той не разкри неговата самоличност, нито уточни по какъв начин е свързан с убития и ранения. Полицията е потвърдила съмненията, че стрелбата е свързана с мафиотски разчиствания на сметки. \"В момента изводът е, че деянието е свързано с организираната криминална престъпност в района на Западните Балкани\", се казва в официално съобщение. Още снощи, съобщиха австрийските медии, в Сърбия и Черна гора са се появили информации, че жертвите са от един и същи клан, който носи името на квартал в Котор. От години кланът води истинска война с друг клан, наречен на друг квартал в черногорския град. Убитият, съобщи Австрийското радио и телевизия, позовавайки се на съобщения на сръбския вестник \"Вести\", е бил осъден миналата година в Белград за фалшифициране на документи. Преди това той е бил осъждан в Черна гора за незаконно притежание на оръжие. Електронното издание на \"Вести\" съобщи днес, позовавайки се на полицейски източници в Черна гора, че убитият е бил освободен от затвора на 7 декември, където е лежал за бомбен атентат. В средата на миналата седмица той е тръгнал от Черна гора за Виена. Според виенската полиция убитият е бил прострелян смъртоносно с два изстрела - в главата и в гърдите. Състоянието на втория ранен е стабилно, той е син на бившия ръководител на черногорската мафия в Нови Сад, столицата на сръбската автономна област Войводина. И бащата, и братът на простреляния са били убити при разчистване на мафиотски сметки, съответно в Нови Сад през 1999 г. и в Белград 2015 г., съобщи черногорският електронен портал Аналитика. По описания на очевидци, които са се намирали на местопрестъплението, стрелецът е 30-годишен мъж, висок 185 см, с тридневна брада, говорещ славянски език. Според специалисти причината за поредицата от кървави разчиствания на сметки между двете мафиотски групи от Котор, които през последните години са били извършвани в Белград, са сделки с наркотици. Както са съобщили сръбски медии в началото на годината, единият от двата клана е скрил през 2014 г. в жилище във Валенсия около 200 килограма кокаин от Южна Америка. Вероятно информацията за това е достигнала до членовете на другия клан и те решили да откраднат наркотика. Малко след това се е стигнало до кърваво разчистване на сметки, най-напред във Валенсия, след това в Черна гора и Сърбия.", "date": "2018.12.22", "title": "Виенската полиция: Стрелбата вчера е свързана с мафиотски разчиствания на сметки"}
{"url": "https://www.24chasa.bg/novini/article/7213058", "text": "Най-малко 10 изтребителя \"Сухой\" - Су-27 и Су-30 - са кацнали на полуостров Крим. Според британските медии те са се приземили във военновъздушната база Белбек, недалеч от Севастопол, съобщава ТАСС, цитирана от БГНЕС. Напрежението между Москва и Киев рязко нарасна след като на 25 ноември Русия задържа три украински кораба и екипажа им. Неотдавна руският външен министър Сергей Лавров каза, че \"Украйна подготвя провокации недалеч от Крим в края на тази година\".", "date": "2018.12.22", "title": "Русия изпрати 10 изтребителя \"Сухой\" в Крим"}
{"url": "https://www.24chasa.bg/novini/article/7212966", "text": "По домовете си за празниците бяха откарани от патрулки подсъдимите за подкуп Десислава Иванчева, Биляна Петрова и Петко Дюлгеров. Тримата бяха пуснати под домашен арест преди дни. Прокуратурата първоначално атакува както решението, така и частта с незабавното им освобождаване, но впоследствие оттегли втория си протест. Така тримата се оказаха у дома за празниците. Бившата кметица на “Младост” и заместничката ѝ са обвинени, че са искали парите от бизнесмена Александър Ваклин, за да му придвижат забавена преписка. Според прокуратурата Дюлгеров е бил посредник. Точно в 12 ч в събота пред ареста на ул. “Майор Векилски” в София агитка от 10-ина души чакаше Иванчева и Петрова да излязат. Адвокатката на Петрова - Ирен Савова, обаче съобщи, че двете ще бъдат откарани първо до 7-о РУ и оттам по домовете си. Докато чакаха появата на патрулката, която да вземе двете, симпатизантите им звъняха дори на тел. 112, за да ги търсят, тъй като до 13,30 ч нямаше и следа от тях. А Дюлгеров бе откаран още в 12,15 ч. Поддръжниците на екскметицата и заместничката ѝ се свързаха дори с шефа на затворите. Главен комисар Васил Миладинов обеща съдействие. Всяко задържане след 12 ч е незаконно и случващото се е престъпление, настоя адвокатката. Всъщност двете жени са били освободени точно в 12 ч. След това е имало процедура по опис на багажа и попълване на други документи, което е отнело време, призна и самата Иванчева, след като бе освободена. Точно в 13,46 от изхода на ареста излезе патрулка с Иванчева и Петрова на задната седалка. Двете жени помахаха на агитката си и бяха откарани към домовете си. Пред блока на Иванчева обаче ѝ се наложи да изчака майка си. Оказа се, че най-известната подсъдима няма ключ от дома си. “Ела при мен”, покани я съседка. “Не мога, ще наруша домашния арест и веднага ще ме върнат в килията”, съобрази обаче Иванчева. “Още не мога да повярвам, че съм на свобода”, каза кметицата пред журналисти, докато изчакваше ключа пред патрулката. Тя обясни, че е очаквала да се случи нещо и да не излезе на свобода. “Вече 3 пъти на първа инстанция ме освобождаваха, но на втора ме връщаха в ареста и не излизахме”, посочи Иванчева. Затова била подготвена пак да я върнат в ареста, ако съдът прецени така. Делото ще се гледа след коледните празници. На влизане в блока Иванчева получи цветя от своя приятелка, а съседски деца крещяха “Како Деси, ти си най-добрата кметица”. Самата Иванчева заяви, че се радва, а условията в ареста са били ужасни. “За държавното обвинение те са обвиняеми както всички други. Това не оправдава условията в ареста, но и двете подсъдими пребивават в следствения арест в София по тяхно собствено желание, вместо в Сливен, където условията са много по-добри”, коментира за пореден път казуса главният прокурор Сотир Цацаров. “Българските затвори и следствени арести са в ужасни битови условия, те не са само за Иванчева”, допълни той.", "date": "2018.12.22", "title": "Патрулки откараха у дома за Коледа Десислава Иванчева и Биляна Петрова (Обзор)"}
{"url": "https://www.24chasa.bg/novini/article/7212921", "text": "Никой няма да може да попречи на Турция да извърши военна операция в Северна Сирия, заяви днес турският външен министър Мевлют Чавушоглу по време на посещението си в Либия, предаде ТАСС. Както и преди време никой не можа да ни попречи да извършим операцията \"Ефратски щит\", по време на която унищожихме над 4 хиляди терористи от ДАЕШ (\"Ислямска държава\"), както не можаха да ни спрат при операцията \"Маслинова клонка\", така никой няма да ни попречи и да извършим операция на изток от р. Ефрат, каза Чавушоглу, цитиран от турската телевизия НТВ и БТА. Турският президент Реджеп Тайип Ердоган обяви на 12 декември, че до дни Анкара ще започне операция на изток от р. Ефрат в Сирия срещу сирийските кюрдски Сили за защита на народа, които Анкара разглежда като терористична организация, свързана с Кюрдската работническа партия (ПКК). Вчера Ердоган обяви, че Турция ще отложи планираната военна операция в Северна Сирия. Той посочи, че офанзивата ще започне идните месеци.", "date": "2018.12.22", "title": "Чавушоглу: Никой няма да попречи на Турция да извърши военна операция в Сирия"}
{"url": "https://www.24chasa.bg/novini/article/7212944", "text": "Министерството на отбраната ще поиска от парламента да отпаднат ограниченията в цената и срока за доставка на новите изтребители за Българската армия. Това стана ясно от думите на военния министър Красимир Каракачанов в предаването „Годината” на  Според министъра депутатите са направили грешка, когато при промяната на условията на проекта за нов тип боен самолет отново са заложили ограничения. Това, по думите му, не позволява да се направи добре информиран избор. Каракачанов отхвърли упреците за лобизъм и натиск от страната на САЩ при решението да се препоръча започване на преговори за закупуване на американските изтребители F-16. \"Важно е какво ще одобри парламентът. От 29 години не сме имали доставка на нови бойни самолети, важно е накрая да имаме ново въоръжение. Други определят харесването на „Грипен“ за лобизъм. Явно трябва да обвиним цяла Западна Европа, че е лобистка, защото като погледнете и нашите съседи – Румъния, и Гърция, и Турция, и повечето големи държави в НАТО – използват F-16 като самолет\", допълни Каракачанов. \"Всички тези, които казват, че е взето решение, не са прави. Или не са разбрали, или са недобронамерени. Имаме зелена светлина за преговори със САЩ и ако преговорите са успешни – постигне се добра цена и всички способности, които са изискуеми от нашата авиация като боен самолет бъдат постигнати, да се сключи договор. Но самият договор също минава през решение на Министерски съвет и ратификация от парламента\", каза още той. \"Ще искаме да отпадне това ограничение - няма да има увеличение с конкретна сума, за да могат да се направят нормални разговори. В сроковете за доставка няма как да бъдат изпълнени за 24 месеца\", добави Каракачанов. \"Парламентът направи грешката миналата година, че когато променяше условията за проекта, отново ни сложи тези ограничения, както беше през 2016 година. Видно е, че по тази процедура трудно може да бъде направен добре информиран или добре аргументиран избор.\"", "date": "2018.12.22", "title": "МО ще поиска от парламента да отпаднат ограниченията в цената на новите изтребители"}
{"url": "https://www.24chasa.bg/novini/article/7212953", "text": "Приемането на Закона за вероизповеданията е голяма крачка в защита на националните интереси на страната. Това коментира   председателят на ДПС Мустафа Карадайъ. \"Някои от политиците и политическите партии се опитаха да използват и този закон за противопоставяне и разделение в обществото. Предложиха се ред текстове за противопоставяне и разделение, които не бяха приемливи от различните вероизповедания. Но още от самото начало, още от Консултативния съвет при президента, когато се взе решението да се направят необходимите промени, от тогава до днес, до тези текстове, които вчера успяхме да приемем в Народното събрание, ние сме били последователни в тази си посока и в тази си дейност\", каза още Карадайъ. \"Всички вероизповедания, без изключение, подкрепиха това, което се прие. Има едни неприети текстове, против които реагираха всички вероизповедния. От тази гледна точка, поне по време на приемането на Закона за вероизповеданията се видя, че когато има ясна идея за решаване на проблеми и въпроси на хората, системните партии могат да си свършат работата и да не обръщат до такава степен внимание на вредните, противопоставящи елементи в обществото\", добави още председателят на ДПС. Попитан дали има персони, които от ДПС изключват като възможни в евентуален програмен кабинет, като например Волен Сидеров, Валери Симеонов, Красимир Каракачанов, Карадайъ отговори: \"Самото отрицание заради отрицанието на персоната не върши никаква работа. Но отрицанието на политиката, която вършат тези хора и онова, което насаждат в обществото - омраза, ксенофобия, противопоставяне, не води до нищо добро. Днес каквото сеем, нашите деца ще жънат\". Дали това изключва Бойко Борисов като възможен министър-председател на програмно правителство, Карадайъ коментира: \"И вие сте възможен, и г-н Борисов е възможен. Нашите очаквания са, че ще направим програма за ускорено икономическо развитие на страната, а няма да правим програма за противопоставяне, няма да правим програма на основата на ксенофобия, няма да целим разделение и омраза в обществото, а ще търсим обединението на енергията в обществото в името на ускореното развитие\". Думата на 2018 г. според лидера на ДПС е „скандал”.", "date": "2018.12.22", "title": "Карадайъ: \"Скандал\" е думата на 2018 г."}
{"url": "https://www.24chasa.bg/novini/article/7212940", "text": "Компанията от САЩ СпейсЕкс (SpaceX) за четвърти път тези дни отложи насрочено изстрелване на ракета \"Фалкон 9\", носеща първия от серия навигационни сателити Джи Пи Ес от трето поколение на американските ВВС. Това съобщиха днес представители на компанията, цитиран от Ройтерс и БТА. Днешното изстрелване няма да се състои поради неблагоприятни метеорологични условия - силен вятър. Нов опит за изстрелване ще бъде направен утре горе-долу по същото време, заяви говорител на СпейсЕкс. Във вторник вицепрезидентът на САЩ Майк Пенс посети космодрума на нос Канаверал - между другото и за да наблюдава полета на ракетата-носител със сателита. Пускът обаче бе отложен заради проблеми с наземното оборудване. Същия ден компанията Блу ориджин отложи планирано изпитание на своя суборбитален кораб \"Ню шепард\" в щата Тексас. В сряда СпейсЕкс отложи старта за втори път, в четвъртък - за трети. Предвижда се сателитът Джи Пи Ес-3 да подсили групировка от 31 действащи спътници на САЩ. Апаратът от трето поколение е разработен, \"за да предава информация за местонахождение, навигация и време три пъти по-точно и с осем пъти по-висока шумоустойчивост\", отбелязва СпейсЕкс. По нейни данни този сателит изпълнява \"важна роля в осигуряването на отбраната\" на Съединените щати.", "date": "2018.12.22", "title": "\"Спейс екс\" отложи за четвърти път изстрелване на ракета с военна навигация"}
{"url": "https://www.24chasa.bg/novini/article/7212967", "text": "Специалният пратеник на Съединените щати в международната коалиция срещу групировката \"Ислямска държава\" Брет Макгърк подаде оставка в знак на протест срещу решението на президента Доналд Тръмп да изтегли американските войници от Сирия, предаде Асошиейтед прес, като се позова на представител на правителството на САЩ, пожелал анонимност. Агенцията отбелязва, че той е последвал примера на министъра на отбраната Джеймс Матис, който също се оттегли от поста си заради този ход на Тръмп. Само преди 11 дни Макгърк заяви, че би било безразсъдно да се смята, че \"Ислямска държава\" е победена, и следователно би било неразумно американските войници да бъдат изтегляни от Сирия, информира БТА. Специалният пратеник на САЩ в антиджихадистката коалиция възнамеряваше да се оттегли в средата на февруари, но е ускорил плановете си. Макгърк е връчил писмото с оставката си на държавния секретар Майк Помпейо вчера. Новината бе потвърдена от представител на Държавния департамент, цитиран от Ройтерс. Той уточни, че оставката ще влезе официално в сила на 31 декември.", "date": "2018.12.22", "title": "Пратеникът на САЩ в коалицията срещу ИДИЛ подаде оставка"}
{"url": "https://www.24chasa.bg/novini/article/7212980", "text": " Разкритието на възрастен мъж от циганската махала на врачанското с. Враняк, че е бил ограбен, доведе до убийството му. Излезлият наскоро от затвора рецидивист Николай Маринов гостувал на 82-годишния Димитър Беров вчера и двамата се почерпили добре. Тази сутрин дядото установил, че му липсват 1000 лв., които бил скрил сред постелките си. Тъй като нямал други посетители, Димитър веднага се досетил, че крадецът е гостът му, който живеел наблизо. Възрастния човек отишъл да подири сметка от съседа си и да си поиска парите. Разярен от разправията и обвинението, 39-годишния бивш пандизчия грабнал брадвата и последвал комшията си до дома му. След кратка разправия Николай замахнал с брадвата и с няколко удара го убил. Свидетел на трагедията пък станала жената на дядото, която не успяла да реагира, защото е инвалид и била вързана за количката си от нападателя. Убиецът за втори път претарашил дома на съседа си днес следобед и задигнал още 3000 лв., скрити под дюшека на бабата. После се опитал да се укрие като напуснал селото с такси. Шофьорът на жълтата кола обаче разбрал след обаждане от колега кой е клиента му и направо го закарал пред РУ на полицията в Бяла Слатина. Николай бил задържан в ареста от униформените и след намесата на прокуратурата вече му е повдигнато обвинение за предумишлено убийство с искане до съда за постоянното му задържане зад решетките.", "date": "2018.12.22", "title": "Разкрит крадец уби ограбен с брадва във Врачанско и го окраде повторно"}
{"url": "https://www.24chasa.bg/novini/article/7212990", "text": "Шестдесет и пет души бяха задържани в Париж днес при поредния протест на \"жълтите жилетки\", предаде ДПА, като се позова на радио Франс енфо. Сред арестуваните е Ерик Друе, един от лидерите на протестното движение. Демонстрацията на булевард \"Шанз Елизе\", в центъра на френската столица, премина до голяма степен мирно. В протеста се включиха едва около 1000 души, което е много по-малко в сравнение с предходните седмици. Приблизително 100 демонстранти се събраха на моста \"Европа\" в град Страсбург, близо до границата с Германия. Те предизвикаха временни смущения в трафика, преди силите за сигурност да се намесят. В южния град Перпинян 36-годишен шофьор на автомобил загина вчера, след като се удари в камион, участващ в протестите. Демонстранти с жълти жилетки излизат по улиците и блокират пътища във Франция от средата на миналия месец. Протестите доведоха до размирици и сблъсъци с полицията. Движението, което няма национални лидери, първоначално бе насочено срещу планираното повишаване на данъците върху горивата, от което правителството вече се отказа, но то постепенно издигна нови и нови искания, сред които увеличаване на заплатите, орязване на данъци и промени в конституцията, за да могат гражданите да инициират референдуми по политически въпроси, отбелязва ДПА. Протестите станаха причина за смъртта на десет души, повечето от които загинаха при автомобилни злополуки заради блокирани от демонстрантите пътища. Движението на \"жълтите жилетки\" обаче изглежда губи импулс през последните седмици. Вчера френският парламент одобри закон с мерки за успокояване на демонстрантите.", "date": "2018.12.22", "title": "Над 60 задържани в Париж при поредния протест на \"жълтите жилетки\" (Снимки)"}
{"url": "https://www.24chasa.bg/novini/article/7213002", "text": "Гъста мъгла и видимост от 10 метра е имало на пътя с. Звъничево, съобщиха от пресцентъра на АПИ след катастрофата с петима загинали. Скоростта на движение в населеното място при нормални метеорологични условия е до 50 км/ч. АПИ \"призовава представителите на неправителствени организации, обявяващи се за пътни експерти, да се въздържат от хвърлянето на обвинения без конкретни доказателства в публичното пространство и да не злоупотребяват с емоциите на хората в навечерието на Коледа\", пише в съобщението. От АПИ апелират шофьорите да карат с повишено внимание и със скорост, съобразена с метеорологичната обстановка. След днешната катастрофа край Пазарджик Институтът за пътна безопасност поиска оставката на ръководството на Агенция „Пътна инфраструктура”. В отворено писмо до министъра на регионалното развитие и благоустройството Петя Аврамова от Института посочват: „Минаха четири месеца след ужасната трагедия край град Своге, но агенция „Пътна инфраструктура\" продължава да управлява безопасността по пътищата ни безотговорно и некомпетентно. В навечерието на Коледните празници за пореден път сме свидетели на неспособността на ръководството на АПИ да осигури безопасна пътнотранспортна система. Отново се прави опит отговорността да се прехвърли на шофьорите, поддържащите фирми и кой ли още не\", се посочва в писмото.", "date": "2018.12.22", "title": "АПИ: Гъста мъгла и видимост до 10 м е имало на мястото на катастрофата край Пазарджик"}
{"url": "https://www.24chasa.bg/novini/article/7212839", "text": "Вчера китайската правителство публикува насоки за ускорено развитие на спортната индустрия, като целта е нейният обем да достигне 2 трилиона юана (около 290 милиарда долара) до 2025 г.,  В документа се посочва, че спортът и съпътстващите го услуги и индустрии са един от важните двигатели на икономически растеж, и властите ще работят за неговото по-активно популяризиране след обикновените граждани. Насоките предвиждат инициирането на 100 популярни състезания и 100 местни спортни събития до 2025 г. В същото време голямо внимание ще бъде отделяно на развитието на професионалния спорт и участието в международни форуми.", "date": "2018.12.22", "title": "Китайското правителство публикува насоки за ускорено развитие на спортната индустрия"}
{"url": "https://www.24chasa.bg/novini/article/7212846", "text": "Най-дебелият човек в света - Хуан Педро Франко, започна да се движи самостоятелно, съобщи в. \"Мирър\". Мексиканецът, който е на 33 годиин, беше вписан в книгата на рекордите на Гинес през декември 2016 г. с тегло от 594 кг. Оттогава той е подложи на две операции за намаляване на обема на стомаха и отслабна 294 кг., спазвайки строга диета. \"Най-важното за мен е, че отново мога да ходя. Шест години не съм напускал дома си и никъде не съм излизал, освен до болницата - каза Франко. - За мен беше голямо постижение сам да стана, да направя крачка, две, дори три. Радвам се, че започнах да се движа\". Предстои още една операция и лекарите се надяват Хуан Педро Франко да отслабне с още 200 кг., информира БТА. Хуан Педро Франко има амбиция за нов рекорд - да стане човекът, отслабнал най-много. ", "date": "2018.12.22", "title": "Най-дебелият човек в света започна да се движи самостоятелно (Видео)"}
{"url": "https://www.24chasa.bg/novini/article/7212873", "text": "Румънският външен министър Теодор Мелешкану изрази безпокойство заради засилването на военното присъствие на Русия в Черно море, предаде ТАСС. В последно време сме много обезпокоени от увеличаването на военното присъствие на Русия в Черно море, на източната граница на ЕС и НАТО, каза днес Мелешкану в интервю за румънско радио, цитиран от БТА. Именно поради тази причина в контекста на нашето председателство на Съвета на ЕС (от 1 януари 2019 г.) въпросът, свързан с Черно море, ще бъде приоритетен, посочи румънският външен министър. Румъния като страна членка на ЕС и НАТО винаги ще формулира позицията си така, че тя да е близка до позициите на нашите съюзници, добави той.", "date": "2018.12.22", "title": "Румъния: Обезпокоени сме от засиленото военно присъствие на Русия в Черно море"}
{"url": "https://www.24chasa.bg/novini/article/7212887", "text": "Организацията за сигурност и сътрудничество в Европа заяви (ОССЕ), че е потвърдила \"много сериозни нарушения на човешките права\" в южната руска република Чечения, предаде Асошиейтед прес, цитирана от БТА. В доклад на организацията се твърди, че в Чечения са допускани тормоз, преследвания, произволни арести, изтезания и дори убийства без съдебно решение на тийнейджъри, ЛГБТИ (лесбийки, гейове, бисексуални, транссексуални и интерсексуални), както и на лица, за които се е предполагало, че употребяват наркотици. ОССЕ заявява, че сплашването е толкова силно, че едва ли някой в Чечения вече се чувства свободен да говори за проблема с човешките права\". В доклада се допълва, че в Чечения, \"се толерира специален режим на безнаказаност в името на стабилността\". Русия отказа да допусне в Чечения мисия на ОССЕ за установяване на фактите. Заключенията на ОССЕ за нарушенията се основават на сведения от източници извън Русия и на разговори с жертви, отбелязва Асошиейтед прес.", "date": "2018.12.22", "title": "ОССЕ потвърди масови нарушения на човешки права в Чечения"}
{"url": "https://www.24chasa.bg/novini/article/7212896", "text": "\"С голямо разочарование и тревога научихме за намерението на българското Министерство на отбраната едностранно да прекрати преговорния процес с Швеция за закупуване на изтребители\". Това се казва в позиция на Швеция, след като вечерта в петък Министерството на отбраната обяви, че ще иска мандат от правителството и Народното събрание за преговори със САЩ за закупуване на изтребители F-16. Позицията на Швеция е подписана от Йоаким Валин, директор \"Експорт и международни отношения\" на шведската агенция за отбранително имущество, който водеше преговорите с България за продажба на самолети Gripen. \"В рамките на ясно дефинирана тръжна процедура, съдържаща набор от прецизни критерии, българското Министерство на отбраната е стигнало до заключение, че Gripen е най-способната платформа по отношение на оперативната ефективност. В допълнение, шведската оферта е значително под зададения бюджет, одобрен от българския парламент, като по този начин оставя съществен резерв за покупката на оръжия и оборудване, включително и такива, за които се искат лицензи от САЩ. Придобиването на такива лицензи никога не е представлявало пречка за другите страни членки на НАТО, които летят на Gripen. Швеция предложи на България 10 нови изтребителя Gripen, напълно съвместими с НАТО и напълно в съответствие с техническите и оперативните изисквания, както и със зададените от страната бюджет и срокове за доставка. С Gripen България може да има най-добрата в света ПВО защита с ракетата Meteor и българските ВВС ще могат да гарантират сигурността на българското въздушно пространство след само 24 месеца. Партньорството с Швеция и Сааб може също да донесе много други ползи за България какъвто би бил регионалния Център за поддръжка на Gripen, който ще подпомогне българската военна индустрия, но също така и ще създаде високотехнологични работни места\", се казва още в позицията на Швеция, която бе разпространена в събота привечер.", "date": "2018.12.22", "title": "Швеция: Разочаровани сме, Gripen е най-способната платформа"}
{"url": "https://www.24chasa.bg/novini/article/7212912", "text": "Мъжът, застрелял петима души и ранил 11 други на Коледния базар в Страсбург на 11 декември, се е заклел във вярност на терористичната организация \"Ислямска държава\". Това става ясно от видео на преносима карта памет, открита сред вещите на нападателя – 29-годишния Шериф Шекат, който беше застрелян от полицията след двудневно издирване в източния френски град,  Ден след атентата организацията \"Ислямска държава\" обяви, че стрелецът е един от нейните бойци, но информацията беше отречена от вътрешния френски министър Кристоф Кастанер. Според бащата на Шекат – Абделкрим, синът му вярвал, че терористичната организация \"се бори за добра кауза\".", "date": "2018.12.22", "title": "Терористът от Страсбург записал видео с клетва за вярност към \"Ислямска държава\""}
{"url": "https://www.24chasa.bg/novini/article/7212897", "text": "Автоматичната защита на активната зона от реактора на първи енергоблок от Ровенската АЕЦ в град Вараш, Западна Украйна, изключи днес аварийно съоръжението поради \"грешно зададен сигнал\". Това съобщи украинският държавен ядрен регулатор, цитиран от ТАСС и БТА. По данни на ведомството радиационният фон на производствената площадка на централата остава непроменен. Създадена е специална комисия за разследване на инцидента. На 13 декември защитата на втори енергоблок от Хмелницката АЕЦ в Западна Украйна го изключи от енергийната система на страната заради повреда в генератора, напомня ТАСС.", "date": "2018.12.22", "title": "Аварийно бе изключен реактор от Ровенската АЕЦ в Украйна"}
{"url": "https://www.24chasa.bg/novini/article/7212877", "text": "Китайската компания „Дзяин\" (Jiayin Group), която се занимава с онлайн кредитиране, обяви плановете си за листване на борсата в САЩ и ще се опита да събере 57,5 милиона долара при първоначалното си публично предлагане. Компанията ще се включи в Nasdaq под символа „JFIN\",  „Дзяин\" е основана през 2011 г., а централата ѝ е в Шанхай. Нейният основен бизнес е да свързва индивидуални инвеститори с предприемачи, търсещи финансиране. Компанията бе една от първите платформи за индивидуални инвестиции в Китай и в момента е третата най-голяма по обем на средно- и дългосрочните транзакции, според независимата агенция за пазарни проучвания iResearch. Приходите ѝ се формират основно от такси за нейните услуги и за 2017 г. те бяха 327,7 милиона долара, а за първите девет месеца на 2018-та – 316,2 милиона. Според iResearch, обемът на китайския пазарът на индивидуалните финансови транзакции по Интернет ще се увеличи от 312,1 милиарда долара през 2017 г. до 807,8 милиарда долара през 2022 г.", "date": "2018.12.22", "title": "Китайската компания за онлайн кредитиране \"Дзяин\" излиза на борсата в САЩ"}
{"url": "https://www.24chasa.bg/novini/article/7212890", "text": "Лидерът на опозицията в Судан Садик ал Махди заяви днес, че 22 души са загинали по време на демонстрациите, разтърсили през последните дни редица судански градове след съобщение на властите, че хлябът поскъпва, предаде Франс прес, цитирана от БТА. Решението на кабинета тази седмица да повиши цената на хляба от 1 на 3 судански лири (от 2 на 6 евроцента) предизвика демонстрации, които започнаха в сряда. Най-малко 8 протестиращи загинаха време на сблъсъци със силите за борба с безредици, съобщиха властите. Демонстрациите \"станаха причина за смъртта на 22 мъченици, а мнозина бяха ранени\", заяви днес Махди на пресконференция в град Омдурман недалеч от столицата Хартум, без обаче да даде уточнения. Протестното \"движение е законно и започна поради влошаване на (икономическото и социалното) положение в Судан\", добави той и подчерта, че демонстрациите ще продължат. Ал Махди е бивш министър-председател на последното цивилно правителство, дошло на власт чрез избори, но бе свален през 1989 г. от сегашния судански президент Омар Башир. Принуждаван неведнъж да замине в изгнание, той се завърна тази седмица в страната, припомня АФП. В началото на 2018 г. в Судан бяха въведени строги мерки на икономии по препоръка на Международния валутен фонд. Като част от ограничителните мерки бяха намалени и субсидиите за производителите на пшеница, което доведе до поскъпване на хляба, отбеляза по-рано във връзка с протестите Ройтерс. Властите освободиха курса на националната валута, което пък доведе до рязкото й обезценяване спрямо щатския долар. Икономическите трудности в страната нарастват, а инфлацията достига 70 на сто, посочва днес АФП.", "date": "2018.12.22", "title": "22 души загинаха при демонстрации в Судан"}
{"url": "https://www.24chasa.bg/novini/article/7212923", "text": "Ски зона „Мечи чал“ посрещна любителите на зимните спортове с безплатен лифт през целия ден. Официалният старт на зимния сезон беше даден днес от 16 часа на площад „Олимпийски“ в Чепеларе от кметът на община Чепеларе и зам.-министърът на туризма Ирена Георгиева. Сред официалните гости бе и генералния консул на Република Турция в Пловдив Хюсейин Ергани. След официалното откриване бяха наградени най-изявените спортисти на Чепеларе. За поредна година бе избран сноубордистът Радослав Янков. Пистите над Чепеларе закъсняха с откриването на сезона заради щети от бедствията през това лято, които се отстраняваха, обясни кметицата на града Славка Чакърова. Трети зимен сезон Пампорово предлага обща лифт карта за двете ски зони съвместно с Чепеларе. Всеки турист може да избира дали да си купи лифт карта за единия или другия ски център, или общо за двата в Пампорово и Чепеларе. Връзката между двата курорта става с бусчета на 15-20 минути, които карат скиорите от 5-те долни лифтови станции в Пампорово до долна лифтова станция на „Мечи чал“. Разстоянието е 7.5 км в едната посока, а движението на бусчетата може да се следи в реално време на дигитални табла на специално изградените спирки. Билет в двете посоки тази зима на „Мечи чал“ е 12 лв. за възрастен и 7 лева за дете от 7 до 12 години. Еднодневна лифт карта за ски зона „Мечи чал“ е 41 лв. за възрастен и 25 лв. за дете. Лифт карта за двете зони на Пампорово и „Мечи чал“ е 58 лв. за възрастен и 35 лв. за дете.", "date": "2018.12.22", "title": "Чепеларе откри сезона с безплатен лифт"}
{"url": "https://www.24chasa.bg/novini/article/7212930", "text": "Принц Талал бин Абдул Азиз, полубрат на саудитския крал Салман, почина днес на 87-годишна възраст, съобщи синът му принц Ал Уалид бин Талал, цитиран от Франс прес. \"Принц Талал бе призован при Аллах в събота\", написа в Туитър синът му. Милиардерът добави, че семейството ще приема съболезнования в неделя, понеделник и вторник в резиденцията си в Рияд, предава БТА. Либерал, известен с прякора \"червения принц\", Талал бин Абдул Азиз бе неуморен защитник на реформите в ултраконсервативното кралство. Той винаги настояваше да се разреши на саудитските жени да карат коли - право, което най-сетне им бе дадено тази година. Принц Талал оглавяваше Програмата на Арабския залив за организациите на ООН по развитието (AGFUND), която подпомага образованието и здравеопазването, по-специално на жените, в развиващите се страни. Под влияние на Египет, управляван тогава от президента Гамал Абдел Насър - икона на арабския национализъм, саудитският благородник създаде в началото на 60-те \"Движението на свободните принцове\", настояло за коренни реформи в близкоизточната монархия.", "date": "2018.12.22", "title": "Почина саудитският принц Талал, полубрат на саудитския крал Салман"}
{"url": "https://www.24chasa.bg/novini/article/7212976", "text": "Ще разпоредя да бъдат обследвани участъци от републиканската пътна мрежа с въведени ограничения на скоростта. Скоростта ще бъде променена, ако се установят участъци, за които не е необходимо ограничението. Това каза министърът на регионалното развитие и благоустройството   По отношение на ремонтите на виадуктите и тунелите тя посочи, че това са сложи съоръжения, които изискват както време, така и средства. Министър Аврамова припомни,че всички са обследвани и имат техническа експертиза. През 2019 година продължава ремонтът на тунел Витиня в тръбата за София. Виадуктът преди тунела е ремонтиран и готов, но движението все още няма да бъде пуснато заради безопасността на пътуващите. Няма да рискуваме да пуснем движението там, където техническата експертиза е показала, че има проблем с конструкция, подчерта регионалният министър. В момента се изпълняват договори за ремонти на виадукти, мостови съоръжения и тунели за 143 млн. лв. Необходими са и 60 млн. лв. за ремонт на всички мостове по републиканската пътна мрежа. Министър Аврамова коментира и големите пътни проекти в страната. Януари месец е срокът, в който ще се подават оферти за участъка от Мездра до Ботевград. Ако няма обжалване на процедурите, 2019 година може да стартира реалното строителство. Аврамова припомни, че отпуснатите от правителството 1,350 млрд. лв. осигуряват изграждането на 134 км от автомагистрала „Хемус“ от Боаза до разклона за Велико Търново. В момента се строят участъците от Ябланица до Боаза и от п.в. „Буховци“ до п.в. „Белокопитово“, а цялата магистрала „Хемус“ има изградени 170 км. Няма заплахи от загуба на средства и опорочаване на проекта за АМ „Струма“. Откритият този месец участък от магистралата от Кресна до Сандански е първият автомагистрален участък у нас с изградена „Интелигентна транспортна система”. Има три пътни възела – при Кресна, Струмяни и Сандански, 25 големи съоръжения, площадки за отдих, интелигентни системи за управление на трафика, камери за видеонаблюдение, за управление на трафика, метеорологична станция, датчици и система за изследване на теглото на автомобилите, които преминават. По отношение на електронните винетки регионалният министър напомни, че те ще могат да се купуват и на гише, от „Български пощи“, от бензиностанциите, които са по протежението на цялата републиканска пътна мрежа. Около 100 са монтираните терминали за самотаксуване, като до средата на януари ще бъдат поставени 500 в търговските обекти. Представителите на Националното тол управление ще следят за редовността на пътуващите относно плащането на пътните такси при преминаване по платената републиканска мрежа, напомни Аврамова. От 16 август автомобилите над 3,5 т. ще заплащат тол такса за изминато разстояние, а до тогова – електронна винетка. Все още няма одобрена тарифа за тол таксите, като се очаква окончателен доклад на СБ, с която е сключен договор за консултантски услуги. Предвиждат се около 1 млрд. лв. приходи от смесената система за заплащане за преминаване по платените републикански пътища. Те ще бъдат използвани за ремонт, рехабилитация на републиканската пътна мрежа и изграждане на нови участъци. По думите на Аврамова на строителния бранш се разчита за строежите в България не само в сферата на пътната инфраструктура, а също и за ВиК проекти и проекти като например по управляваната от министерството ОП „Региони в растеж“ 2014-2020. Рушенето на авторитета на български институции и на българския строителен бранш е неприемливо, допълни тя. Регионалният министър посочи още, че българските лаборатории са също европейски независими лаборатории, които имат лицензи.", "date": "2018.12.22", "title": "Министър Аврамова: ТОЛ полицията ще следи само за платени пътни такси"}
{"url": "https://www.24chasa.bg/novini/article/7212855", "text": "Планетата Уран е единствената в Слънчевата система, която се върти легнала настрани. Според британски астрономи това се дължи на силен космически сблъсък в ранната й история, съобщи Асошиейтед прес, цитирана от БТА. Оста на Уран е наклонена на 98 градуса спрямо орбитата около Слънцето. Никоя друга планета не е наклонена на повече от 30 градуса. Астрономите отдавна се опитват да намерят обяснение на явлението, като предполагат, че се дължи на сблъсък с планета няколко пъти колкото Земята. Проблемът с тази хипотеза е, че луните на Уран би трябвало да са останали в оригиналната равнина, а те са под същия наклон. Учени от университета в Дъръм направиха компютърни симулации, които показаха, че сблъсъкът и преместването на Уран са станали за часове. Възможно е причинилият го голям космически обект още да е в Слънчевата система, но далече, така че не можем да го видим. Това обяснява наклона на Уран, както и теорията за скритата планета Х зад Плутон в Слънчевата система. Сблъсъкът е станал преди 3 до 4 милиарда години, когато Уран още е бил заобиколен от протопланетен диск, преди да се образуват големите луни. Тогава наклонът на оста е действал като гравитационна сила и е наложил същия наклон на петте големи естествени спътника. Сблъсъкът е създал и ледената обвивка - температурата на повърхността на Уран е минус 216 градуса Целзий. Ледът е основна характеристика за Уран и съседния Нептун. Преди десетина години НАСА преквалифицира двете планети като \"ледени гиганти\" и вече не ги категоризира заедно с другите две огромни планети в Слънчевата система - газовите гиганти Сатурн и Юпитер. Плутон, който е малък и по-далече от Слънцето, а и вече официално не е планета, а планета-джудже, е по-изследван от Уран и Нептун. Край тях само за кратко е прелитал апаратът \"Вояджър 2\".", "date": "2018.12.22", "title": "Планетата Уран е обърната настрани заради силен космически сблъсък"}
{"url": "https://www.24chasa.bg/novini/article/7212725", "text": "„Няма по-добро място от Европейския съюз и нашите срещи винаги са в унисон с основната европейска политика за присъединяване, развитие, просперитет, увеличаване на БВП и на доходите на населението“. Това заяви министър-председателят Бойко Борисов на брифинг в Белград след края на Четиристранната среща на високо равнище между България, Гърция, Румъния и Сърбия. Бойко Борисов подчерта, че четирите държави имат огромен потенциал за развитие - и като население, и като БВП, затова не трябва да бъдат подценявани. Това съобщиха от пресцентъра на Министерския съвет. Пред журналистите премиерът Борисов посочи всички инфраструктурни проекти, по които се работи активно в региона. \"Магистралата София-Солун върви активно, до година и половина ще бъде готова и последната ни отсечка до сръбската граница, жп линиите са 10 пъти по-бързи и електрифицирани\", заяви българският министър-председател. Той добави, че тунелът на Шипка ще бъде готов до август и изрази надежда да бъдат изградени още два-три моста над Дунав с Румъния. Премиерът Бойко Борисов се спря и върху предизвикателствата пред Европа, свързани с миграцията. „Ако нещо може да потопи Балканите, то това е този въпрос. България се справя прекрасно. Трябва да се помага на Гърция. Трябва да се държим единни и заедно. Надявам се през следващите 6 месеца Румъния да държи тази тема и да я приключи“, заяви министър-председателят. Той очерта огромния потенциал, който притежават четирите държави, а те - биха приели всеки, работещ за по-добро европейско бъдеще. „Европа и светът имат нужда от положителни примери за мир и разбирателство, а с дипломация и с толерантен тон да се решават проблемите, защото потенциалът и развитието ни са големи“, заяви премиерът Борисов. Той подчерта още, че по отношение на енергийните проекти продължаваме да работим активно и също трябва да бъдем един отбор. Сръбският президент Александър Вучич благодари на премиера Бойко Борисов и неговия екип за това, че инвестираха изключително много усилия за европейската перспектива и свързаност на Западните Балкани. Вучич подчерта, че ЕС трябва да продължи интегрирането на Сърбия и държавите от Западните Балкани. Той подробно се спря върху инфраструктурните и енергийните проекти, които са изключително важни за целия регион и Европа. „Бихме желали да имаме по-добра свързаност между нашите държави и да имаме много повече контакти с приятелските ни страни“, заяви премиерът на Румъния Виорика Дънчила. Тя посочи, че с премиера Бойко Борисов са определили среща между двете правителства. На нея ще се обсъди реализирането на многото проектите, по които се работи като мостове над Дунав, навигацията и приемането на всички необходими мерки по изпълнението им. „Нашият формат показва, че Балканите са място, което може да допринася за европейския дневен ред, а не са второкласен регион“, заяви премиерът на Гърция Алексис Ципрас. Той подчерта, че се съсредоточаваме върху икономическия ни просперитет, който минава през разширяването на европейския проект. „Българското председателство даде възможност отново да бъде поета темата от дневния ред на Солун, която бе зададена през 2003 г.“, завърши Ципрас.", "date": "2018.12.22", "title": "Борисов в Белград: Няма по-добро място от ЕС. Само миграцията може да потопи Балканите (Видео)"}
{"url": "https://www.24chasa.bg/novini/article/7212751", "text": "Член на мафиотски клан от Черна гора е загинал при   съобщава австрийският вестник \"Курир. При стрелбата вчера по обяд край ресторант \"Фигълмюлер\" бяха ранени двама души, единият от които - мафиотът Владимир Роганович, почина по-късно от раните си, посочва изданието, предаде БТА. При разследването на инцидента е станало ясно, че в стрелбата са замесени двата най-големи мафиотски клана от черногорския град Котор, пише \"Курир\". По данни на изданието през 2009 г. Роганович, който е член на клана Ковачиан, е бил осъден за убийството на лидера на другия клан. При стрелбата вчера бе ранен 22-годишният Стефан В. от черногорския град Никшич. Засега не е ясен мотивът за нападението. Предполага се, че става въпрос за разчистване на сметки между двата клана. Кланът Ковачиан се бори срещу другия клан през последните години. През 2016 г. при тази война бяха ликвидирани осем души и четирима бяха тежко ранени, пише \"Курир\".", "date": "2018.12.22", "title": "Член на мафиотски клан от Черна гора е загинал при стрелбата във Виена"}
{"url": "https://www.24chasa.bg/novini/article/7212753", "text": "Американският посланик в Германия Ричард Гренел поиска вчера  , предаде ДПА. САЩ са \"сериозно обезпокоени\" от разкритията, пише Гренел в писмо до бъдещия нов главен редактор на \"Шпигел\" Щефен Клусман, защото много от материалите на журналиста са били по американски теми, предава БТА. \"Ясно е, че сме били жертва на кампания на системно пристрастно отношение\", пише посланикът. \"Надяваме се да бъде извършена цялостна проверка от външна и независима организация, която точно да установи как \"Шпигел\" са нарушавали журналистическите стандарти, както и какви са промените, които се налага да бъдат направени в правилата, по които работи списанието\", посочва Гренел. \"Шпигел\" отхвърли обвиненията в пристрастност. \"Когато критикуваме американския президент, това не е антиамериканизъм, а критика към политиката на стопанина на Белия дом\", заяви и.д главен редактор Дирк Курбювайт. В сряда списанието съобщи, че репортерът Клаас Релоциус вече не работи за него и че той е фалшифицирал своите материали и си е измислял някои от героите им. \"Това е може би най-голямата журналистическа криза в \"Шпигел\", заяви редакцията на изданието. Релотиус е работил като журналист на свободна практика и за ДПА и през 2010 г. е написал за ДПА три дълги материала от Израел. В момента агенцията ги проверява.", "date": "2018.12.22", "title": "Американският посланик в Германия поиска проверка на скандала в списание \"Шпигел\""}
{"url": "https://www.24chasa.bg/novini/article/7212581", "text": "Вие виждали ли сте мишка в клетка? Аз нямам нищо, тука са ми взели всичко. Затова съм отишъл там, не съм искал нищо от президента...\" Това заяви пред Нова телевизия 72-годишният Сашко Игнатов от Перник, който е под домашен арест, заради нахлуването му с пистолет и два пълнителя в приемната на Президентството на 3 декември т. г. Пред Нова перничанинът разказа за своя бизнес, който започва през 1991 г. - създава фирма за поддържане на жп линии. В нея има около 80 работника. Около 2000 г. започва и бизнес с горива и построява бензиностанция, газстанция и автомивка. \"Аз бях много богат, но не на пари в брой, на мерцедеси и на богати къщи и апартаменти. Бях много богат на това, че парите, които получавах ги влагах отново в жп материалите\", обясни Сашко Игнатов. На 10 август 2002 г. става мажоритарен собственик на хладилен завод в Сливница. На 22 август същата година при скандал край бензиностанцията му е нападнат от трима души. По думите му първо стреля във въздуха, а след това при самозащита прострелва със законно притежавания пистолет един от мъжете. \"Една от касиерките, която е дала показания, спомена, че е е чула пет изстрела. А аз съм произвел три изстрела\" - разказва Игнатов. И продължава: \"Видях как върви следствието, видях как бяха подминати много неща от доказателствата. Исках да кажа някои мои съмнения. Даже мога да докажа, че аз не съм го убил (Кирил Мирославов, единият от тримата мъжете - бел. ред). Според него целта на нападението е било или да го убият или да го отвлекат. Всичко е свързано с бизнеса му, искали са да му го отнемат. \"Тези, които участваха (в нападението - бел. ред.) имаха друг външен вид от тези, които след това бяха представени в съда като участници\", заяви Сашко Игнатов. Бизнесменът получава условна присъда, но бизнесът му тръгва надолу. (Историята на Игнатов можете да прочетете на сайта на \"24 часа\"). Действията си в президентството той обясни като опит да привлече вниманието към себе си и към проблемите си, които са и проблеми на много хора, които той нарече \"вечните длъжници\". Игнатов сподели, че му е минавала мисълта да постъпи със семейството си като Кочо Честименски със своето, за да не позволи да се гаврят с най-близките му. \"Дълбоко се извинявам на г-н Румен Радев за това, че всичко беше преекспонирано от това, което съм искал да направя\", заяви Сашко Игнатов. И отправи следните пожелания към Дядо Коледа: \"Да донесе един голям чувал в президентството със здраве и уважение на тези хора от мен. Дядо Коледа да мине през прокуратурата - на всички честни и почтени хора моята благодарност. А на главния прокурор Дядо Коледа да му се помоли, и аз му се моля - искам моят случай да бъде преразгледан...\"", "date": "2018.12.22", "title": "Нахлулият въоръжен в президентството: В съда показаха други хора, не тези, които ме нападнаха"}
{"url": "https://www.24chasa.bg/novini/article/7212585", "text": "САЩ ще предоставят още 10 милиона долара за финансиране на украинските въоръжени сили, за да укрепят военноморския й флот, предаде Ройтерс. Държавният департамент на САЩ съобщи вчера, че решението е свързано със събитията от миналия месец, когато Русия плени три украински кораба, създавайки \"опасна ескалация\" на напрежението, предава БТА. Държавният департамент отбелязва, че след атаката на 25 ноември край Керченския проток Литва и Великобритания са увеличили помощта си сигурността на Украйна. \"Съединените щати призовават Русия незабавно да върне на Украйна трите задържани кораба и техните екипажи, да не затваря Керченския проток и да осигури преминаването през Азовско море на кораби, плаващи от и към украински пристанища, както и да зачита суверенитета и териториалната цялост на Украйна\", се казва в съобщението на Държавният департамент. Британският министър на отбраната Гавин Уилямсън, който вчера бе на посещение в Украйна, в знак на солидарност с Киев се качи на украински военен катер, подобен на един от пленените, и излезе с него за кратко в Черно море. С него бе и украинският министър Степан Полторак, предаде Асошиейтед прес.", "date": "2018.12.22", "title": "САЩ увеличават финансирането за украинската армия след руската атака"}
{"url": "https://www.24chasa.bg/novini/article/7212586", "text": "Една от тежко ранените жени в   е починала в болницата в Пазарджик, съобщи директорът на здравното заведение д-р Васил Вълчев. Така жертвите на тежкия верижен инцидент, станал на заледен надлез, за който съобщихме вече са пет. Четири автомобила са участвали в самата катастрофа – \"Лада\", \"Пежо\", \"Мерцедес\" и \"Форд\". Други седем коли са се нанизали една в друга в опита си да спрат на самия надлез, като в тях няма пострадали. Двама от починалите при катастрофата вече са индентифицирани. Те са семейство от близкото село Ветрен дол и са пътували в \"ладата\". В болницата в Пазарджик остават две жени, които са в сравнително добро състояние и без опасност за живота.", "date": "2018.12.22", "title": "Пета жертва от катастрофата край Пазарджик"}
{"url": "https://www.24chasa.bg/novini/article/7212597", "text": "Засилени мерки за сигурност по жп гарите, автогарите и аерогарите у нас. През следващите дни ще има струпвания на много хора на различни обществени места, предаде Нова тв. Специални мерки заради големия брой пътуващи хора предприемат и от Пътната полиция. Към момента всички полети на Летище София кацат и излизат по разписание. „Имахме няколко сигнала за закъсняващи или отменени полети, но това е напълно нормално в зимния период. Най-много българи се връщат от Лондон, Германия и Испания, за да прекарат празниците у дома. Най-много български граждани пък ще пътуват отново за Лондон. Това е така, защото изключително много българи живеят в Англия”, обясни представителят на онлайн туристическа агенция Ванина Хаджиев. „Хората не бива да се притесняват от засиленото полицейско присъствие. Ще има и жандармерия. Органите на реда ще следят за евентуални терористични атаки или подобни престъпления”, заявиха от СДВР. Над 15 000 са допълнителните места, които БДЖ осигурява. При закупуването на билети от по-рано пътниците могат да се възползват и от отстъпки.", "date": "2018.12.22", "title": "Засилени мерки за сигурност на аерогарите и автогарите в страната"}
{"url": "https://www.24chasa.bg/novini/article/7212601", "text": "Столичният кмет Йорданка Фандъкова призна за един  , а именно, че са забравили комуникацията с хората, предаде Дарик. „Урокът, който научихме по повод цялата реконструкция на улица „Граф Игнатиев“ е, че само работа не е достатъчна. Заложихме на сериозни усилия в това да подготвим, защитим и реализираме проекта и пропуснахме момента за активна комуникация с гражданите и особено с живеещите и работещите в тази зона“, заяви Фандъкова. Тя подчерта, че за всички е било ясно, че този ремонт е бил абсолютно необходим: \"За 8 месеца беше реконструирана трамвайната линия. Реконструкцията на „Граф Игнатиев“ не е само плочи и павета. Това е един цялостен проект с огромни инвестиции в подземната инфраструктура. Когато започна да се отваря и да се премахват старите настилки се показа една ужасна картина – пълен хаос в подземните мрежи. Всичко това трябваше да бъде подредено, бяха подменени – канализацията, която беше отпреди над 100 години, част от топлопреносната мрежа. Всичко това обаче не се вижда“. Фандъкова посочи, че около 55 000 домакинства на територията на Столична община се отопляват на твърдо битово гориво. „А това особено през зимата е най-сериозният източник на замърсявания на въздуха. Това е и една от най-важните мерки, които заложихме. Като общо над 100 са мерките за подобряване качеството на въздуха и това на практика са мерките, които всички градове предприемат. Важно беше да намерим подхода и механизма да подкрепим граждани и домакинства, които сами не биха могли да се справят. И сега имаме два проекта, които ще ни подпомогнат до три години да подменим безвъзмездно инсталациите на 1/3 от домакинствата, които се отопляват на твърдо битово гориво“, подчерта Фандъкова.", "date": "2018.12.22", "title": "Фандъкова за ремонта на \"Графа\": Научихме си урока, че само работа не е достатъчна"}
{"url": "https://www.24chasa.bg/novini/article/7212603", "text": "Лондонското летище \"Гетуик\" съобщи, че пистата му вече е отворена, а операторът му възнамерява да изпълни всички полети, предвидени за днес. От сряда късно вечерта до изминалата нощ летището на няколко пъти затваряше от съображения за сигурност заради летящи над територията му дронове. Всичко това обърка трафика в дните преди натоварения предпразничен уикенд, съобщиха Ройтерс и ДПА. \"Пистата ни е отворена и възнамеряваме да изпълним цялото си разписание за събота, 22 декември\", се казва в качено тази сутрин съобщение на сайта на летището. Пътниците са предупредени, че е възможно да има закъснения и отменени полети. Управата на летището се извини на пътниците за неудобствата, по подчерта, че е било най-важно да се гарантира сигурността на полетите, предава БТА. Съобщението беше публикувано няколко часа след като полицията в графство Съсекс каза, че е арестувала снощи двама души за \"криминално използване на дронове\", объркало плановете на десетки хиляди пътници. Арестуваните са са мъж и жена, те са били задържани \"в района на \"Гетуик\"\", предаде агенция Прес асосиейшън. Разследването продължава. Десетки хиляди пътници бяха засегнати, а стотици полети - отменени по време на 36-часово прекъсване на работата на летището, след като в сряда бяха забелязани първите дронове. Това продължи до вчера през деня, когато работата на летището беше възобновена. Снощи обаче летището отново беше затворено, отново заради потвърдено засичане на дрон. Малко след това полетите бяха възобновени, това стана, след като летището написа в Туитър, че са взети \"военни мерки\". \"Военните мерки, които сме взели на летището, ни осигуриха необходимите гаранции да отворим нашето летище\", се казва в съобщението. Ройтерс съобщи, че армията е разположила \"военна технически средства\", за да пази летището. Не се уточнява какви точно мерки са били взети. Вчера изпълнителният директор на \"Гетуик\" Стюарт Уингейт заяви, че полетите на дроновете са били \"доста целенасочени\" и несъмнено са имали за цел да затворят летището и да предизвикат максимално нарушаване на работата му в навечерието на Коледа. Такива събития са едно от основните стратегически предизвикателства за въздухоплаването в страната, по което всички заедно - авиационният сектор, правителството и съответните институции - бързо трябва да вземем отношение, каза той. Полицията заяви, че няма данни да става дума за тероризъм. Във Великобритания пускането на дронове в радиус от километър от летище беше забранено през юли, но представители на авиационния сектор и депутати призоваха тази зона да бъде увеличена на 5 км. Прес асосиейшън съобщи, че летище \"Гетуик\" използва разработена в Израел система, която може да засича дронове с радар и да заглушава комуникацията между дрона и оператора му. \"Гетуик\" е второто по големина летище на Лондон.", "date": "2018.12.22", "title": "Летище \"Гетуик\" вече нормализира работата си след прекъсванията заради дронове"}
{"url": "https://www.24chasa.bg/novini/article/7212610", "text": "Агенция „Пътна инфраструктура” извършва проверка, която ще установи дали е бил опесъчен и обработен  , съгласно договора с пътноподдържащото дружество.  Това съобщиха от пресцентъра на АПИ. По време на катастрофата сутринта е имало гъста мъгла, а ограничението на скоростта в населеното място при нормални метеорологични условия е до 50 км/ч. АПИ апелира шофьорите да карат с повишено внимание и със скорост, съобразена с метеорологичната обстановка.", "date": "2018.12.22", "title": "АПИ проверява дали е бил опесъчен участъкът край Пазарджик, където загинаха 5-ма след катастрофа"}
{"url": "https://www.24chasa.bg/novini/article/7212617", "text": "Започна Четиристранната среща на високо равнище в Белград между премиерите на България, Гърция и Румъния – Бойко Борисов, Алексис Ципрас и Виорика Дънчила, и сръбския президент Александър Вучич, който е домакин на събитието. Това съобщиха от пресцентъра на Министерския съвет. Четиримата лидери ще обсъдят реализирането на конкретни проекти в секторите транспорт и енергетика, които са от жизнено значение не само за целия регион, но и за Европа. Борисов, Ципрас, Дънчила и Вучич се срещат в края на 2018 г., която бе изключително важна за развитието на държавите от Западните Балкани заради усилията на първото Българско председателство на Съвета на ЕС, наречено „Балканско“. Разширяването на европейското семейство ще бъде и приоритет на Румънското председателство, което започва на 1 януари 2019 г. Темата също ще бъде акцент в разговорите на премиерите Бойко Борисов, Алексис Ципрас и Виорика Дънчила, и сръбския президент Александър Вучич.", "date": "2018.12.22", "title": "Започна четиристранната среща в Белград между Борисов, Ципрас, Вучич и Дънчила"}
{"url": "https://www.24chasa.bg/novini/article/7212636", "text": "Китай изведе на ниска орбита експериментален спътник за широколентови комуникации, съобщи Синхуа. Експерименталниятс пътник беше изстрелян с ракета-носител \"Чанчжън-11\" от космодрума Цзюцюан в северозападната провинция Гансу, предаде БТА. Космическият апарат е първият от разработваната национална нискоорбитална система за спътникова връзка \"Хунюн\". Той е създаден от Китайската корпорация за аерокосмически науки и технологии. Планирано е изстрелване на 40 апарата \"Хунюн\" до края на 2022 г. След това към тях ще бъдат добавени още 200 по-малки по размер спътници за формиране на система с глобално покритие.", "date": "2018.12.22", "title": "Китай изстреля експериментален спътник за широколентови комуникации"}
{"url": "https://www.24chasa.bg/novini/article/7212644", "text": "За поддръжката на пътя край Пазарджик, където във верижна катастрофа загинаха пет души, отговаря Пътно управление в Пазарджик. Това заяви пред   директорът на Агенция „Пътна инфраструктура” Светослав Глосов. От АПИ съобщиха, че екипите на фирмата, наета да поддържа района, са излезли да работят тази сутрин с няколко часа закъснение. Глосов допълни, че ще се направи пълна проверка на фирмата. „Ще проверим фирмата и ако те не са си изпълнили условията, ще бъдат санкционирани. Такива проверки се правят регулярно на пътноподдържащите фирми, но няма човек, който постоянно да следи кога са изчезнали да си свършат работата. Ние го установяваме постфактум”, каза Глосов. Директорът на Пътната агенция добави, че рано сутринта в района е имало гъста мъгла и минусови температури, което бързо води до заледявания. При подобни обстоятелства машините, които поддържат трасето е трябвало да излязат да работят в 3 ч. сутринта, по предварителна информация - те са го направили в 6 ч.", "date": "2018.12.22", "title": "АПИ: Екипите на фирмата, поддържаща района на катастрофата, са закъснели за работа сутринта"}
{"url": "https://www.24chasa.bg/novini/article/7212662", "text": "Трийсет и шест годишен шофьор загина късно снощи в Южна Франция, блъскайки се в камион, участващ в блокадата на кръгово кръстовище на \"жълтите жилетки\" в град Перпинян. Това е десетата жертва на инциденти, свързани с протестите във Франция, съобщи Ройтерс, цитирайки местните власти. След катастрофата протестиращите веднага са вдигнали блокадата, съобщи телевизия Бе Ем Еф, цитирана от ТАСС и БТА. Днес във Франция се очаква нова вълна от протести срещу увеличаването на цените и данъците, но се очаква в тях да се включат по-малко хора. Едно от мястата, избрани за протест, е дворецът Версай край Париж, който днес ще остане затворен. За разлика от предишните съботи обаче не е спряно движението по прочутия парижки булевард \"Шанз Елизе\", където групи туристи се разхождат свободно край Триумфалната арка, предаде Асошиейтед прес.", "date": "2018.12.22", "title": "10-а жертва, свързана с протестите във Франция, шофьор загина в злополука"}
{"url": "https://www.24chasa.bg/novini/article/7212667", "text": "Подсъдимите за поискан подкуп от 500 000 евро Десислава Иванчеаа, Биляна Петрова и Петко Дюлгеров ще бъдат закарани в 7-о РУ, съобщи адвокатката на Биляна Петрова Ивен Савова. Очакваше се кметицата на столичния район \"Младост\", заместничката й и соченият за посредник Дюлгеров да напуснат сградата на ареста на улица \"Майор Векилски\" в 12.00 часа. Вместо това обаче, те ще бъдат закарани в 7-о РУ, където ще бъдат освободени, посочи Савова. Кола на Районното вече откара Петко Дюлгеров. Все още се чака такава, която да вземе и двете жени. На място пред ареста е майката на Иванчева, както и малка агитка, която носи цветя за тях.", "date": "2018.12.22", "title": "Адв. Савова: Закарват Иванчева в 7-мо РУ, ще я пуснат от там"}
{"url": "https://www.24chasa.bg/novini/article/7212699", "text": "Предложението за изтребител F-16 беше триумф на лобизма. Това каза президентът Румен Радев пред радио Дарик. „Думата на 2018 г. е автокрация. Това бе годината на демократичния упадък. Виждаме, че за пореден път кабинетът харчи огромни суми от държавната хазна без правила и често по личното усмотрение на министър-председателя. Парламентът вече не контролира кабинета. А напротив, кабинетът прегазва решения на парламента. Виждам също, че изборното законодателство не бе реформирано, машинното гласуване се отлага отново, съдбата на т.нар. втори протокол от СИК, който е обект на изборна манипулация, остава неясна, заяви Радев и посочи, че оттам са намалели и гаранциите да се проведат честни и демократични избори догодина. Държавният глава посочи, че предложението България да избере изтребител F-16 е финалът на автокрацията за тази година. „Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен. Има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници“, посочи президентът. „Те решиха да се правят на демократи в този процес и катастрофираха. Те решиха да тръгнат по другата процедура, както се прави навсякъде в развитите демокрации. Какво стана обаче? Преди да е приключила работата на тази комисия, един наш политик и то от Вашингтон – Цветан Цветанов, вече предопредели избора. Министър-председателят също каза точната си дума. Неслучайно в навечерието на празника на ВВС аз призовах министър-председателя, министрите и депутатите да запазят радиомълчание, докато приключи процедурата, защото така се прави в цял свят“, допълни още Радев.", "date": "2018.12.22", "title": "Президентът Радев: Предложението за изтребител F-16 беше триумф на лобизма"}
{"url": "https://www.24chasa.bg/novini/article/7212701", "text": "Председателят на НС на БСП Корнелия Нинова определи като дума на 2018 г. - \"скандал\", а през последните 12 месеца, според нея, могат да бъдат отличени две значими събития. По думите й това са протестът на майките и събитията около Истанбулската конвенция. \"Голямата победа при протеста на майките беше събуждането на гражданска енергия, солидарност и съпричастност във всички хора към тяхната болка. Същите процеси видяхме и при Истанбулската конвенция. Там те прераснаха в единение между църква, политици и учени\", заяви Корнелия Нинова пред Дарик радио. \"Преди две години, когато пледирахме за еднакво качество при храните, това беше определено като антиевропейско поведение. Днес, тази кауза е знаме на много политици от целия политически спектър. Сега се твърди, че да си срещу Истанбулската конвенция е антиевропейско. Антиевропейско ли е да защитаваш българската Конституция, семейните ценности и народопсихологията на българското общество? Мисля, че не е\", коментира Нинова. По думите й конвенцията е имало тежки текстове, които касаят децата, и с които от БСП не са съгласни. \"Това е една от най-трудните ни битки за годината, защото срещу нас бяха не само традиционните ни опоненти в лицето на ГЕРБ, но и ПЕС. Имаше и вътрешен натиск, и външен натиск от Европа на други равнища\", каза председателят на БСП. \"Не отидох на Конгреса на ПЕС в Лисабон, защото много пъти заявих позициите ни на цялото европейско политическо семейство. Тя припомни, че в България е била изпратена и мисия от ПЕС, която да убеждава БСП в противното. \"Удържахме на натиска. В Лисабон, заедно с Истанбулската коннвенция и пакта за миграция, едновременно в общ пакт, трябваше да гласуваме за младежка политика, за социална Европа, за демокрацията, за бъдещето на Европа. Нямаш избор - или гласуваш всичко общо в пакет, или ставаш и напускаш, както направи нашата делегация\", допълни Нинова. \"Извън това, моето неприсъствие там е знак на несъгласие. Ако бях там, каквото и да бях казала - те са го чували много пъти от мен. Нямаше да бъде толкова силен знак, колкото личното ми неприсъствие\", коментира Корнелия Нинова. По думите й по този начин е изразила несъгласие- от БСП няма как да се съгласят. По този начин са призовали да бъде уважавано различното мнение, защото то стои в основата на демокрацията. По повод европейските избори, Корнелия Нинова заяви: \"Ние имаме различно мнение от това на общото ни семейство, не за пръв път, не по един въпрос\". По думите й от БСП ще призоват да се гласува за представителите в листата им с обяснението, че в Европейския парламент те ще отстояват позициите, които БСП е отстоявала. \"На същото мнение по въпросите за Истанбулската конвенция и Пакта за миграция са и други леви партии в ЕС - Полша, Чехия, Словакия\", подчерта Нинова. \"Когато бях на среща с колегите лидери от Вишеградската четворка в Будапеща, стана кризата с външния министър на Словакия заради пакта за миграция. Подобна е ситуацията и в Белгия\", допълни тя. По думите й тези две теми не са партийни и има различни мнения както в лявото партийно семейство, така и в ЕНП. Тя коментира, че такъв пример е пакта за миграция при десните, които го подкрепят в Европа, но българското правителство не е отишло на срещата в Мароко. \"Това са две теми, по които не трябва да се делим идеологически. Имаме достатъчно възможности да спорим по други въпроси\", завърши Нинова. Председателят на БСП коментира, че технически и организационно Българското европредседателство е било издържано добре, но като резултат в политиките, включително и за България - не. \"Например точно по време на нашето председателство възникна големият проблем около пакета \"Макрон\", който приключи с лошо решение преди седмица. Можехме много по-силно да търсим съюзници в по-малките държави от Централна и Източна Европа срещу големите, които наложиха своя интерес в тези решения\", коментира тя. \"Със Сергей сме на едно мнение по темата за Шенген - България трябва да бъде напълно приета в Шенген по суша, по вода, по въздух\", каза Корнелия Нинова. Тя допълни, че по повод Еврозоната от БСП никога не са вземали решение \"против\" влизането, а е предложено да се обсъди по време на най-високия им форум. \"Безпринципно е правителство, подкрепено от всички партии. Няма как да стане\", това каза Нинова по повод програмния кабинет, коментиран от Доган. По думите й такова правителство се прави на базата на приоритети и програма. \"Къде е тази прогама при другите партии? Ние излязохме с \"Визия за България\" - без да са я чели, ГЕРБ започнаха да говорят срещу нея\", коментира Нинова. \"Имаме сериозни програмни различия и с ДПС. Те никога няма да приемат да се отмени плоският данък - ние този път твърдо ще стоим зад това. Никога няма да приемат и нашето решение за промяна в здравната система и държавното и общинско здравеопазване - те искат много здравни каси, демонополизиране на здравната каса. Видно е, че не можем да направим програмно правителство. Това е размиване на отговорност\", категорична бе Корнелия Нинова. По повод купуването на бойния самолет F16, Нинова коментира, че не са ясни новите условия, а по повод Турски поток, председателят на НС на БСП отбеляза, че БСП е подкрепила решението в парламента. По темата за проверка на пътищата, за която от БСП настояват, Нинова заяви, че за значимостта на искането им свидетелства конкретно събитие - едрият бизнес, който протестира срещу опозицията. \"Кой им даде този съвет - да изкарат 1000 машини срещу искане за проверка, прозрачност и борба с евентуална корупция? Това не се е случвало в политическата история на България - едър бизнес срещу опозиция в запазване на статуквото и искане на оставки на опозиционни депутати по повод настояването им за проверки\", заяви тя. Нинова поясни, че това е доказателство, че БСП не иска да бори корупията само на думи и че ще изведе този въпрос докрай. По повод писмото на Станишев до БСП, Корнелия Нинова каза, че е било много хубаво и съдържателно. \"То е за бъдещето, за изборите в България, за кондицията на левицата в Европа\", обясни тя. По темата за промените в закона за изповеданията, Нинова разказа, че идеята за този законопроект е възникнала при президента Радев на Консултативен съвет по национална сигурност. По думите й законопроектът е бил направен и подписан от всички. Между първо и второ четене са били внасяни допълнителни текстове от Йордан Цонев и Цветан Цветанов. \"Никой не пита третия вносител - БСП. Срещнахме с патриарх Неофит и ръководството на Българската православна църква - той ни обърна внимание кои текстове са неподходящи. Поискахме становището по всички текстове на Българската православна църква и обещахме БСП да се придържа към написаното и да го подкрепим. Това и стана. Взехме становището и в залата гласувахме по начина, по който те искаха\", обясни Нинова. \"Научих много нови неща през 2018 г. Едно дете ме научи да правя оригами. Детето е с увреждания. Тези два часа ми дадоха много, различно е и не мога да го обясня\", каза Нинова. По повод научно-изследователски кораб на България, тя коментира, че такова решение ще бъде подкрепено от БСП, защото науката и образованието ще ни извадят от състоянието, в което се намираме. Думата на 2019 г. е \"възможност\", заяви Корнелия Нинова. Възможност да върнем Европейския съюз към изконните му ценности, тъй като ни предстоят европейски избори, възможност да променим България и възможност всеки да промени живота си към по-добро, ако бъде активен и има свободата да говори. Тя пожела хубави празници, топлина, уют и здраве на слушателите. \"Дано 2019 г. да е мирна и по-добра за България\", заключи Корнелия Нинова.", "date": "2018.12.22", "title": "Нинова: Думата на 2019 е \"възможност\" - да променим България и живота ни към по-добро"}
{"url": "https://www.24chasa.bg/novini/article/7212721", "text": "Десислава Иванчева и Биляна Петрова бяха изкарани от ареста на ул. \"Майор Векилски\" преди минути с кола на столичното 7-о РУ. Кметицата на столичния кв. \"Младост\" и заместничката й, които са подсъдими за искане на подкуп от 500 000 евро, бяха освободени под домашен арест, а полицията ще ги откара по домовете им. Малко по-рано днес в дома му бе откаран и соченият за посредник бивш кмет на район \"Младост\" Петко Дюлгеров. Докато пътуваха с патрулката Иванчева и Петрова махаха на няколко свои близки приятели, които ги чакаха пред ареста.", "date": "2018.12.22", "title": "Иванчева и Петрова излязоха от ареста. Карат ги по домовете им"}
{"url": "https://www.24chasa.bg/novini/article/7212767", "text": "Десислава Иванчева беше докарана в дома си в столичния кв. \"Младост\" от патрул на 7-о РУ. Кметицата на района, която е подсъдима за искан подкуп от 500 000 евро, беше пусната под домашен арест. \"Още не мога да повярвам\", каза тя на влизане в блока си. \"Очаквах, че няма да ме пуснат. Вече 3 пъти на първа инстанция ме освобождаха, но на втора ме връщаха в ареста и не излизахме\", добави Иванчева. Тя посочи, че се е подготвила и да бъде върната в ареста, ако съдът прецени така. Делото ще се гледа след коледните празници. Няколко съседи дори поканиха кметицата в домовете си и тя им отказа, тъй като така ще наруши домашния си арест.  По домовете си бяха откарани и заместничката на Иванчева Биляна Петрова и соченият за посредник при подкупа Петко Дюлгеров.", "date": "2018.12.22", "title": "Докараха Иванчева в дома й. Тя: Още не мога да повярвам (Снимки)"}
{"url": "https://www.24chasa.bg/novini/article/7211820", "text": "През ноември неправителствената организация от Пазарджик “Съвет за младежка политика” спечели във Виена престижната втора награда за “Иновации в политиката” на едноименния институт. Церемонията по награждаването се провежда в кметството на Виена. Проектът, който се състезава с други 800 подобни от Европа, е класиран втори в категорията “Общност”, съобщи председателят на “Съвета за младежка политика” и общински съветник от Пазарджик Александър Иванов. Идеята на виенския институт, който е неправителствена организация, е чрез тази награда да стимулира иновативни практики и политици, които работят в местните общности. Водещото е разработката да предлага Проектът на пазарджишката организация е наречен “Младежко овластяване” и акцентира върху иновацията как местната власт - община и кмет, сътрудничи с младежи, обединени в организирано формирование, и им делегира възможността сами да създават и определят дневния си ред. Всъщност това е методология за съвместна дейност на общинска власт с организирани младежки структури. Изключително важното в случая е, че предложенията в конкурса са оценявани от над 1000 европейски граждани, които са избрани на свободен принцип. Сдружението “Съвет за младежка политика” в Пазарджик е създадено през февруари 2016 г., като неправителствена организация от Александър Иванов и негови съмишленици. Първоначалната идея е да намерят млади хора, с които на доброволен принцип да раздвижат младежкия сектор в града. Сдружението се управлява от управителен съвет и вътрешна структура, която те самите наричат “кабинет”. Председател на Съвета за младежка политика е Александър Иванов. Интересното е, че членовете на управителния съвет са професионалисти в различни области, които стоят в сянка, но със своите умения, възможности и контакти подпомагат председателя при организацията и реализацията на различните проекти и инициативи, докато членовете на т.нар. кабинет се избират от членовете на сдружението и са пряко ангажирани с работата му. Никой не получава заплата, а Дейността на Съвета за младежка политика започва плахо със семинари за придобиване на различни умения като писане на CV, мотивационно писмо и други, в които се включват представители основно от местни гимназии. С времето интересът към сдружението се увеличава, както и стремежът за организиране на по-големи обществено значими инициативи и събития. Към момента организацията наброява над 120 човека, които работят на абсолютно доброволен принцип и са на възраст от 15 до 24 г. Участниците се срещат всяка седмица и се планират различните прояви за седмица, месец или година напред. Младежите работят в няколко направления, като всички те са свързани с решаване на някаква проблематика. Иванов отчита, че за малко повече от 2 г. и половина от съществуването си са реализирали над 60 проекта, като на месец организират поне по 3 кампании. Той обяснява, че инициативите на сдружението са бюджетни и съвсем не са скъпи за реализация. Ключът към това е, че са много хора, които помагат под някаква форма със своя човешки ресурс. Всъщност младежката формация разполага с бюджет, който се определя от община Пазарджик и е на база на сключен договор, стандартен за всяка неправителствена организация. на Съвета за младежка политика и зала за срещи, дискусии и инициативи. В тази връзка Александър Иванов подчертава, че липсата на финансиране от различни организации им дава необходимата свобода да организират и осъществяват инициативите, които смятат за нужни и полезни за местната общност. В същото време сдружението контактува и организира общи инициативи с други подобни организации и фондации от страната, което ги прави разпознаваеми на национално ниво. Истинското начало на дейността си Съветът за младежка политика в Пазарджик поставя с кампанията “Какъв ти е проблемът?”, като доброволци от сдружението анкетират жителите на града с този въпрос. Анализирани са отговорите на над 500 човека, след което е направен обстоен анализ на основните неща, които вълнуват хората. Налага се основният извод, че повечето анкетирани на практика нямат информация. Това дава насока на доброволците инициативите им да са с информационен характер. Така правят младежко изложение, което показва основните клубове и организации, които работят с деца и младежи. По подобен начин организират и изложение за университети, на което представители на различните висши училища у нас идват в Пазарджик и разясняват на желаещите условията и специалностите, за които може да се кандидатства при тях. От 2 г. към сдружението работят безплатни курсове за програмиране, в които лекторите са доброволци. Организират се тренировъчни лагери, в които участниците се обучават в различни умения и се прави календар на предстоящи събития. Последната инициатива е кампания за рециклиране на пластмасови капачки, бутилки и кенчета, която е под надслов “Пазарджик обича”. - Нашата работа е насочена основно към младите хора, като се стремим да възбудим техния интерес. Искаме да им покажем, че нашите инициативи са полезни за тях и за общността, в която живеят. Те се интересуват какво могат да правят през свободното си време и какви качества могат да развият. Именно тук им помагаме с информация, насоченост, разнообразни събития и инициативи, придобиване на умения. Ние правим и организираме прояви, които самите младежи искат. - Хубавото при нас е, че обединяваме традиционното НПО с например един Младежки парламент, какъвто в Пазарджик не съществува от 2007 г. Сътрудничим си с различни организации от цялата страна, правим общи инициативи като “Заедно в час”, Национален младежки форум, ABLE Mentor. Гордеем се, че имаме лиценз за организиране на световната конференция TEDx, но си сътрудничим и с младежките парламенти от цялата страна. Организирали сме и подобна национална среща, въпреки че нямаме намерение да ставаме национална организация.", "date": "2018.12.22", "title": "Проект на 120 доброволци за иновации в политиката класиран втори в Европа"}
{"url": "https://www.24chasa.bg/novini/article/7212259", "text": "Очакваме строителството на магистрала “Хемус” от Боаза до разклона за Плевен - Ловеч да започне в началото на 2020 г., след като отчуждителните процедури приключат. Това съобщи министърът на регионалното развитие Петя Аврамова в петък в парламента. Тя припомни, че правителството е отпуснало почти 1,35 млрд. лв. от бюджета за участъка до Велико Търново. Цялото трасе е разделено на три подучастъка, за които в момента се изработват техническите проекти. За участъка от разклона за Плевен и Ловеч до Велико Търново в момента се актуализирали изработените подробни устройствени планове. Това трябвало да приключи до пролетта на 2019 г. Аврамова съобщи още, че Агенция “Пътна инфраструктура” ще сключи договор с държавната фирма “Автомагистрали” за изграждането на “Хемус”. АПИ е поскала предварително становище за това от Агенцията по обществени поръчки и от МРРБ.От бюджета на пътната агенция ще бъдат осигурени средства за укрепване на участъци от пътя Костенец - Боровец - Самоков - София, съобщи още министърката. По предварителна оценка ще са необходими около 1,5 млн. лв. Предстои ремонт и на участъка от първокласния път, преминаващ през с. Чурек. В инвестиционната програма на АПИ е заложен и основен ремонт на отсечката през гара Яна. В случай че решенията за избор на изпълнители не бъдат обжалвани, се очаква през следващата година работата да започне. Срокът за ремонта е 24 месеца, а стойността - 17,716 млн. лв.", "date": "2018.12.22", "title": "Държавна фирма ще строи “Хемус”, започват още 80 километра от 2020 г. (Обзор)"}
{"url": "https://www.24chasa.bg/novini/article/7212123", "text": "Държавна субсидия от по 10 лв. за всеки, който в последното национално преброяване се е самоопределил като православен християнин или мюсюлманин, ще получават православната църква и мюфтийството. Това решиха окончателно депутатите с промени в Закона за вероизповеданията на второ четене в петък. Законът предвижда субсидия да се дава само на тези вероизповедания, към които принадлежи над 1% от населението. У нас това са ислямът и християнството. Останалите вероизповедания ще получават субсидиите си по досегашния ред с решение в Закона за държавния бюджет за точно определена сума. Така те няма да получават по-малко пари от досега, но няма и да вземат повече. Спорна точка по време на дебатите бе именно финансирането. В сегашния законопроект на второ четене бяха обединени двата проекта от първо - единият на “Обединени патриоти”, вторият на ГЕРБ и ДПС. В ъв внесения от Цветан Цветанов и Мустафа Карадайъ бе предвиден таван от 15 млн. лв. на вероизповедание от новата държавна субсидия, но след като Светият синод се възпротиви, таванът падна. Без него БПЦ би трябвало да получава 44 млн. лв. годишно, което според управляващите е непосилно за бюджета. В крайна сметка се реши, че двете вероизповедания ще вземат годишно не по-малко от 15 млн. лв. Това обаче означава, че може и да не получат пълния размер на субсидията, ако държавният бюджет не го позволява. “Една държава не може да не отдели 44 млн. лв. за официалното си вероизповедание. Това не е държава. Ощетявате църквата с един лош и антибългарски закон”, обърна се Юлиан Ангелов към ДПС. “Това не е предложение на ДПС. “Нямаме нищо против църквата да получава цялото финансиране, но ако Министерството на финансите може да го осигури”, отвърна Йордан Цонев. “Не мога да повярвам, че чувам такива спорове. На комисия текстовете бяха приети единодушно, а сега се говори, че са недогледани”, възмути се пък шефът на комисията по вероизповеданията Красимир Велчев. Разходите за издръжката на духовните училища също ще се поемат от бюджета. Така се пресича възможно радикализиране. Текстът, който предвиждаше да се забранят даренията от чужбина, отпадна. Дирекция “Вероизповедания” също няма да контролира тези средства. Забранява се и използването на озвучителна техника от храмовете и молитвените домове освен на празници, и то само с разрешение от общината. Предложенията на патриотите бяха отхвърлени. Отпадна и това за 300 души минимален праг вярващи, за да се регистрира едно вероизповедание. “Националистите малко преекспонираха темата, но ние, патриотите и национално отговорните партии, направихме една много голяма крачка с този закон”, коментира след приемането му лидерът на ДПС Мустафа Карадайъ. Гласуването на промените в Закона за вероизповеданията, с което депутатите финализираха работата си за тази година, предизвика раздор в управляващата коалиция. От “Обединени патриоти” дори първоначално бойкотираха заседанието на парламента, а по-късно малкият партньор напусна залата. Недоволството на групата на ОП започна още в началото на заседанието. В знак на протест срещу текстовете, внесени от партньорите им, те не се регистрираха в залата и така парламентът не успя да събере кворум от първия път. Патриотите недоволстват, че със закона се избързвало, а текстовете не са добре написани. Най-бурно реагираха на правилата за финансиране, според които мюсюлманското вероизповедание също ще получава солидна държавна субсидия. “Излязохме, защото не искаме да участваме в уговорен мач. А това представлява днешното заседание”, коментира пред журналисти лидерът на НФСБ Валери Симеонов, след като предложенията на патриотите бяха отхвърлени. Към думите му се присъедини и атакистът Павел Шопов, който определи случващото се като “тежка сделка между ДПС и ГЕРБ”. “Не може да раздаваме държавни милиони и да не искаме отговорно поведение отсреща, като сложим забрана за финансиране отвън”, коментира пък Искрен Веселинов от ВМРО.", "date": "2018.12.22", "title": "По 10 лв. на вярващ от държавата за църквата и  мюфтийството (Обзор)"}
{"url": "https://www.24chasa.bg/novini/article/7212391", "text": "Размирици са избухнали в затвора за малолетни \"Синджан\", който се намира в турската столица Анкара, съобщиха турски медии. При размириците били ранени 14 надзиратели и 7 затворници. От републиканската прокуратура в Анкара огласиха съобщение във връзка с инцидента, предава БТА. Посочва се,че размириците са избухнали поради кавга между затворниците в едно от отделенията на затвора. Надзирателите се опитали да въдворят ред, но не успели да охладят страстите. В затвора били изпратени полицейски екипи, които потушили размириците, и медицински персонал. На ранените затворници била оказана медицинска помощ на място в затвора, а ранените надзиратели били откарани в болница.", "date": "2018.12.22", "title": "Размирици в турски затвор за малолетни, ранени са 14 надзиратели и 7 затворници"}
{"url": "https://www.24chasa.bg/novini/article/7212393", "text": "Върховният съд на САЩ отхвърли искането, подадено от министерството на правосъдието да бъде подновено действието на забраната, наложена от президента Доналд Тръмп, да се дава убежище на мигранти, пресичащи нелегално границата с Мексико, предаде Асошиейтед прес. Председателят на Върховния съд Джон Робъртс подкрепи четиримата по-либерални свои колеги в 9-членния висш съд в страната и те заедно оформиха мнозинство, което надделя над останалите по-консервативни съдии, подкрепящи администрацията на Тръмп. Нямаше обяснения на вота след гласуването, предаде БТА. Тръмп подписа указа за забраната на 9 ноември, като го обоснова със стремеж да се спре движещата се към южната граница на САЩ колона от мигранти главно от страните от Централна Америка. Още през октомври президентът нареди да се изпратят към южната граница до 15 000 войници, за да се предотврати евентуален опит за масово пресичане на границата от мигрантите. Миналия месец обаче съд от по-долна инстанция в Сан Франциско, щата Калифорния, временно блокира приложението на президентския указ по иск на правозащитни организации, които заявиха, че решението на Тръмп нарушава човешките права. Белият дом подаде жалба срещу това решение в Апелационния съд на Девети окръг, но и той отказа да възобнови действието на указа. Днешното решение на Върховния съд оставя в сила решенията на двата долно инстанционни.", "date": "2018.12.22", "title": "Върховният съд на САЩ отказа на Тръмп да поднови забраната за убежище на нелегални мигранти"}
{"url": "https://www.24chasa.bg/novini/article/7212396", "text": "Частично затваряне на американските федерални служби вече изглежда практически неизбежно от полунощ (7 ч. бълг.време днес), макар че преговорите във Вашингтон между отделни групи сенатори и конгресмени, от една страна, и Белия дом, от друга, продължават, предаде ДПА. Сенаторът републиканец Джон Корин, цитиран от телевизия Си Ен Ен, каза, че тази вечер (снощи - б.р.) няма да им гласуване на законопроект за финансиране на федералното правителство, което предрешава въпроса за затварянето на службите. Някакъв компромис за отварянето им ще има най-рано утре, защото Камарата на представителите вече прекрати заседанието си и конгресмените се разотидоха, предаде БТА. Частичното затваряне ще засегне хиляди правителствени бюджетни служители. Много от тях ще трябва да работят безплатно, а други ще бъдат пуснати в принудителен неплатен отпуск точно в навечерието на Коледа. Възелът на проблема е в Сената, защото за да бъде прокарано каквото и да е решение за финансиране, са необходими 60 гласа (от общо 100), а републиканците имат 51, и следователно трябва да привлекат подкрепа от някои свои колеги демократи. Някои сенатори вече изразиха надежда, че компромис ще бъде постигнат, за да се избегне упоритото настояване на Тръмп за 5 млрд. долара за строеж на стената по границата с Мексико. За момента позициите и на двете страни в спора са непреклонни. Всеки законопроект, приет и от двете камари на Конгреса, ще изисква и подписа на президента. Така че дори и депутатите да успеят постигнат такъв компромис, не е ясно дали Тръмп ще го приеме. Той вече заяви вчера, че ако демократите не отстъпят по въпроса за стената, \"ще има затваряне за много, много дълго време\".", "date": "2018.12.22", "title": "Затварянето на федералните служби в САЩ е почти неизбежно, в Конгреса няма компромис"}
{"url": "https://www.24chasa.bg/novini/article/7212399", "text": "Хиляди хора отново излязоха на антиправителствен протест в Будапеща снощи срещу гласуваните от парламента промени в трудовото законодателство, срещу засилващата се корупция и срещу ограниченията върху академичните свободи при управлението на консервативния премиер Виктор Орбан, предаде Асошиейтед прес. Гласувана от парламента на 12 декември промяна в кодекса на труда отприщи вълна от демонстрации, съпроводени на места и с насилие, главно в Будапеща. Реформата увеличава на 400 часовете извънреден труд, които работодателите могат да изискват от служителите си за една година и да им ги платят в тригодишен срок, предава БТА. Организатор на снощния протестен поход през центъра на столицата бе сатиричната унгарска партия \"Двуопашато куче\". По време на похода се пееха песни, имаше речи и лозунги с критики срещу Орбан. На един от сатиричните плакати се четеше \"Искам да родя стадион\", с който се осмиваха две от инициативите на премиера - да се повиши раждаемостта и да се построят много спортни съоръжения в страната. Основаната преди над 10 г. от майтапчии партия започва да се превръща в полу-сериозна политическа сила, която с ирония и сатира изразява отношение към конкретни въпроси и печели все повече привърженици, отбеляза Ройтерс. \"Дойдох тук, защото смятам, че Кучешката партия се оказва най-сериозната в цялата сегашна политическа система, което е тъжно\", каза 26-годишният студент Алмош Едеш, цитиран от Ройтерс. Демонстрантите се събраха край парламента и оттам се отправиха към офиса на президента Янош Адер в замъка в Буда - старата част на столицата, за да протестират срещу подписването от него на промените в кодекса на труда, както и на закона за създаване на мрежа от нови административни съдилища под контрола на правителството. Тези съдилища ще разглеждат всички дела, засягащи държавата - от данъчните въпроси до изборните спорове, което поставя самото правителство в конфликт на интереси и намалява независимостта на правосъдието, отбелязва АП. По-рано вчера премиерът, в интервю по националното радио, защити своята много оспорвана реформа на трудовото законодателство - по думите му \"добър\" закон \"за желаещите да печелят повече\", срещу който протестират опозиционери, чиито \"лъжи\", по думите му, са \"безгранични\", предаде Франс прес. Според Орбан реформата цели \"просто да премахне безполезните нормативи, тъй че желаещите да печелят повече да могат повече да работят\". Премиерът смята, че протестите са частично организирани от активисти, платени от американския либерален милиардер от унгарски произход Джордж Сорос. Фондацията \"Отворено общество\" на Сорос отхвърля неговите обвинения.", "date": "2018.12.22", "title": "Хиляди протестираха в Будапеща срещу \nреформите на премиера Орбан"}
{"url": "https://www.24chasa.bg/novini/article/7212401", "text": "Директорът на Националното разузнаване на САЩ Даниъл Коутс каза в доклад до президента Доналд Тръмп, че Русия, Китай и Иран са се опитвали да окажат влияние върху изхода на междинните избори за Конгрес в САЩ миналия месец. Според него обаче тези опити не са се отразили на функционирането на избирателната система, не са възпрепятствали самото провеждане на гласуването и не са успели да повлияят на броенето на гласовете и на крайните резултати, предаде Асошиейтед прес. Докладът на Коутс не е предназначен за публикуване, но някои медии са успели да получат текста му. Шефът на разузнаването бе задължен с президентски указ по-рано т.г. да представя такъв доклад с оценка за чуждата намеса в американските избори до 45 дни от приключването им, предава БТА. В доклада се отбелязва, че \"Русия и други чужди държави, вкл. Китай и Иран, са извършвали действия с цел влияние и са организирали информационни кампании в САЩ, за да прокарват своите стратегически интереси\". Тези техни усилия обаче, според Коутс, \"не са повлияли на работата на избирателната система и не са попречили на провеждането на гласуването, не са довели до промяна на резултатите от преброяването на гласовете\". Отчетът на директора на разузнаването в момента се разглежда от министерствата на правосъдието и на вътрешната сигурност.", "date": "2018.12.22", "title": "Разузнаването на САЩ: Русия, Китай и Иран се опитвали да се намесят в изборите, но безуспешно"}
{"url": "https://www.24chasa.bg/novini/article/7212403", "text": "Британската полиция е задържала в графство Съсекс късно снощи двама души за  , предаде Ройтерс. Аеропортът южно от Лондон - вторият най-натоварен във Великобритания, бе частично отворен вчера сутрин след принудително затваряне за 36 часа, което провали коледните планове на над 100 000 пътници. Очакваше се през деня да бъдат обслужени 700 авиорейса, но снощи администрацията отново закри пистата и цялото летателно пространство след съобщения за нова поява на дрон над тях. 20 полицейски отряда участваха в търсенето на злосторниците, управляващи дистанционно безпилотните самолетчета. В момента летището е отворено, но по преценка на ръководство ще са необходими няколко дни за възстановяване на пълноценната му работа, предава БТА. В съобщението на полицията се казва още, че разследването на случая продължава. Добавя се, че се използват \"серия от тактически средства\", за да се предотвратят нови набези на дронове. До м.г. \"Гетуик\" се смяташе за най-оживеното пътническо летище с една писта, но бе изпреварено от аеропорта в Мумбай, Индия.", "date": "2018.12.22", "title": "Задържаха двама заради кръжащите \nдронове над летище \"Гетуик\""}
{"url": "https://www.24chasa.bg/novini/article/7212419", "text": "Буферните паркинги на метрото ще бъдат безплатни за всички, които оставят колите си и използват градския транспорт, днес. Това съобщиха от пресцентъра на Столична община. Мярката се налага заради регистрираните превишения два пъти над среднодневната норма на фините прахови частици, както и прогноза за продължаващо безветрие и ниски температури, които са предпоставка за температурна инверсия. Призовават се гражданите, които имат възможност да не използват личните си автомобили, а тези, които се отопляват на твърдо гориво, при възможност да преминат на алтернативно отопление.", "date": "2018.12.22", "title": "Безплатни паркинги на метрото днес заради мръсния въздух"}
{"url": "https://www.24chasa.bg/novini/article/7212434", "text": "Частичното затваряне на федералните служби в САЩ започна в полунощ местно време, след като демократите и републиканците не успяха да се споразумеят за финансиране на правителството заради искането на президента Тръмп в законопроекта да бъдат предвидени и 5 млрд. долара за изграждане на стената по границата с Мексико, предаде ДПА. Затварят врати около четвърт от правителствените служби, включващи девет агенции и стотици хиляди федерални служители. Много от тях ще трябва да ходят на работа без заплащане, а други ще бъдат пратени в неплатен отпуск точно преди Коледа. Сенатът и Камарата на представителите се разпуснаха късно снощи след часове на безплодни преговори за постигане на някакъв компромис. Очаква се и двете камари да се съберат отново тази вечер с надеждата да се намери бърз изход и да се предотврати прерастването на затварянето в многодневна криза. Президентът Тръмп обаче предсказа вчера, че затварянето може да продължи \"много, много дълго\" за разлика от друг път.", "date": "2018.12.22", "title": "Федералното правителство в САЩ затвори \nслед провала за опитите за компромис"}
{"url": "https://www.24chasa.bg/novini/article/7212033", "text": "Българска компания има капацитет за производство на над 20 милиона карти за година. Порфолиото на компанията предлага пластики от всякакъв вид - PVC, пластмасови, прозрачни, както и листовки, баджове, покани, менюта, пластмасови табели и други продукти. Това разказва Симона Сребранова - управител на Simonas cards и носител на тазгодишния приз на Fibank за “Най-успешна българка в бизнеса”. Тя е завършила математика и информатика, но започва работа в съвсем друга сфера - става първият издател на “Авто Билд” за България. Това са и първите стъпки в полиграфията. След това Сребранова се занимава с бизнес, свързан с персонализация на карти. Това съвпада с откриването на едни от първите банки у нас, които се нуждаят от доставки на карти. И отправят въпрос към Сребранова може ли да поеме и банковите заготовки. Тя се свързва с чужди фирми и започва доставките. По-късно печели проект за БУЛСТАТ карти. “През 1997 г. направих първия бизнес план за производство. Представих го в Европейската банка за възстановяване и развитие в Лондон, където го одобриха. Изразиха съгласие за изграждане на завод за производство на карти в България, но за съжаление, дойде кризата и западните партньори стопираха проекта”, разказва бизнесдамата. Идеята за завод започва да става реалност през 2005 г. Сребранова купува полуразрушена сграда в Кюстендил и успява да получи кредит от Fibank. Проектирането е според изискванията на Mastercard, които издават и сертификат. Малко над година е нужно за нейното завършване. Първите машини са купени от фалирал завод в Нова Зеландия. Сребранова обяснява, че е успяла с малко средства и много усилия - работата е била денонощна. Практиката на Запад е такъв завод да работи 1 година без клиенти, а българският от първите дни е започнал да продава продуктите. Капацитетът достига 2 милиона карти на месец или над 20 милиона за година. Бизнесдамата казва, че приемането на България в Европейския съюз е отворило вратите на бизнеса. Главните фактори за успех били здравата работа, добрият екип и коректен партньор. Fibank ни подкрепи през 2006 г., когато беше много трудно да се намерят ресурси за фирма без история. С тяхна помощ беше изграден заводът. След това винаги са проявявали разбиране. Помогнаха ни за закупуването на машини. Ние сме добри партньори и сме получавали нужната подкрепа, за да се развиваме”, разказва Сребранова и допълва, че работи с банката над 10 години. Заводът постоянно се модернизира, а от 2013 г. е преминал на новата дигитална технология. Това позволява да се печатат малък брой карти, дори и единични бройки. Така Сребранова намира нова ниша в бизнеса – забелязва, че западните заводи имат огромни производства и техники, но те са предназначени за големи тиражи. “Светът започна да се движи към малките и персонализирани тиражи. Станахме един от малкото заводи, които приемат малки поръчки за изключително кратки срокове”, разказва Сребранова и допълва, че са внедрили услуга “доставка на следващия ден” за цяла Европа. Това ги е направило много по-конкурентни, защото в дългите тиражи по-големите заводи имат преимущество от по-ниските цени, на които закупуват суровините. Екипът се придържа стриктно към концепцията “да се пази клиентът от потенциални проблеми”, затова те постоянно проверяват дизайна и целия процес. Сред другите тайни на успеха е стриктното изпълнение на срокове, както и това, че всеки клиент на компанията има персонален акаунт мениджър, към когото да се обръща с въпроси. “Най-успешната българка в бизнеса” работи и по развиване на уеб платформа за търговци и клиенти от всяка сфера. Easybook е платформа, “в която резервирате търсената услуга, като изберете предпочитан обект или служител, който да ви обслужи, или като изберете обекта според мястото и часа удобен за вас. Намираш. Резервираш. Плащаш! Удобно. Лесно. Бързо!”. С нея търговецът получава и допълнителна защита, защото услугите се заплащат по време на резервацията. Сребранова разказва, че все по-често се случва клиенти да запазват часове и да не се явяват, което е загуба за обектите.", "date": "2018.12.22", "title": "Симона Сребранова: Fibank ни подкрепи да изградим завод и си партнираме над 10 г."}
{"url": "https://www.24chasa.bg/novini/article/7212470", "text": "Папа Франциск направи днес коледно посещение при своя предшественик - Бенедикт XVI, в неговата резиденция, съобщи Ватиканът, цитиран от ДПА. Разпространени бяха снимки как настоящият и бившият папи разговарят и седят един до друг в манастира \"Матер Еклезиае\" във Ватиканските градини, предава БТА. 91-годишният германец Бенедикт живее в манастира след оттеглянето си от Светия престол през февруари 2013 г. Франциск посещаваше Бенедикт за Коледа и в предишните години.", "date": "2018.12.22", "title": "Папа Франциск посети за Коледа своя предшественик Бенедикт в неговия манастир"}
{"url": "https://www.24chasa.bg/novini/article/7212491", "text": "През 2014 г. след терористичния акт в Париж всичките европейски държави приеха директива за тайния арест. От 2018 г. тече наказателна процедура за страната ни. Това каза пред Би Ти Ви зам.-председателят на ГЕРБ Цветан Цветанов относно промените в НПК за т. нар. \"таен арест\". Никъде не се говори за \"таен арест\", както в момента се интерпретира. От самото начало на задържането всеки има възможност да се възползва от правна защита. Ако дете на 15 години е преносител на взривни вещества или негов близък го е включил в схема за разпространение на наркотици, какъв е проблемът тези роднини да не бъдат уведомени, ако прокуратурата прецени, че има достатъчно доказателства, за да не се възпрепятства разследването, каза Цветанов. \"Всичко, което правим, е за сигурността на държавата. Ако нямаше терористични актове, нямаше да е необходимо да приемаме подобни промени в законодателството. Разбира се, че няма да се съобразим с ветото на президента. Това е 14-тото такова\", заяви той. \"Решението, което вчера беше обявено от Министерството на отбраната, е експертно. Започва процедура от 14 дни. Изборът за Ф-16 е най-добрият от стратегическа гледна точка за защита на националната сигурност\", допълни зам.-председателят на ГЕРБ. Цветанов спомена за сделките около \"Грипен\" в Чехия и Словакия, свързани със съмнения за корупция и непрозрачност. \"Словашкото правителство вече финализира сделката за F-16 със САЩ. Нека да си оставим за анализ и изводи защо президентът Радев беше толкова голям защитник на \"Грипен\", каза Цветанов. \"Нека 2019 г. да бъде по-силна, по-здрава и да се запазим част от силния Европейски съюз. Страната днес не се нуждае от предсрочни парламентарни избори. Убеден съм, че само стабилно правителство може да се справи с всяко едно предизвикателство\", завърши той.", "date": "2018.12.22", "title": "Цветанов: Няма да се съобразим с ветото на президента върху промените в НК"}
{"url": "https://www.24chasa.bg/novini/article/7212552", "text": "Четирима са загинали при тежка верижна катастрофа на надлез между пазарджишките села Звъничево и Братаница, съобщи говорителят на полицията Мирослав Стоянов. Сигнал за случилото се е получен около 7ч. тази сутрин. На мястото незабавно са изпратени дежурните екипи на Пътна полиция, РУ-Пазарджик, РСПБЗН и линейки на Спешна помощ. Пристигайки спасителните екипи са установили верижна катастрофа между четири леки автомобила. В резултат на сериозния сблъсък четирима от хората в автомобилите са починали на място. Трима са транспортирани от екипи на \"Спешна помощ\" в МБАЛ-Пазарджик, като състоянието на единия от тях към момента е много тежко. За изваждането им от силно деформираните автомобили се е наложило използването на режещи инструменти от пожарникарите. По първоначални данни причина за катастрофата е гъстата мъгла и намалената видимост в района на инцидента. Не е изключено и пътното платно в района на надлеза да е било заледено.", "date": "2018.12.22", "title": "Четирима загинаха във верижна катастрофа край Пазарджик"}
{"url": "https://www.24chasa.bg/novini/article/7212565", "text": "Франция се готви за шеста поредна събота на протести, заради което днес ще бъде затворен и Версайският дворец край Париж, предаде Асошиейтед прес. Прочутият дворец, който е бил дом на редица крале до Френската революция през 1789 г., а сега е голяма туристическа атракция, ще бъде затворен като предпазна мярка, предаде БТА. Към провеждане на демонстрация край двореца в прочутото парижко предградие Версай призова един от лидерите на \"жълтите жилетки\" Ерик Дрюе. Около двореца ще бъде създаден периметър за сигурност. Няколко спирки на крайградските железници ще бъдат затворени. Властите смятат, че въпреки това във Версай могат да да се съберат за поход на \"жилетките\" \"няколко стотици или хиляда протестиращи\". Ще бъде организиран специален преглед за сигурност на входа в специалната зона, отредена за демонстрации. \"Не знаем какви са реалните намерения на участниците\", каза пред журналисти префектът на полицията Жан-Жак Бро, цитиран от ТАСС. В града ще дежурят мобилни полицейски подразделения. Активисти на общонационалната протестна акция вече са се разбрали в социалните мрежи за сборните места и се надяват на \"масов характер\" на поредната си съботна акция. Сред парижките квартали, набелязани за сборни места, са районът около Триумфалната арка, площадът на операта, центърът на модерния район Дефанс. Френското МВР е мобилизирало за опазване на сигурността днес 4000 полицаи и жандармеристи, от тях 1200 - в Париж. Епицентърът на протестните акции обаче този път е пренесен в провинцията. Демонстрации се планират в Бордо, Лил, Лион, Руан и даже в родния град на президента Еманюел Макрон - Амиен. в Източните Пиренеи пикети се канят да блокират границата с Испания, за да не пропускат камиони с вносни и експортни стоки. Общонационалната протестна акция се провежда въпреки обявения по-рано голям пакет от мерки, които да облекчат социално-икономическото положение на най-социално слабите групи от населението. Националното събрание - долната камара на френския парламент, одобри след 13 часови дебати вчера законопроекта с предложенията на президента Макрон с цел успокояване на протестното движение. Сега той влиза в Сената. Спорен анализатори правителството е закъсняло с въвеждането на тези мерки, защото към този момент \"жълтите жилетки\" вече са успели да формулират нови, още по-мащабни искания.", "date": "2018.12.22", "title": "Затварят \"Версай\" заради очаквани протести на \"жълтите жилетки\" в Париж"}
{"url": "https://www.24chasa.bg/novini/article/7212567", "text": "Президентът на САЩ Доналд Тръмп е обсъждал възможността да бъде уволнен председателят на Управлението на федералния резерв (УФР) на САЩ Джероум Пауел. Това съобщи днес агенция Блумбърг, позовавайки се на добре информирани източници, предаде БТА. Недоволството на Тръмп от шефа на централната банка на САЩ се засилило, след като тази седмица тя реши да повиши основната си лихва и да запази темповете на съкращаване на вложенията в облигации и други ценни книжа, твърдят четири източника на Блумбърг, съобщиха Ройтерс и ТАСС. Управлението за федерален резерв повиши основния си лихвен процент с 0,25 процента до равнище от 2,25 - 2,50 процента за четвърти път тази година. Белият дом и говорител на УФР са отказали коментар, отбелязва Блумбърг. Съветници на Тръмп са го предупредили, че отстраняването на Пауъл би било \"катастрофална стъпка\".", "date": "2018.12.22", "title": "Тръмп обмислял да уволни шефа на Управлението за федерален резерв"}
{"url": "https://www.24chasa.bg/novini/article/7212569", "text": "\"Годината на спецпрокуратурата, без да омаловажавам труда на останалите си колеги. От тази активност тя печели както приятели, така и врагове. Подобни действия винаги печелят повече и по-силни врагове. Ефективността е една от най-важните. От значение е как ще завършат всичките тези досъдебни производства. Ефективността се мери не толкова в началото, колкото в края\". Това каза пред   главният прокурор Сотир Цацаров. \"Критиците на прокуратурата не се менят като лица, по числен състав или по убеждение. Мени се само времето и техните тези и опорни точки. Доскоро за критиците на прокуратурата удобната теза беше: бездействаща прокуратура. Сега започва да се издига другият лозунг, опорна точка от едни и същи хора: едва ли не в действие е пусната една репресивна машина. Това, което се случва сега, не е удобно за тях. Техният проблем сега е, че тези действия на прокуратурата могат да засегнат самите тях. Идва време да има бъдат зададени въпроси, на които те дори са забрали отговорите, защото много време никой не им ги е задавал\", заяви той. Това, което осъществява една действаща прокуратурата, е разследванията. Маските няма да помогнат за качеството на разследванията. Трябва да търсим това, което е ефективен инструмент. Още правомощия в посока маски, арести, задържания може би ще увеличи екшъна в тв репортажите, но няма да допринесе за осъдителните присъди. Моето мнение е: разумна мярка за всички правомощия, каза главният прокурор. Аз не мисля, че държавният глава наложи вето с мотиви, свързани с репресивен апарат, каза Сотир Цацаров по повод промените в Наказателния кодекс. Той обясни: Първо, това не е \"таен арест\". Моето мнение е, че тази мярка е разумна, но тя трябва да се прецизира. Не може някой да бъде задържан и от кръга на лицата, които не следва да се уведомяват за задържането му, да изключим семейството му, близките му. Не може да кажем, че ще прилагаме тази мярка за всички престъпления, според мен трябва да е само за най-тежките - тероризъм, организирани престъпни групи. Става дума за недообмислена правна техника. Ако на това вето се реагира на инат, тогава нещата не биха били добри. Нека ветото да се ползва, за да се направи разпоредбата работеща, коментира Цацаров промените в Наказателния кодекс и ветото, наложено от Румен Радев върху тях. Единственият общ език, който може да се намери с човек като г-н Лозан Панов, е по задължение. Ние имаме съвсем различни ценностни системи. Ако формулира градивна идея за съдебната система, може би мнението ми за него може и да се промени, каза Цацаров. За последния мониторингов доклад на ЕК той каза: той е първият, който не е писан с участието на доноси на лидери на извънпарламентарни партии, на представители на съдебната власт, за които държавата ни трябва да бъде под механизъм и прочие. По повод Десислава Иванчева и нейната заместничка Биляна Петрова Сотир Цацаров каза: \"За държавното обвинение те са обвиняеми, както всички други. Това не оправдава условията в ареста, но и двете подсъдими пребивават в следствения арест в София по тяхно собствено желание, вместо в Сливен, където условията са много по-добри. Българските затвори и следствени арести са в ужасни битови условия, те не са само за Иванчева\". Убийството в Русе беше най-запомнящо се лично за мен за цялата година, каза Цацаров. Според него там са проверени всички версии и е ясно, че убийството не е свързано с професията на загиналата. Но българи издигнаха в Европа тезата, че в България убиват разследващи журналисти. Направиха го съзнателно чрез медиите си, за да обслужат политическите си тези и постигнаха срамен резултат, коментира Цацаров. \"Надявам се да е човек, който ще запази независимостта на прокуратурата\" отговори той на въпрос кой ще го наследи на поста главен прокурор. \"Нямам каквито и да е амбиции към поста на председател на ВКС. Спекулата с това трябва да престане. А къде след този кабинет - животът не се изчерпва с един мандат. Има накъде\",  каза още Цацаров.", "date": "2018.12.22", "title": "Цацаров: Няма \"таен арест\". Мярката е разумна, но трябва да се прецизира"}
{"url": "https://www.24chasa.bg/novini/article/7210179", "text": "В наши дни висшето образование не е просто достатъчно условие, а една от многото задължителни предпоставки за успешна професионална реализация. Това е ясно очертана тенденция, не само в България, но и в световен мащаб. Все по-лесният достъп до висше образование, наличието на широк избор от специалности, нарастващата конкуренция между университетите, както и високите изисквания на работодателите и редица други фактори превръщат избора на университет във все по-трудна задача за младите хора. Рейтингова система на висшите училища в България е добър ориентир не само за бъдещите студенти. Тя помага и на университетите да подобрят качеството на обучение чрез насочване на усилията за развитие в конкретни направления. При избор на инженерно образование критериите за качество са още по-специфични, защото то на пръв поглед е сравнително трудно. При един добре информиран избор и наличен интерес към инженерните науки, всеки бъдещ студент ще осъзнае, че колкото и трудно да е следването, пред него ще се открият големи възможности за успешен старт и бъдещо професионално развитие, дори и в България. Добър пример за това е Техническият университет-София, който според Рейтингова система на висшите училища в България е водещ в шест професионални направления. Негова приоритетна цел е качествено обучение, съобразено със съвременните изисквания, което издига неговия престиж като водещ образователен център на европейско и световно ниво. Благодарение на многобройните спечелени научноизследователски и образователни проекти Техническият университет-София разполага със съвременна материална база, оборудвана за обучение и изследвания на световно равнище, уникално не само за страната, но и за Централна и Източна Европа. Свидетелство за международния авторитет, признание и известност на ТУ-София са десетките сключени договори за сътрудничество и активните връзки с над 50 университета и висши училища от Европа, Азия, Северна и Централна Америка, както и неговото членство в реномирани световни и европейски организации, участие в множество проекти по европейски програми. За оценка на придобитите по време на обучението знания и умения Университетът прилага Европейската система за натрупване и трансфер на кредити. Целта на тази система е да се осигури възможност на студентите за избор на дисциплини, самостоятелна работа и мобилност на основата на взаимно признаване между университетите на периоди на обучение, които отговарят на част от учебния план на специалността и образователно-квалификационната степен. Кариерната успеваемост е основен критерий за качеството на образованието. По този показател студентите от Техническия университет - София са едни от най-добре реализиращи се на пазара на труда. За тази цел функционира Център \"Кариера и възпитаници (алумни)\", който чрез изграждане на трайни връзки с работодатели съдейства на студентите за намиране на подходящи за тяхната квалификация стажантски позиции и работни места.", "date": "2018.12.22", "title": "Обучението в Технически университет – София – гаранция за успешна професионална реализация"}
{"url": "https://www.24chasa.bg/novini/article/7212575", "text": "Огромни вълни заляха крайбрежните зони на кубинската столица, предаде  . Улиците в историческата част на града се превърнаха в реки. Жителите на Хавана приеха спокойно изпитанието, като преместиха вещите си в домовете си нависоко, докато изчакваха водата да се оттече. Междувременно Куба отчете нов рекорд на туристи - през миналата година островът е посетен от 4 милиона 750 хиляди души.", "date": "2018.12.22", "title": "Огромни вълни заляха столицата на Куба Хавана"}
{"url": "https://www.24chasa.bg/novini/article/7212577", "text": "Председателят на Народното събрание Цвета Караянчева заяви пред  , че не е доволна от начина, по който се осъществява комуникацията с президента Радев. Тя отбеляза, че той винаги е поканен в парламента, но той не се възползва от това. Според Цвета Караянчева почти всеки месец президентът Радев налага вето върху закони, което е негово право, но по думите ѝ има липса на диалог между него и народните представители. Динамика“ е думата на годината, заради бурните парламентарни дебати и успешното Българско европредседателство, заяви парламентарният председател. Като едно от най-големите предизвикателства на изминалата година тя определи протеста на майките на деца с увреждания. Мисля, че се получиха няколко добри закона и се надявам да облекчат живота на тези хора, каза Караянчева. Като грешка на управляващите тя определи недостатъчно добрата комуникация с гражданите, като за пример тя посочи казуса със застраховките и обезщетенията при пострадали при катастрофи, данъците върху старите автомобили. Трябва да се направи широк обществен дебат, за да уверим обществото, че изборът на нов многоцелеви изтребител за ВВС е най-добрият, заяви Цвета Караянчева. По думите ѝ, изборът на машината е бил изцяло експертен. Важно е хората да знаят къде ще отидат тези 1,6 милиарда лева. Няма практика парламентът да разпределя бюджетния излишък, заяви Цвета Караянчева. Всеки месец има вето на президента и това е негово право, но липсва диалогът с народните представители, каза парламентарният шеф. По думите ѝ липсата на диалог създава усещане за конфликт между институциите, като тя е поканила президента Радев в парламента, макар че според нея няма нужда да го прави, защото вратите за него са винаги отворени. Тя изтъкна, че поправките в Наказателния кодекс за т.нар. „тайни арести“ са въведени атентатите в Париж. Премиерът Борисов винаги се е явявал в Народното събрание, когато е бил призоваван, заяви Караянчева. В никакъв случай няма желание за неявяване. В случай, че ГЕРБ получи по-малко евродепутати от БСП на евроизборите догодина, това няма да означава предсрочни избори, заяви Караянчева. Тя отбеляза, че това е малко вероятен сценарий. По думите ѝ е важно да се повиши политическата активност на българите.", "date": "2018.12.22", "title": "Караянчева: Борисов винаги се е явявал в Народното събрание, когато е бил призоваван"}
{"url": "https://www.24chasa.bg/novini/article/7212775", "text": "Мъж се покатери на националното коледно дърво край Белия дом и беше откаран в болница за психиатричен преглед, съобщи Асошиейтед прес. Името на нарушителя не се посочва. Пристигналите полицаи са преценили, че той е много разстроен и го убедили сам да слезе от дървото, предава БТА. Някои от светещите гирлянди са повредени от инцидента. Затова осветлението на дървото е изключено, докато не бъде поправено.", "date": "2018.12.22", "title": "Мъж се покатери на елха край Белия дом, откараха го в психиатрична клиника"}
{"url": "https://www.24chasa.bg/novini/article/7212791", "text": "Турският парламент одобри днес бюджета за 2019 г., съобщи в. \"Хюриет дейли нюз\". Бюджетът бе одобрен след 12-дневни дебати, предава БТА. Председателят на Меджлиса Бинали Йълдъръм заяви, че бюджетът е бил подкрепен от 335 депутати, а 166 народни представители в 600-членния парламент са гласували против. Депутатите от управляващата Партия на справедливостта и развитието (ПСР) и Партията на националистическото действие (ПНД) подкрепиха плана за разходи за 2019 г.", "date": "2018.12.22", "title": "Турският парламент одобри бюджета за 2019 г."}
{"url": "https://www.24chasa.bg/novini/article/7212815", "text": "Съобщение, будещо смесени чувства у австрийската общественост, премина по австрийските медии: появил се е пропуск, издаден на името на австрийския император Франц Йосиф, който му дава право да присъства на среща на министрите на външните работи на ЕС по време на австрийското председателство. Депутатка от Партията на зелените поиска в парламента отговор от канцлера Себастиан Курц за това как е било възможно това да се случи. За неформалната среща на външните министри, състояла се във Виена в края на август, е бил издаден минимум един фалшив пропуск. Депутатката е показала пропуска, на който до името Франц Йосиф, ИМПЕРАТОР, е отпечатана и снимката на починалия през 1916 година австроунгарски владетел. Пропуските за подобни срещи на висши държавни служители се издават от Изпълнителния секретариат на Австрийското председателство във Федералното канцлерство. Виенската депутатка е посочила, че издаването на документа е възможно единствено ако е налице \"масивен пробив в сигурността\" и поиска обяснение от канцлера, който да посочи също така колко такива фалшиви документи са били издадени, кой ги е издал и дали чуждестранните гости са били информирани за голямата опасност, на която са били изложени. Федералното правителство е разгледало случая и е съобщило, че пропускът не е бил активиран и съответно лицето, което неправомерно би получило достъп до неформалната среща на външните министри, не е присъствало на срещата. Говорител на правителството е подчертал, че във връзка с този факт не е съществувал пробив в сигурността. Говорителят не е обяснил какви биха могли да са причините за издаването на подобен документ.", "date": "2018.12.22", "title": "Пропуск на починал австрийски император е бил издаден за среща на министри от ЕС"}
{"url": "https://www.24chasa.bg/novini/article/7212820", "text": "Заместник министър-председателят по икономическата и демографската Марияна Николова откри новия шестседалков лифт \"Мартинови бараки експрес\" в Боровец. „Новото лифтово съоръжение ще подобри качеството на услугата за посетителите“, заяви вицепремиерът и отбеляза, че кандидатурата на София за домакин на Младежката зимна олимпиада 2024 г., която беше одобрена от Столичния общински съвет, ще се отрази и на Боровец. Това съобщиха от пресцентъра на Министерския съвет. „Имаме намерение част от дисциплините да бъдат тук, което ще е възможност за Боровец отново да се заяви на международната сцена“, посочи вицепремиерът Николова. Тя подчерта, че страната ни има все още неизползван потенциал в тази посока, но това трябва да става в унисон с концепцията за устойчиво развитие, при стриктно спазване на законодателството процедури. Вицепремиерът обсъди заедно с кмета на община Самоков Владимир Георгиев, със заместник-министъра на туризма Любен Кънчев и с представители на „Бороспорт“ подготовката на курорта за зимния сезон. Новият лифт е с увеличен капацитет до 3000 човека/час при досегашен капацитет 1560 човека/час. Той заменя предишния четириседалков по съществуващата линия. Съоръжението е с иновативна технология и със значително увеличение на скоростта, което позволява изкачването от долна до горна станция да става само 3 мин. и половина.", "date": "2018.12.22", "title": "Вицепремиерът Марияна Николова откри нов шестседалков лифт в Боровец (Снимки)"}
{"url": "https://www.24chasa.bg/novini/article/7212826", "text": "Най-малко 800 души участват днес в протести на \"жълтите жилетки\" в Париж. Това съобщи радио \"Франс енфо\", като се позова на префектурата на полицията. Мнозинството от участниците в протестното движение се събраха в района на катедралата \"Сакре Кьор\" на Монмартър. Акцията във Версай, която, както се предполагаше, трябваше да стане най-многобройната, събра едва няколко десетки демонстранти. Както отбелязват местните медии, призивите да се излезе днес във Версай може да са били маневра за отвличане на вниманието, предаде БТА. Френското министерство на вътрешните работи съобщи, че за опазването на обществения ред са мобилизирани около 4000 полицаи и жандармеристи, включително над 1200 в Париж. ДПА отбелязва, че вчера и днес е имало отделни демонстрации на \"жълтите жилетки\". Около 100 души се събраха в Страсбург на моста \"Европа\" близо до границата с Германия. Те предизвикаха временно нарушение на транспорта, преди да пристигнат силите за сигурност, съобщи \"Франс енфо\". В южния град Перпинян 36-годишен водач на автомобил почина от раните си снощи, след като се удари в камион, участващ в протестите. Забавяния в автомобилното движение имаше и на югозапад в района на границата с Испания. През последните седмици общонационалните демонстрации изглежда губят инерция, отбелязва ДПА. Вчера френският парламент одобри нови разходи, чиято цел е да успокоят протестиращите от движение на \"жълтите жилетки\". Приетият законопроект предвижда от догодина извънредният труд да бъде освободен от данъчно облагане. От средата на ноември протестите се организират всяка седмица и бяха съпътствани от прояви на насилие в центъра на Париж.", "date": "2018.12.22", "title": "\"Франс енфо\": Около 800 души участват в протестите на \"жълтите жилетки\" в Париж"}
{"url": "https://www.24chasa.bg/novini/article/7212836", "text": "Китайската промишлено-търговска банка (ICBC) бе обявена за „международна банка на годината\" в Турция за нейния „особено голям принос\" към националната икономика. Призът бе връчен на шефа на ICBC Турция Гао Сянян от председателя на Националното събрание Бинали Йълдъръм на церемония в Истанбул. Наградите, организирани от водещото турско списание за икономика и финанси Turcomoney, са седмите поред, и се дават на институции и личности, допринесли за икономическото развитие на страната,  ICBC Турция бе създадена след като китайската банка закупи мажоритарния дял акции на турската „Текстилбанк\" през май 2015 г. Тя има лиценз за търговско, инвестиционно банкиране и управление на активи, и предоставя услуги на корпоративни клиенти. Самата ICBC през последните години неизменно оглавява глобалната класация на най-големите банки по размер на активите.", "date": "2018.12.22", "title": "Китайската ICBC стана международна банка на годината в Турция"}
{"url": "https://www.24chasa.bg/novini/article/7212828", "text": "България заема 46-а позиция сред общо 161 страни, изредени в класацията на сп. \"Форбс\" за най-добър бизнес-климат по данни от 2018 година. Рейтингът отчита 15 основни показателя - защита на правото на собственост, равнище на корупцията в съответната страна, данъчна политика, иновации, свобода - лична, търговска и финансова, качество на живота, развитие на инфраструктурата, размер и развитие на вътрешния пазар, политически рискове и др., предаде БТА. Като страни, предлагащи най-благоприятни условия за бизнес, са посочени Великобритания, Швеция, Нова Зеландия, Холандия, Хонконг, Канада, Дания, Сингапур, Австралия и Швейцария. В долната част на класацията виждаме Централноафриканската република, Конго, Гвинея-Бисау, Екваториална Гвинея и Чад, се посочва на сайта на американското списание. За оценка са използвани публикувани доклади на неправителствената организация \"Фрийдъм хаус\", фондацията \"Херитидж\", ООН, \"Трансперънси интернешънъл\", Световната банка и др. \"Въпреки благоприятния инвестиционен режим, включително ниските, плоски данъци върху печалбата, остават значителни предизвикателства. Корупцията в държавната администрация, слабата съдебна система, ниската производителност, липсата на прозрачност в обществените поръчки и съществуващата организирана престъпност все още обременяват инвестиционния климат и икономическите перспективи\" на България, отбелязва \"Форбс\".", "date": "2018.12.22", "title": "\"Форбс\": България се нарежда в топ 50 на най-добрите страни за бизнес в света"}
{"url": "https://www.24chasa.bg/novini/article/7212841", "text": "Иранското министерство на външните работи заяви, че американското военно присъствие в Сирия е навредило на региона. Това е първи коментар на иранското правителство след обявеното намерение на президента на САЩ Доналд Тръмп да изтегли американските войски от Сирия, предаде Асошиейтед прес, цитирана от БТА. Според говорител на министерството, цитиран днес от официалната иранска агенция ИРНА, присъствието на войските на САЩ по време на гражданската война в Сирия е навредило на мира и сигурността в региона. \"Разполагането и присъствието на американски сили в региона поначало беше погрешно, нелогично и източник на напрежение\", заяви той. Иран е ключов поддръжник на сирийското правителство. В публикация в Туитър в сряда Тръмп обяви, че изтегля всичките 2000 американски военни от Сирия. Вчера високопоставен кюрдски политик призова Франция да поеме по-активна роля в Сирия след изтеглянето на САЩ.", "date": "2018.12.22", "title": "Иран: Американското присъствие в Сирия \nнавреди на мира и сигурността"}
