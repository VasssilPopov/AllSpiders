{"url": "https://www.24chasa.bg/novini/article/6983110", "text": "Солидарността между Турция и Русия поражда ревност у някои страни. Това заяви руският президент Реджеп Тайип Ердоган в Йоханесбург, където е поканен за срещата на върха на страните от групата БРИКС, предаде ТАСС, цитирана от БТА. Това мнение Ердоган изрази ред руския президент Владимир Путин. Двамата разговаряха в кулоарите на съмита на БРИКС, като преговорите им бяха закрити за медиите. Путин отбеляза, че е много доволен, че има възможност за тази среща с Ердоган в кулоарите на форума на БРИКС в Йоханесбург. Ердоган пък каза, че разчита тази година Турция да бъде посетена от 6 милиона руски туристи. \"Нашите двустранни отношения се намират в подем. Това е съвършено очевидно и в областта на преодоляване на кризите, имам предвид сирийската криза, и в сферата на икономиката. По план се реализират всички наши крупни проекти\", каза Путин. Двамата лидери констатираха ръст на стокооборота и развитието на сътрудничеството в много области. \"Между нашите страни във всички области, това се отнася както за военната, така и за търговската, културната и туристическата сфера, с една дума във всички сфери, нашите двустранни отношения се развиват много бързо\", каза Ердоган. Той изрази увереност, че поставената цел за увеличаване на стокооборота ще бъде достигната и потокът от туристи от Русия ще се увеличи. Путин се пошегува, че ще приеме поканата на Ердоган да отидат в ресторант, когато Турция започне доставки на руско месо. \"Вие ми обещахте покана в ресторант\", каза Путин на Ердоган, припомняйки му минало обещание. \"Каня ви\", отвърна му Ердоган. \"Договаряме се, че когато вие пуснете на пазара месната продукция, когато в ресторанта има наши месни блюда, тогава ще обядваме заедно\", пошегува се Путин. \"С най-голямо удоволствие, ще ви очаквам\", отреагира шеговито Ердоган.", "date": "2018.07.26", "title": "Путин и Ердоган се срещнаха в кулоарите на срещата на върха в Южна Африка"}
{"url": "https://www.24chasa.bg/novini/article/6983077", "text": "Руският товарен кораб \"Прогрес МС-08\" повдигна орбитата на Международната космическа станция (МКС) със 700 метра, предаде ТАСС. Това бе оповестено от руския Център за управление на полетите (ЦУП). Маневрата бе извършена с помощта на двигателите на \"Прогрес МС-08\", които за целта функционираха 199 секунди, уточниха от ЦУП, съобщи БТА. След нея средната височина на орбитата на МКС се увeличи със 70 метра и е 405,5 км. Корекцията бе извършена за формиране на балистични условия за кацането и старта съответно на пилотираните кораби \"Союз МС-08\" и \"Союз МС-10\" през октомври. ", "date": "2018.07.26", "title": "Орбитата на МКС бе повдигната със 700 метра"}
{"url": "https://www.24chasa.bg/novini/article/6983083", "text": "Камарата на представителите на американския Конгрес прие днес окончателния текст на бюджета за отбраната за 2019 г. в размер на 716 милиарда долара, предадоха Ройтерс и ТАСС, цитирани от БТА. Текстът има за цел да обуздае инвестициите на Китай в САЩ. Той забранява на американското правителство да използва технологии от големи китайски телекомуникационни фирми, отбелязва Ройтерс. Законопроектът, който трябва да бъде одобрен и от Сената, бе приет от Камарата на представителите с 359 срещу 54 гласа. Макар и да налага контрол върху договорите на американското правителство с компаниите Зет Ти И и Хуавей, ограниченията са много по-малки от първоначално планираните. Проектозаконът засилва и правомощията на Комитета за чужди инвестиции в САЩ, който дава оценка дали предложените чужди инвестиции представляват опасност за националната сигурност. В проекта на нормативния акт се казва, че част от средствата, предвидени в него, ще бъдат за противодействие на растящата заплаха от страна на Русия, а също и за военна помощ за Украйна, предаде ТАСС. Законодателите решиха да продължат забраната за сътрудничество между Пентагона и руското министерство на отбраната, която действа вече от няколко години. Конгресмените решиха също така \"да забранят на американското правителство да признава\" анексията на Крим към Русия. Законодателите включиха в проекта за бюджета 250 милиона долара за доставка на военна помощ за Украйна, в това число и \"отбранителни въоръжения със смъртоносен характер\". В бюджета за настоящата фискална година за тази цел бяха отделени 200 милиона долара.", "date": "2018.07.26", "title": "Долната камара на американския Конгрес прие бюджета за отбраната за 2019 г."}
{"url": "https://www.24chasa.bg/novini/article/6983087", "text": "Самолет на иракската авиокомпания Ираки еъруейз, изпълняващ полет от Машад в Иран до иракската столица Багдад със 157 души на борда, едва не катастрофирал заради спор, възникнал между пилота и помощник пилота, предаде Франс прес, цитирана от БТА. Двамата се скарали за поднос с храна, донесен в пилотската кабина. Министерството на транспорта на Ирак е започнало разследване, а иракските медии коментират с ужас или ирония случилото се и питат дали става дума за пилоти или за шофьори на маршрутки. Не става ясно кога се е случил инцидентът. В писмо, адресирано до прякото си ръководство, помощник пилотът разказал, че докато самолетът летял, тонът в пилотската кабина ескалирал. Пилотът възразил стюардеса да донесе на помощник пилота блюдо с храна, тъй като той не му поискал предварително разрешение. Това станало, по думите на помощник пилота, след като пилотът се бил нахранил. Стигнало се до непристойни изказвания от страна на пилота и накрая той ударил и напсувал помощник пилота. Тогава в пилотската кабина дошъл и представител на службите за сигурност, който се намирал в самолета. Машината била приземена успешно в Багдад, но полемиката продължила и след това и отново се стигнало до удари от страна на пилота. Накрая помощник пилотът трябвало да се защити и да отвърне на ударите. Авиокомпания Ираки еъруейз каза, че е отстранила и двамата пилоти и увери, че те няма да се измъкнат от най-строгите санкции, като забрана за летене.", "date": "2018.07.26", "title": "Самолет едва не катастрофира заради спор за храна между пилотите"}
{"url": "https://www.24chasa.bg/novini/article/6982985", "text": "Районният съд в Добрич остави в ареста Мирослав Дяков, на 32 г., който повече от 20 дни държал насила в апартамента си 18-годишната Виктория Георгиева. Момичето бе открито в безпомощно състояние във вторник, в момента е в болницата в града в съзнание, стабилизирано и адекватно. Дяков получи две обвинения - за държане на наркотични вещества и противозаконно лишаване от свобода, което е продължило повече от 2 денонощия и е по особено мъчителен начин за жертвата и с опасност за нейното здраве. На 3 юли Виктория отива в апартамента на Мирослав, който е до кооперативния пазар в Добрич, и не се прибрала. “Майка ѝ Атанаска Димитрова дойде на 10 юли в Първо РПУ и заяви, че дъщеря ѝ я няма от седмица”, каза главният инспектор Добромир Пеев, началник на управлението в Добрич. В заявителския материал жената посочила Мирослав Дяков като приятел на момичето. На 24 юли е извършено претърсване на жилището на родителите на Дяков, където са били открити минимални количества наркотични вещества. После е обискиран и неговият дом, там е намерено и момичето в безпомощно състояние, разказа Румяна Арнаудова, говорител на главния прокурор.   Похитителят е задържан за 72 часа. “Откриването на Виктория не е случайно. Беше обявена за местно и за общодържавно издирване. Понеже държим Мирослав под наблюдение, направихме претърсването в апартамента, който обитава, и не само в него”, допълни Добромир Пеев. В четвъртък заседанието на съда беше проведено при закрити врата по искане на защитата на Дяков с мотив, че щели да се изнасят лични данни. “Според лекарите Виктория е загубила много кръв При разговора с нея тя обясни, че кръвоизливите са били от носа и устата и са били предизвикани от удари. Няма вътрешни кръвоизливи, нито счупени кости. Видях гнойни рани по лицето ѝ, като гасени от цигара. Имаше рани навсякъде – по главата, по ръцете, по краката”, каза окръжният прокурор Пламен Николов. “Мирослав Дяков има общо 6 осъждания за държане на наркотици, две от тях - с цел разпространение. Присъдите му са 8 месеца лек режим, година и 6 месеца лишаване от свобода, 6 месеца лишаване от свобода при строг режим и др.”, обяви зам. районният прокурор Павел Любенов. На съдебното заседание Дяков не се е признал за виновен. Заявил е, че държавата няма политика да го лекува. Има и 3 неприключили наказателни производства – отново за държане на наркотици. “В момента Виктория е в отделението по реанимация на болницата. Тя е в съзнание, контактна, със стабилни жизнени показатели. Когато я доведоха в спешното отделение, беше уплашена, стресирана, в шок. Видях, че е малтретирана. 21 години работя като лекар, такова нещо не съм виждал”, каза д-р Бисер Ботев, зам.-директор на болницата в града. Според него има външни следи от нанесен побой по глезените, ръцете и в областта на лицето. “Проблемът при нея не е толкова физически, който ще решим, проблемът е психически, който се лекува дълго и трудно”, добави д-р Ботев. При постъпването на Виктория в болницата се наложило кръвопреливане. Тя е с рядка кръвна група – АB отрицателна, която е доставена и от Варна. От училището, където учи момичето – Професионалната гимназия по ветеринарна медицина, директорката д-р Светла Тодорова заяви, че учи в самостоятелна форма и е в XI клас.", "date": "2018.07.26", "title": "Наркоманът, държал в плен Виктория 20 дни: Не съм виновен. Държавата не ме лекува"}
{"url": "https://www.24chasa.bg/novini/article/6983103", "text": "Президентът на Сирия Башар Асад призова в Сирия да се върнат всички сирийски бежанци, предаде ТАСС. \"Ние искаме всички сирийци да се върнат в Сирия, особено след като тероризмът бе победен в Алепо в края на 2016 г.\", каза Асад в интервю с руски журналисти, цитиран от БТА. Той припомни, че сега повечето от сирийските територии вече са освободени от терористи и призова бежанците, основно онези сирийци, които са имали едно време бизнес в Сирия, да се върнат обратно. Асад каза, че въпросът за ускоряване на връщането на бежанците е главна тема за обсъждане между Дамаск и Москва. Относно военното присъствие на Русия в Близкия изток Асад каза, че то е необходимо за балансиране на силите в този регион и е нужно, докато не се възстанови политическото равновесие в света. \"Въоръжените сили на Руската федерация са важни за баланса в нашия регион, най-малкото в Близкия изток, дотогава, докато не се измени политическото равновесие в света. А може и това да не стане, това ние не знаем\", каза Асад и добави, че \"затова е важно и нужно\" военното присъствие на Русия в Близкия изток. Относно Сирия Асад каза, че руското военно присъствие е дългосрочно. \"Сега съществува договор между Сирия и Русия относно базата в Хмеймим, както вие знаете. Той ще действа още над 40 години. Ако въпросът стоеше така: Дойде ли тук руската армия, за да се бори само с тероризма, то тогава защо да се сключва договор за над 40 години? Можехме да се ограничим само с няколко години и после постоянно да го продължаваме\", каза Асад. Президентът заяви, че Идлиб и други убежища на терористите ще станат приоритетни направления за армията на Сирия. Той припомни, че целта не е само връщане на контрола върху Идлиб, но и върху територии в източните части на Сирия, които се контролират от различни групировки, като някои от тях са Ислямска държава, Джебхад ан Нусра и други екстремистки формирования. Асад нарече организацията \"Бели каски\" маска на терористичните групи Ал Каида и Джебхад ан Нусра. \"Такава организация като \"Белите каски\" не съществува. Това е просто маска, маска на Ан Нусра\", каза Асад. Той каза, че за \"Белите каски\" в Сирия има два пътя - амнистия или ликвидация. \"Съдбата на \"Белите каски\" е такава както на всеки терорист. Има два пътя - или да снемат оръжие и да се възползват от амнистия, или да бъдат ликвидирани, както другите терористи\", каза Асад. Той заяви, че болшинството от \"Белите каски\" са избягали в Идлиб, където са се присъединили към терористите.", "date": "2018.07.26", "title": "Асад призова сирийските бежанци да се върнат в Сирия"}
{"url": "https://www.24chasa.bg/novini/article/6982995", "text": "Представител на Обединените арабски емирства (ОАЕ) отрече днес твърденията, че свързаните с Иран йеменски бунтовници хуси са атакували международното летище в столицата на ОАЕ Абу Даби, предаде Ройтерс, цитирана от БТА. \"Дейностите на летището се изпълняват както обикновено\", каза представителят пред Ройтерс. Управляваната от хусите телевизия \"Ал Масира\", съобщи по-рано, че групировката е атакувала международното летище в Абу Даби с дрон. ОАЕ са част от международната коалиция, която води военни операции срещу хусите в Йемен.", "date": "2018.07.26", "title": "ОАЕ: Летището в Абу Даби работи нормално, няма атака от страна на бунтовниците хуси"}
{"url": "https://www.24chasa.bg/novini/article/6983058", "text": "Подялба на Косово няма да има, а Прищина ще продължи да защитава правата на албанците в Южна Сърбия, заяви днес косовският президент Хашим Тачи след среща с представители на албанското малцинство в Сърбия, предаде Танюг. На пресконференция след срещата той каза, че тя не е имала нищо общо с размяната на територии със Сърбия, за която напоследък все по-често се говори. Президентът подчерта, че тази тема няма да бъде обсъждана в диалога с Белград, а окончателното споразумение, което ще бъде постигнато в преговорите със Сърбия, ще бъде \"между две независими държави\". Той обеща, че Косово винаги ще се грижи за албанското малцинство, което остава да живее в Сърбия, информира БТА. Коментирайки спекулациите за разделяне на Косово или размяна на територии със Сърбия, косовският премиер Рамуш Харадинай заяви днес в предаване на косовската телевизия, че \"Косово вече е малко, няма да има делене\". Той отказа да говори повече по темата. Подобна беше и реакцията на лидера на опозиционното движение Самоопределение Албин Курти, който заяви днес, че размяна на територии или корекция на границите на Косово няма да има, а приказките за тях са \"нов трик\" и измама в ущърб на Прищина. Курти заяви, че мотивите на страните в диалога Белград-Прищина нямат нищо общо със сърбите в Косово и албанците в Сърбия. Сръбските представители се стремят Белград по-скоро да се приближи до Европейския съюз, а косовските - да се отдалечат от Специалния съд за военни престъпления в Косово, смята Курти.", "date": "2018.07.26", "title": "Хашим Тачи: Размяна на територии със Сърбия няма да има"}
{"url": "https://www.24chasa.bg/novini/article/6982924", "text": "От 1 ноември зелената зона за паркиране в София ще се увеличи с още над 5500 места. Паркирането става платено в горен “Лозенец”, част от “Красно село” - между булевардите “И. Гешов”, “П. Славейков”, “Тотлебен” и “Г. Софийски”, част от район “Възраждане” - между булевардите “К. Величков”, “Сливница”, “Ал. Стамболийски” и улиците “Д. Петков” и “Опълченска”, и в район “Оборище” - между булевардите “Христо и Евлоги Георгиеви”, “Ситняково”, “Д. Николаев” и ул. “Черковна”. Така местата за паркиране в след като Столичният общински съвет прие промените в наредбата за организацията на движението. В момента винетни стикери ползват 17 000 софиянци, живеещи в двете зони. От ЦГМ са създали организация да няма опашки за хората от новата зелена зона и за тези, които трябва да си подновят стикера. “Ще отворим нов офис на метростанция “Европейски съюз”, тъй като очакваме от “Лозенец” да има най-много хора, които ще подават документи за издаване на стикер за паркиране. Имаме готовност той да заработи от средата на август. Хората могат по-рано да си получат стикерите, които ще влязат в сила от 1 ноември. Ще разпространим и брошури по кварталите”, обясни Румяна Милова от Центъра за градска мобилност. Тя напомни, че документи за стикер за паркиране може да се подават и онлайн на сайта на ЦГМ, а за въпроси гражданите могат да звънят на 0700 13233. Хората, чиито винетки изтичат и трябва да ги подновят, пък ще получат мейл с напомняне от ЦГМ. С промените в наредбата се въвежда и ограничение до 3 винетни стикера на домакинство. Те Досега можеше най-много за 1 година. Платени обаче стават и паркингите на блокове, които не са на улицата. Глобата за паркиране по пешеходни зони, тротоари и градинки пък ще е от 50 до 200 лв. Досега максималният ѝ размер бе 500 лв. Санкцията за заемане на място за хора с увреждания ще е 200 лв. Въвежда се и глоба от 150 лв. за паркиране на трамвайни линии. Нощен служебен абонамент за паркиране в синята зона за заведения и хотели въвежда общината. Нощното паркомясто ще струва 650 лв., колкото е и дневното. То ще важи от 19,30 ч до 8,30 ч и ще се ползва и през уикендите. По искане на кмета на София Йорданка Фандъкова СОС реши нощният абонамент да се въведе тестово за 6 месеца. Анализ ще покаже дали услугата ще се въведе за постоянно. Фандъкова бе категорична, че няма необходимост от въвеждане на нощна синя зона. Контролът по паркирането вечер ще се прави от паяци и Общинска полиция. Неправомерно заелите място от служебен абонамент директно ще се репатрират. Сега в синя зона има 460 служебни паркоместа. ЦГМ купи нови 10 паяка преди месец. Ще работят и поне още 8 от старите. Очакваме скоро да получим разрешение за строеж на нов паркинг в “Надежда” и се надяваме до есента да е готов. Половината ще се ползва като наказателен, а 80 ще са местата за обществено ползване, каза Румяна Милова от ЦГМ. С 1,9 млн. лв. общинското дружество ще ремонтира тротоари в зоните за паркиране. Над 2600 спирки на градския транспорт в София ще бъдат дадени на концесия, след като в четвъртък СОС одобри старта на процедурата. Спирките са разделени в 4 пакета, като един кандидат може да получи най-много два, за да няма монопол. Срокът на концесията ще е 15 г. с опция за още 5 г. По 400 от спирките ще има рекламни елементи, а по 300 - павилиони за продажба на вестници и дребни пакетирани стоки. Общината очаква да получава по 80 000 евро годишно концесионна такса. До 2 г. концесионерите ще трябва да подменят всички 2600 спирки. Новите ще трябва да са съобразени с визията, изработена от екипа на главния архитект Здравко Здравков. В нея са описани видът на материалите на спирките, навесите и т.н. От 1100 спирки с навеси сега след концесията те ще се увеличат с още 400 - 700. Според съветници от БСП обаче условията в концесията създават риск от монопол върху рекламата. Получихме финансово-икономическия анализ за концесията, който е няколкостотин страници, преди дни. Невъзможно е да се запознаем с детайлите, каза Калоян Паргов. Според левите общината може сама да стопанисва спирките и да получава приходите от рекламата. За да подмени всички спирки, общината трябва да даде над 18 млн. лв., а с концесията те ще бъдат спестени - така Йорданка Фандъкова обясни защо решението е добро за града. Бе категорична, че са заложени ясни регламенти за прекратяване, ако договорът не се спазва. Очаква обаче процедурата да бъде обжалвана и не е ясно кога ще стартира реално. Фандъкова даде пример с концесията за градски велосипеди под наем, която е в съда от 2 г. Рекламните послания по витрините в София ще заемат до 20% за обекти в центъра и до 30% за останалите квартали. Това ограничение е част от новата наредба за реклмата, приета от СОС. Забранява се покривната реклама в историческия център. Увеличават се разстоянията между билбордовете, като така броят им ще се намали. Забранява се поставянето на послания с LED дисплей. Светещи реклами ще има само в пешеходни зони. Забранява се поставянето на фризери, грилове и барбекюта по тротоарите в центъра. “Наредбата е доста рестриктивна, но целта е да изчистим града. Ефектът няма да се види още утре, защото трябва да изтекат сегашните договори”, обясни главният архитект Здравко Здравков. До 4 месеца той трябва да внесе указания за визията на летните градини към заведенията. След приемането им от СОС собствениците ще имат 1 г. гратисен период да приведат съоръженията според изискванията за цветове и материали.  Последните 4 коня от конната база в Борисовата градина ще бъдат предоставени за отглеждане на “Анимал Рескю София”. Кончетата Рапира, Беатрис, Принц и Марта вече са възрастни, а едно дори е с онкозаболяване. Неправителствената организация е поискала от Столичната община да поеме грижата за животните. Тя има база под наем, в която се отглеждат и други коне. Тече и процедура за регистрация на животновъден обект. Теренът от 50 дка е собственост на организацията и граничи с пасище, на което конете ще могат да се разхождат. В началото на 2018 г. за кончетата се подготвяше обявяване на търг, но СОС се отказа, за да търси други варианти за животните. Причината беше, че организацията, с която “Спортна София” има договор за стопанисване на конната база, спря да плаща наем. Неин ангажимент по договор бе и грижата за конете. С решението на СОС възлагаме на кмета на район “Средец” да проведе конкурс за отдаване под наем на конната база до приемането на подробния устройствен план на Борисовата градина или най-късно до 2 г., каза шефката на екокомисията Лорита Радева. В проекта за плана конната база се мести в Ловния парк, а на сегашното ѝ място ще има площадка за ролери и скейт.", "date": "2018.07.26", "title": "Решено! От 1 ноември зелената зона в София  расте с 5500 паркоместа (Обзор)"}
{"url": "https://www.24chasa.bg/novini/article/6983065", "text": "Германската федерална полиция съобщи, че екип от нейни съдебни лекари помагат в Гърция за идентифициране на жертвите от горските пожари в Атика, предаде Асошиейтед прес,цитирана от БТА. Екипът включва ветерани от големи бедствия като самолетна катастрофа в Германия през 2002 г., при която загинаха 71 души, и цунами в Индийския океан през 2004 г., отнело живота на най-малко 225 хиляди души в няколко азиатски страни. При горските пожари в гръцката област Атика в началото на седмицата загинаха 82 души. Гръцките власти обявиха, че идентифицирането на жертвите е трудно, тъй като много от телата в моргата са силно обгорели.", "date": "2018.07.26", "title": "Германски лекари помагат за идентифициране на жертвите в Гърция"}
{"url": "https://www.24chasa.bg/novini/article/6983074", "text": "Силна буря, съпровождана с градушка, връхлетя централните части на Белгия, предаде ТАСС. От летището на Брюксел временно беше преустановено излитането на полетите, а идващите самолети бяха пренасочвани към съседни страни, съобщава телевизия Ер Те Бе Еф, цитирана от БТА. По-рано днес в Белгия имаше рекордни жеги, а температурата в Брюксел достигна 38 градуса.", "date": "2018.07.26", "title": "Силна буря, съпровождана с градушка, връхлетя Белгия"}
{"url": "https://www.24chasa.bg/novini/article/6982975", "text": "Временно е затворен пътят между София и Перник в района на Владая, съобщават от МВР. Причината е тежка катастрофа между два автомобила по-рано тази вечер. При инцидента има един пострадал човек. Пътуващите могат да заобикалят участъка като минават по магистрала \"Люлин\".                                                                                                                                                                                                                                                                                                                       ", "date": "2018.07.26", "title": "Заради катастрофа временно е затворен пътят София - Перник, в района на Владая"}
{"url": "https://www.24chasa.bg/novini/article/6982982", "text": "Израел реагира днес със \"смут и разочарование\" на изявления на румънския министър на земеделието Петре Дая, в които той направи асоциация между изгарянето на прасета заради огнищата на африканска чума и Холокоста, съобщават Аджерпрес и Ройтерс. Дая направи тази аналогия в кратко телевизионно интервю вчера, говорейки за мерките, които ветеринарните власти предприемат във връзка с разпространението на африканска чума по свинете, довела до умъртвяването на близо 45 000 прасета, предава БТА. \"Няма противоотрова, няма ваксина, няма лекарства. Единственият метод е избиването. Прасетата се изгарят (. . .) Там е като в Аушвиц\", заяви министърът. В изявление днес израелското посолство в Букурещ изрази смут от думите на министъра. Посолството също така изрази надежда, че подобна асоциация е била направена поради липса на задълбочени познания за това какво са Холокоста и Аушвиц, без намерение да бъде обидена паметта на милионите жертви. Министърът се извини днес за думите си. \"Заявявам уважението си към всички членове на еврейската общност и уточнявам, че исках да представя особено тежката ситуация, с която се сблъскват в този период свиневъдите заради африканската чума по свинете. В душата ми има много болка, исках само да опиша ужасяващите моменти, през които минават нашите фермери\", заяви министърът, като подчерта, че \"никого не е обиждал през живота си\". Опозиционният Съюз за спасение на Румъния (ССР), както и движението \"Румъния заедно\" на бившия премиер Дачиан Чолош, поискаха оставката на министъра. \"Сравнението на министъра, който прави препратка към Холокоста и жертвите му, не може да бъде отминато. Искаме от правителството незабавно да уволни Дая. Невероятно е как един представител на правителството може да бъде толкова безотговорен (. . .) Сравнението на изгарянето на прасетата с една трагедия, взела милиони жертви, е неприемливо\", заяви лидерът на ССР Дан Барна. Румъния призна своята роля в избиването на евреи по време на Холокоста едва през 2003 г. Чувствителността към Холокоста и познанията за него остават откъслечни, отбелязва Ройтерс. Румъния бе съюзник на нацистка Германия до август 1944 г., когато сменя страните, и голяма част от собствеността на евреите, конфискувана по време на войната, след това е национализирана от комунистическото ръководство. Според доклад от 2004 г. на комисията, ръководена от нобеловия лауреат Ели Визел, между 280 000 и 380 000 румънски и украински евреи са били убити от цивилните и военните власти в Румъния и районите, контролирани от нея по време на войната. Румънското еврейско население преди войната е било около 800 000, а сега по-малко от 11 000 евреи живеят в 20-милионна Румъния, посочва Ройтерс.", "date": "2018.07.26", "title": "Израел: Разочаровани сме от изказването на Румъния за Аушвиц"}
{"url": "https://www.24chasa.bg/novini/article/6982933", "text": "Фалшив сигнал за бомба е върнал на летището в Роаси край Париж самолета на авиокомпанията Еър Чайна, изпълняващ полет от Париж за Пекин, предаде Франс прес, цитирана от БТА. Инцидентът бил предизвикан от пътник, който закъснял за полета заради ситуация с подозрителен багаж на един от терминалите на летището. Той се обадил по телефона на пасажер в самолета и му разказал за инцидента, причинил закъснението. Пасажерът обаче не чул добре и вместо за евентуално съмнение за бомба на терминала, разбрал, че има съмнения за бомба в самолета. Така се наложило машината да се върне в Париж 30 минути след излитането й по обед местно време. Според източник, близък до разследването, мъжът, предизвикал връщането на самолета, е австралиец. Той бил задържан. По-рано се съобщаваше, че самолетът е Боинг 787 и на борда му имало 290 души.", "date": "2018.07.26", "title": "Фалшив сигнал за бомба върнa самолет в Париж (Обновена)"}
{"url": "https://www.24chasa.bg/novini/article/6983013", "text": "Гери-Никол се е отметнала от ангажимента си да пее за БСП, разкриха от партията. Тя и певицата Дара бяха наети от “Позитано” 20 за концерт по време на международната младежка среща, която ще се проведе в Казанлък в петък. С нея ще стартират събитията преди традиционния червен събор на Бузлуджа. Поканени са представители на младежките организации на сродните леви партии от 6 балкански държави, сред които и младежите на македонския премиер Зоран Заев. За участието си Гери-Никол е сключила договор със соццентралата за хонорар от 3500 лв., разкриха запознати. Младата звезда обаче имала ангажимент във Варна за същия период. Името на нашумялата певица се появи на афиш, рекламиращ събитието на комсомола, заедно с това на колежката ѝ Дара. На историческата поляна в неделя пък ще пее Горан Брегович. Преди това в Казанлък лидерката Корнелия Нинова лично ще поведе колоездачен пробег за купа “Бузлуджа 2018”.", "date": "2018.07.26", "title": "Гери-Никол се отказа да пее за БСП на Бузлуджа"}
{"url": "https://www.24chasa.bg/novini/article/6982991", "text": "Страховит пожар бушува в немската провинция Бранденбург. 50 хектара гора се е запалила край магистралите А9 и А10 край Потсдам, предава немското издание \"Билд\". На метри от магистралите се издига димна завеса. Предстои евакуация на жителите от Фихтенвалде. От пожарната служба са публикували съобщение в туитър, в което призовават хората да си приготвят важни документи, дрехи и лекарства, които ще са им нужни.  \"Огънят се разпространява изключително бързо - обхванал е 50 хка. Това е най-големият пожар на борова гора в Бранденбург досега\", каза говорител на пожарната. Над 400 огнеборци са заминали към мястото, за да окажат помощ за потушаването на стихията. ", "date": "2018.07.26", "title": "Огромен горски пожар и в Германия, 50 хектара горят край Потсдам (Видео)"}
{"url": "https://www.24chasa.bg/novini/article/6982886", "text": "Хората с увреждания ще получават по-високи помощи, а личен асистент ще се предоставя спрямо индивидуалните нужди. Това са част от предложените промени в подготвящия се проект за закон за хората с увреждания. Лично социалният министър Бисер Петков донесе двата варианта на документа при двата палаткови лагера до парламента – на майките на деца с увреждания и на организациите на хората с увреждания.  За да се вдигнат помощите те вече ще се смятат на база линията на бедност, а не спрямо гарантирания минимален доход. \"Сегашните интеграционни добавки се заменят от нов вид финансова подкрепа, това са месечни плащания, които включват в себе си интеграционни добавки и са в по-висок размер и са обвързани с линията на бедност. Това предполага, че ежегодното актуализиране на линията на бедност сега 321 лв, а за догодина 348 лв. ще ги актуализира всяка година. Те ще са са обвързани според степента на увреждане. В най-голям размер са за хората, които получават социални и инвалидни пенсии с чужда помощ, разчели сме, че това са 14 833 души\", обясни Бисер Петков. В новата форма на подкрепа ще бъде включена и т.нар. социална инвалидна четвъртинка- 34 лв.   Предвижда се новата индивидуална оценка да се прави или от Агенцията за хората с увреждания, или от Агенцията за социално подпомагане. Личен асистент пък ще се прави по нова скала на зависимост.   ", "date": "2018.07.26", "title": "Хората с увреждания с по-високи помощи и личен асистент спрямо нуждите (Видео, снимки)"}
{"url": "https://www.24chasa.bg/novini/article/6982908", "text": "Над 400 души бяха евакуирани днес следобед от Международното летище в румънския град Сибиу заради неизвестно вещество, което изпускало остра миризма, предаде агенция Аджерпрес, като се позова на Инспектората за извънредни ситуации. Говорителката на Инспектората Рамона Нистор заяви, че не е известно за какво вещество става дума, но допълни, че няма пострадали хора. Започнало е проучване и идентифициране на веществото, а въздушният трафик не е бил засегнат, предава БТА. Летището в Сибиу е не само основен вход за влизане в окръга, но и в Трансилвания, отбелязва Аджерпрес. Префектът на Сибиу Адела Мунтян критикува ръководството на летището и Окръжния съвет на Сибиу за сигурността на аеропорта с оглед на срещата на високо равнище на ЕС, която ще се състои догодина в града.", "date": "2018.07.26", "title": "Евакуираха летище в Румъния заради вещество с остра миризма"}
{"url": "https://www.24chasa.bg/novini/article/6982910", "text": "Бившият премиер на Италия Силвио Берлускони предрече, че коалиционното правителство на движението \"Пет звезди\" и партията \"Лига\" ще се разпадне до няколко месеца. Председателят на партията \"Форца Италия!\" заяви това днес по време на среща със свои привърженици, предаде италианската агенция АНСА, цитирана от ТАСС и БТА. На парламентарните избори в Италия през март т.г. нито една партия не получи достатъчно мнозинство за съставяне на свое правителство. В хода на дълги и сложни преговори \"Лигата\" първоначално се съюзи с \"Форца Италия!\", но после се отказа и влезе в коалиция с \"Пет звезди\". Така Берлускони и партията му се озоваха в опозиция, припомни ТАСС. Според руската агенция италианските медии често пишат за противоречията в правителствената коалиция, както и за различията в позициите на отделни министри. Освен това основни членове на кабинета на практика водят дискусиите си чрез публикации в \"Туитър\" или \"Фейсбук\".", "date": "2018.07.26", "title": "Берлускони предрече разпад на коалиционното правителство на движението \"Пет звезди\""}
{"url": "https://www.24chasa.bg/novini/article/6982932", "text": "Сирийският Червен полумесец започна днес да раздава хуманитарните помощи от Франция в Източна Гута, предаде Франс прес, цитирана от БТА. Организацията написа днес в профила си в Туитър, че започва раздаването на 3840 одеяла и 572 кухненски комплекта и палатки. \"Седем камиона, превозващи помощите, пристигнаха в град Дума. Там те бяха разтоварени под надзора на ООН в централата на Сирийския Червен полумесец, а след това ще бъдат раздавани и в останалите градове и населени места на Гута\", заяви пред Франс прес представител на Червения полумесец. \"Тази хуманитарна операция се осъществява съвместно с Русия и е под надзора на представителството на ООН в Сирия. Нуждите на населението продължават да бъдат значителни няколко месеца след края на сраженията\", заяви говорител на френското външно министерство. Военният самолет Антонов 124 се приземи в събота в руската база \"Хмейним\", Западна Сирия, като докара 44 тона изпратени от Франция медицински материали и вещи от първа необходимост. Събраните от Франция и доставени от Русия помощи са на обща стойност от 400 000 евро, посочва френското външно министерство.", "date": "2018.07.26", "title": "Започна раздаването на помощите от Франция в Източна Гута"}
{"url": "https://www.24chasa.bg/novini/article/6982940", "text": "Сирийската армия установи контрол над населено място в провинция Кунейтра в югозападната част на Сирия и достигна границата на демилитаризираната зона, разделяща сирийските от израелските войски на Голанските възвишения, съобщи агенция САНА, цитирана от ТАСС. По нейна информация подразделенията на правителствените войски са влезли в селището Хамидия, разположено на 3 км от град Кунейтра. Те издигнаха там националния флаг, предава БТА. Сапьори ще претърсят района, за да обезвредят евентуални взривни устройства, оставени от бунтовниците. Миналата седмица бе обявено локално примирие между сирийските власти и въоръжената опозиция в провинцията, по силата на което бойците можеха да се предадат или да се изтеглят с оръжията и семействата си към провинция Идлиб.", "date": "2018.07.26", "title": "Сирийската армия превзе селище край Голанските възвишения (Снимки)"}
{"url": "https://www.24chasa.bg/novini/article/6982963", "text": "Проливен дъжд се изля във Варна. Придвижването по основните булеварди е затруднено поради огромните количества вода, предава Нова телевизия. В отделни райони на града валежите са интензивни. Има и гръмотевична дейност с усилване на вятъра. Трафикът се осъществява с повишено внимание заради мокрите пътни настилки.", "date": "2018.07.26", "title": "Проливен дъжд наводни улици в морската столица (Видео)"}
{"url": "https://www.24chasa.bg/novini/article/6982914", "text": "Настъпи най-тежкият момент за роднините на жертвите в Гърция – разпознаване на телата. Съдебните медици не допускат родители да видят изгорелите трупове на децата си. Самите те признават, че не издържат на гледките. Практика на тези медици е да не коментират случаи пред медиите. Този път си го позволиха, но не в търсене на сензация. “В практиката си сме видели човешката болка от всички страни. Обикновено сме устойчиви психически, работили сме във военни райони. Но случилото се в Атика е бедствие”, казват те. Жертвите вече са 82, а сред ранените също има деца в критично състояние. Шефът на отдела по съдебна медицина в Пирея д-р Илиас Богьокас предупреди, че не допускат родителите да видят телата на децата. Вземат им само проби за ДНК експертиза. “Ние също не можем да понесем тази гледка. Сменяме се често с колегите, защото емоционалното напрежение е убийствено. Как да позволиш на родител да види детето си при тези обстоятелства?”, пита той. И добавя, че пред отделението е страшно. Писъци и плач се носят от всички страни Д-р Никос Каракукис, който завежда отдела по съдебна медицина в Атина, съобщи,че се работи по няколко метода, за да установят самоличността на жертвите. Със съдебните лекари има и екип от стоматолози. Понякога се налага да се идентифицира стоматологичният статус, казват зъболекарите. Но уточняват, че има жертви в състояние, където дори и ДНК тест не може да се извърши. Медиците работят денонощно с обещание до събота телата на жертвите да се предадат на роднините. Лекарите бързат, за да облекчат, ако въобще това е възможно, болката на близките. По този начин те ще могат да се простят с тях. Продължава да е страшна драмата и за тези, които още не знаят дали близките им са сред жертвите. Техните страдания са безкрайни. Дават кръв за експертиза и се молят поне да ги намерят Молят се да не са изчезнали в морето, защото няма да ги открият. В същото време водолази не спират да търсят. Те откриват лични вещи на изчезнали хора. Предават ги на полицията, а роднините се опитват да ги разпознават. “Как по портмоне, части от дрехи и обувки да познаеш дали някой се е хвърлил в морето да се спасява и е изчезнал”, питат полицаи. Но хората ги няма. Нито сред живите, нито сред мъртвите. Остава надеждата, че все пак може да са оцелели. Мисъл, на която вече не вярват роднините, но все пак се надяват. След извършената експертиза лекарите са категорични за причината за смъртта - тежки изгаряния, задушаване от дима или удавяне. Психолози оказват помощ на роднините, отишли да търсят свои близки. Страхуват се, че много от тях няма да издържат на скръбта. Съдбата на близначки на 9 г., които изчезнаха по време на пожарите, прикова вниманието на цяла Гърция, разказват британски медии. Както “24 часа” вече писа, отчаяният баща на децата се беше успокоил малко, след като видял репортаж по телевизията, показващ как кораб спасява семейства и малки деца. Бащата бил убеден, че е видял сред евакуираните и малките София и Василики. На кадрите се виждало как спасители увиват с одеяла малките момиченца. Те били в курорта Рафина, един от най-засегнатите от огнения апокалипсис, на почивка заедно с баба си и дядо си. Кратката надежда обаче отново се превърнала в агония, когато полицията информирала бащата Янис Филипополус, че това не са близначките му. Снимки на 9-годишните момиченца са разлепени навсякъде от полицията с надеждата да бъдат открити. Бабата и дядото на близначките също са сред изчезналите. Пожарникари продължиха да претърсват и в четвъртък опожарените къщи, а водолази да търсят оцелели или трупове в морето. Междувременно бе съобщено, че сред загиналите има и белгийски турист, който е бил на почивка в опустошения курорт Мати. По-рано стана ясно, че жертви са станали майка и син поляци, както и ирландски младоженец, чиято булка е тежко ранена. Неволите на жителите на Атина и околните селища обаче не свършват. Все още разтърсени от едното бедствие, те бяха сполетени от друго. Северно предградие на Атина бе наводнено днес след внезапна буря, предаде АП. Противопожарната служба в гръцката столица е получила 140 обаждания за помощ за изпомпване на вода от наводнени домове и офиси. Хора бяха блокирани на голям паркинг на открито в предградието Маруси сред неочаквано оформилото се кално езеро. Властите призоваха шофьорите да избягват района и затвориха за движение пътя, който води северно от Атина от главната магистрала. Къщи, построени хаотично сред борове, липса на план за евакуация, зле организирани и съсипани от мерките за икономии държавни служби: мащабите на човешките жертви и материални щети от пожарите около Атина не изненадаха експертите, пише АФП. Според инженера по водите и горите Никос Бокарис, Мати - селището на източното крайбрежие на Атика, опустошено от пожарите, е криело всички рискове с многото жители и курортисти върху няколко безконтролно застроени кв. км в подножието на стари гори. “Боровете бяха стари, много високи и големи: цялото необходимо гориво за това пламъците да се увеличават и разпространяват, отделяйки огромен топлинен заряд, който е стопил колите до каросериите”, подчертава Костис Каламбокидис, експерт в областта на природните бедствия. Огънят бил разпален от изключително силни и непостоянни ветрове с пориви над 100 км/ч. Липсвал е дори план за евакуация, който е още по-необходим, като се има предвид, че пътищата в района са тесни и зле поддържани. Много от жертвите са били блокирани в задръствания, когато паниката е взела връх, други са починали, бягайки към скали над морето, вместо към плажа. Неработещи пожарни кранове, според свидетели; градини и дворове, потънали в треви; дървета с неподрязани клони или стигащи до покривите: не са липсвали и други прояви на небрежност. Заради финансовата криза пък бюджетът на пожарните служби е намалял от 452 милиона евро през 2009 г. до 354 миналата година. Според университетския преподавател Костас Синолаки, специалист в областта на природните бедствия, “тревога е трябвало да бъде обявена още при насочването на огъня” към Мати, за да бъдат изпратени възможно най-много пожарникари за борба с огнената стихия и да се нареди навреме евакуация. ", "date": "2018.07.26", "title": "Съдебни лекари в Пирея не пускат родители до изгорелите им деца (Обзор)"}
{"url": "https://www.24chasa.bg/novini/article/6982968", "text": "Американският президент Доналд Тръмп заяви днес, че САЩ ще наложат \"значителни санкции\" на Турция заради продължителното задържане на американския пастор Андрю Брънсън, предаде Ройтерс, цитирана от БТА.  Тръмп призова Анкара незабавно да освободи пастора. САЩ ще наложат \"значителни санкции\" на Турция заради продължителното задържане на пастор Брънсън - голям християнин, семеен човек и прекрасно човешко същество. Той страда много. Този невинен човек трябва да бъде освободен незабавно, написа Тръмп в Туитър. По-рано днес американският вицепрезидент Майк Пенс заяви, че САЩ ще наложат санкции на Турция, ако не бъде освободен пастор Брънсън. Турски съд нареди вчера пасторът да бъде поставен под домашен арест. Брънсън се намираше в затвор в Турция от октомври 2016 г. Турските власти обвиняват Брънсън, че е действал в полза на мрежата на ислямския проповедник Фетхуллах Гюлен - ФЕТО, както и в полза на Кюрдската работническа партия (ПКК). Анкара смята двете организации за терористични.", "date": "2018.07.26", "title": "Тръмп: Санкциите за Турция заради задържането на пастор Брънсън ще са значителни"}
{"url": "https://www.24chasa.bg/novini/article/6982952", "text": "Напредват строителните дейности по пътя от с. Димарио към българо-гръцката граница. Това съобщи пресслужбата на Областната администрация в Смолян след посещението днес на областния управител Недялко Славов в Ксанти. Съвместно с колегите си от гръцката Периферия Източна Македония и Тракия, Недялко Славов се е запознал на място с напредъка по изграждането на трасето към бъдещия ГКПП- Рудозем- Ксанти. \"Два месеца след старта на дейностите, строителите пробиват изцяло ново трасе в пресечен планински терен. Самият проект включва изграждане на девет километра пътна отсечка с ширина осем метра. Предвижда се строителство на два тунела с дължина съответно от 120 и 140 метра, както и изграждане на единадесет моста\", посочва Недялко Славов, цитиран от областната пресслужба. От гръцка страна са уточнили, че срокът за завършване на строителството на пътя от Димарио до границата е май 2020 г. При срещата с гръцките партньори, областният управител на Смолян е поставил въпроса за опасното пропадане на два участъка от пътя Златоград- Термес, което затруднява преминаването през ГКПП- Златоград. Представителите на гръцката Периферия са уверили Славов, че до три месеца пътят ще бъде укрепен. Недялко Славов и гръцките му колеги са посетили и пункта при Златоград, обсъждайки засилените мерки за граничен контрол върху продуктите от животински произход във връзка с предотвратяване на разпространение на зараза от чума по дребните преживни животни.", "date": "2018.07.26", "title": "Напредва строителството по пътя от гръцка страна към бъдещия ГКПП- Рудозем"}
{"url": "https://www.24chasa.bg/novini/article/6982969", "text": "Алберт Айнщайн за пореден път доказа, че е бил прав - предсказание в неговата Обща теория на относителността бе успешно тествано край супермасивната черна дупка в центъра на Млечния път, съобщиха Асошиейтед прес и Франс прес, цитирани от БТА. За пръв път наблюдения с телескопа VLT (Very Large Telescope) в Чили показаха, че черната дупка изкривява светлинните вълни от минаваща близо до нея звезда. Това съответства на теорията на Айнщайн. \"В обкръжението на черната дупка проверихме важно предсказание в Общата теория на относителността - заяви Ги Перен, един от създателите на използвания при наблюденията инструмент Gravity (Гравити). - Повече от 100 години след публикуването на Общата теория на относителността, Айнщайн доказа, че е бил прав.\" Черните дупки се отличават с толкова голяма плътност, че каквато и да било материя или светлина не може да се отскубне от тях. Черна дупка е смятана за свръхмасивна, когато масата й е милиони или милиарди пъти по-голяма от слънчевата. В центъра на нашата галактика има черна дупка, разположена на 26 000 светлинни години от Земята. Масата на въпросната черна дупка е 4 милиона пъти по-голяма от слънчевата. Край нея има звездни купове, които се движат с огромна скорост, когато я доближат. Ползвайки Gravity и други два инструмента на телескопа VLT, международен екип от астрономи се поинтересувал от една от звездите - S2 и я наблюдавал преди и след минаването й край черната дупка на 19 май. Интерферометърът Gravity, чието създаване отне повече от 10 години, комбинира светлина, събрана от 4 уреда на телескопа VLT. Резолюцията му надвишава 15 пъти тази на най-големите оптични телескопи. Резултатите от изследването са публикувани в Astronomy & Astrophysics.", "date": "2018.07.26", "title": "Общата теория на относителността на Айнщайн мина поредния тест"}
{"url": "https://www.24chasa.bg/novini/article/6983006", "text": "Израелското списание \"Джерузалем рипорт\" обяви днес, че се е разделило с карикатурист, който изобразил като прасета премиера Бенямин Нетаняху и израелски депутати, предаде Франс прес, цитирана от БТА. По повод приемането на спорния закон за националната държава депутатът Орен Хазан, член на партия \"Ликуд\", качи в интернет снимка, на която се вижда как си прави селфи с Нетаняху и други депутати. В карикатура, публикувана от англоезичното списание, част от медийната група \"Джерузалем пост\", карикатуристът Ави Кац използва снимката, за да изобрази държавниците като прасета. Тя е придружена от цитата от книгата \"Фермата на животните\" на Джордж Оруел: \"Всички животни са равни, но някои са по-равни от другите\". Карикатурата предизвика възмущение сред някои читатели в Израел, където прасетата се смятат за мръсни животни и яденето им е забранено от юдаизма. Списанието съобщи в комюнике, че главният редактор е взел решение да не публикува повече карикатурите на Кац. Приетият на 18 юли от Кнесета закон определя Израел като \"национална държава на еврейския народ\". Той предизвика обвинения в \"расизъм\" срещу арабското малцинство.", "date": "2018.07.26", "title": "Уволниха карикатурист, след като изобрази премиера Нетаняху като прасе"}
{"url": "https://www.24chasa.bg/novini/article/6983016", "text": "Обвинената в шпионаж руска гражданка Мария Бутина е политическа затворничка и трябва да бъде освободена възможно най-скоро, заяви руското външно министерство, цитирано от Асошиейтед прес и БТА. По-рано този месец руското правителство вече възрази срещу ареста на Бутина, но определянето й сега като политическа затворничка повишава степента на руското възражение, отбелязва АП. 29-годишната Бутина беше обвинена, че е опитала да проникне в Националната асоциация на притежателите на огнестрелно оръжие и в други американски политически организации, както преди, така и след избирането на Доналд Тръмп за президент. Говорителят на руското външно министерство Артьом Кожин заяви на пресконференция, че \"нейният арест е мотивиран изцяло от вътрешно и външнополитически съображения на САЩ, следователно тя е политическа затворничка\". Вашингтон често е критикувал Москва, обвинявайки я, че държи политически затворници, припомня АП.", "date": "2018.07.26", "title": "Москва: Задържаната за шпионаж рускиня в САЩ е политическа затворничка"}
{"url": "https://www.24chasa.bg/novini/article/6982899", "text": "С консенсус парламентът прие промени в Гражданския процесуален кодекс на второ четене. Промените бяха предложени от депутати от БСП и са свързани с местната подсъдност на исковете на потребителите, на исковете за непозволено увреждане, когато са предявени срещу застраховател, Гаранционен фонд или Националното бюро на българските автомобилни застрахователи. Целта на промените е да се осигури лесен, евтин и ефективен достъп до правосъдие на лицата, претърпели увреждане, когато те имат спорове със своя застраховател, с Гаранционния фонд или Националното бюро на българските автомобилни застрахователи, информира БТА. Депутатите записаха, че исковете на и срещу потребители се предявяват пред съда, в чийто район се намира настоящият адрес на потребителя, а при липса на настоящ адрес - по постоянния. Исковете за обезщетение по Кодекса за застраховането на увреденото лице срещу застраховател, Гаранционния фонд и Националното бюро на българските автомобилни застрахователи ще се предявяват пред съда, в чийто район към момента на настъпване на застрахователното събитие се намира настоящият или постоянният адрес на ищеца, неговото седалище, или по местонастъпване на застрахователното събитие. Заварените до влизането в сила на този закон съдебни производства ще се довършват по досегашния ред, независимо от промяната на подсъдността. Председателят на правната комисия Данаил Кирилов заяви, че с приемането на промените парламентът е показал, че опозиция и управляващи могат да работят и да мислят заедно. Адмирации към куража на колегите от БСП, каза той. Кирилов благодари и на Министерството на правосъдието за работата по този законопроект. Надявам се последиците да са изцяло положителни, включително и за пострадалите от всички видове злополуки, каза още Кирилов.", "date": "2018.07.26", "title": "Парламентът прие промени в Гражданския процесуален кодекс на второ четене"}
{"url": "https://www.24chasa.bg/novini/article/6982883", "text": "Искането на президента на САЩ Доналд Тръмп страните от НАТО да отделят 4 на сто от своя БВП за военни разходи ни накара да се усмихнем, сподели италианската министърка на отбраната Елизабета Трента, цитирана от Франс прес. На последната засега среща на високо равнище на НАТО на 11 и 12 юли в Брюксел Тръмп поиска от партньорите си от алианса да повишат военните си разходи до 4 на сто, далеч отвъд целта от 2 на сто, която трябва да бъде постигнат през 2024 година. \"Ние се спогледахме и се усмихнахме. Вече си мислехме, че и 2 на сто са извън възможното\", заяви Трента пред парламентарна комисия, без да уточнява кои точно от лидерите и министрите са се усмихнали след предложението на Тръмп. По последни данни само седем страни от НАТО освен САЩ се очаква да достигнат през 2018 г. целта от 2 на сто от БВП. Това са Великобритания, Латвия, Литва, Естония, Полша и Румъния. Около 15 страни от НАТО, включително Италия, отделят за отбрана по-малко от 1,4 на сто от своя БВП. Очаква се през тази година италианските разходи за отбрана да достигнат едва 1,15 на сто от БВП и да паднат още повече догодина, заяви външният министър Енцо Моаверо Миланези, цитиран от Ройтерс. По-рано този месец Тръмп заяви, че други членове на НАТО са обещали повишаване на разходите след негово предупреждение, че Вашингтон може да оттегли подкрепата си за алианса, ако европейските страни не направят повече. В неотдавнашно интервю за специализираното издание \"Дифенс нюз\" министър Трента заяви, че е казала на американския съветник по националната сигурност Джон Болтън, че Италия се опитва да постигне поставената от НАТО цел от 2 на сто разходи за отбрана.", "date": "2018.07.26", "title": "Италия: Искането на Тръмп да отделяме 4% от своя БВП ни накара да се усмихнем"}
{"url": "https://www.24chasa.bg/novini/article/6982882", "text": "Потушен е пожарът на градското сметище край Кочериново, който възникна преди 5 дни. Това съобщи зам.-кметът на общината Любка Йорданова. До утре ще приключи и запръстяването на терена, което се прави с булдозер и тежка техника, изпратени от регионалната служба \"Пожарна безопасност и защита на населението\"- Кюстендил, добави тя. Ситуацията на сметището е под пълен контрол. Няма тлеещи места. Спряно е и задимяването по сметището, което се подпали при нерегламентирано боравене с огън в събота вечерта. Сметището е на около 15 декара площ и е затворено от 1-ви януари тази година. Най-вече роми обаче карат боклук там и ровят за метални отпадъци или палят гуми, за да добиват тел. Най-вероятно така е възникнал и пожарът. Разследването по случая продължава,  По договор с екоминистерството от Кочериново и от десетте съставни села, карат по график отпадъка си до депото в град Перник. На месец се събират и транспортират до 40 тона боклук, каза заместник-кметът Любка Йорданова. Тя изрази надежда, че по градското сметище, вече няма да стават пожари и инциденти.", "date": "2018.07.26", "title": "Потушен е пожарът на градското сметище край Кочериново"}
{"url": "https://www.24chasa.bg/novini/article/6982887", "text": "Годишният тираж на издаваните в Турция вестници и списания през 2017 г. е намалял с 2,6 процента спрямо предишната година, когато бе обявено извънредно положение след провалилия се опит за преврат, предадоха ДПА и Анадолската агенция. Годишният тираж на вестниците и списанията в Турция през 2017 г. е бил над 1 милиард и 661 милиона, информира Анадолската агенция. Турският статистически институт (Тюркстат) съобщи, че броят на издаваните миналата година вестници и списания е бил 6124, като 59,6 процента от тях са били списания. Броят на издаваните вестници и списания през 2017 г. е намалял с 2,3 процента спрямо предишната година, предава БТА. През 2015 г. в страната са били издавани общо 6802 вестника и списания, а през 2016 г. - 6265. В годишния доклад на Тюркстат се казва, че броят на публикуваните само на турски език вестници и списания през 2017 г. е бил 5145, а само на английски - 126. По време на двугодишното извънредно положение в Турция бяха закрити редица медии и бяха арестувани много журналисти. По данни на Репортери без граници 162-ма журналисти в Турция се намират в затвора, а според Комитета за защита на журналистите намиращите се в затвора медийни служители са 73-ма. Смята се, че повечето водещи медии в Турция са близки до президента. Журналистите критици често работят в онлайн платформи, достъпът до които често е блокиран от властите, отбелязва ДПА.", "date": "2018.07.26", "title": "С над 2% е намалял тиражът на турските вестници и списания през 2017 година"}
{"url": "https://www.24chasa.bg/novini/article/6982826", "text": "Районната прокуратура в Добрич поиска мярка „Задържане под стража” на Мирослав Дяков /32 г/, криминално проявен, държал над 20 дни в апартамента си 18-годишната Виктория Георгиева и я е изтезавал. Обвиненията са две - държане на наркотични вещества и противозаконно лишаване от свобода, което е продължило повече от 2 денонощия и е по начин особено мъчителен за пострадалата и с опасност за нейното здраве. Заседанието на съда беше проведено при закрити врата по искане на защитата на Дяков с мотива, че щели да се изнасят лични данни. Районният съдия Веселин Монов, според събраните доказателства на този етап, отсъди мярка „Задържане под стража” по двете обвинения – каза зам-районният прокурор Павел Любенов. „Според лекарите, Виктория е загубила около 2 литра кръв. При разговора, който успях да проведа с нея, тя сподели с мен, че кръвоизливите са били от носа и устата и са били предизвикани от удари. Няма вътрешни кръвоизливи, нито счупени кости. Видях гнойни рани по лицето й, като гасени от цигара. Имаше рани навсякъде – по главата, по ръцете, по краката” – каза окръжният прокурор Пламен Николов. Той съобщи, че е разговорял с Виктория на 25 юли вечерта. Тя се е съгласила да говори пред съдия – добави той. „Мирослав Дяков има общо 6 осъждания – за държане на наркотици, две от тях - с цел разпрастранение. Присъдите му са 8 месеца лек режим, година и шест месеца лишаване от свобода – общ режим, 6 месеца лишаване от свобода при строг режим и пак такава” – каза прокурор Любенов. На съдебното заседание Дяков не се е признал за виновен, заявил е, че държавата няма политика да го лекува. Има и 3 неприключили назателни производства – отново за държане на наркотици” – добави прокурорът . Освободен е през 2015 г. На 3 юли юли Виктория отива в апартамента на Мирослав, който е до Кооперативния пазар. Потвърди го и окръжният прокурор Николов. Коя е Виктория – жертва на толкова изтезания? Окръжният прокурор Пламен Николов каза, че тя при разговора с него е заявила, че от 1 година пуши марихуана. Майка й Атанаска Димитрова добави, че е била весела, жизнене, без елементи на депресия. И майката е знаела, че Виктория взема наркотици. От училището, където учи – Професионалната гимназия по ветеринарна медицина, директорката д-р Светла Тодорова съобщи, че учи в самостоятелна форма и е 11 клас. На следващите въпроси – каква ученичка е била, отказа да отговаря с мотива, че това може да навреди на имиджа на училището и че трябвало да се консултира с Регионалното управление на МОН. „Майката на Виктория идва на 10 юли в Първо управление на МВР-Добрич и заявява, че нея я няма от 3 юли”- каза гл. инспектор Добромир Пеев, началник на управлението. В заявителския материал тя посочва Мирослав Дяков като приятел – добавя той. „Не е случайно откриването на Виктория. Беше обявена за местно, а после и за общодържавно издирване. Понеже държим Мирослав под наблюдение, затова и направихме претърсването в апартамента, който обитава, и не само в него”- казва още Пеев. Някъде низказано остава, че Дяков е претърсван за държане на наркотици, а са и намерили Виктория, обявена за обкодържавно издирване, при тези акции. „В момента Виктория е в отделението по реанимация. Тя е в съзнание, контактна, със стабилни жизнени покатели. За 24 часа нейното състояние е стабиизирано, защото, когато я доведоха в „Спешно отделение” тя беше уплашена, стресирана, в шок. Видях, че е малтретирана. 21 години работя като лекар, такова нещо не съм виждал” – каза д-р Бисер Ботев, зам.-директор на болницата в Добрич. Според него, има външни следи от нанасен побой по глезените, ръцете и в областта на лицето. „Проблемът е не толкова физически, който ние ще решим, а психически, който ще лекува дълго и трудно” – добави д-р Ботев. Майката Атанаска Димитрова на Виктория сподели, че тя е завела веднъж Мирослав в дома им. „Беше късно, той пушеше, но не можеше да улучи пепелника и изтърсваше в разстояние на 15 см. Мислех, че е пил. Не допусках, че е дрогиран. Казах на Виктория, че не го харесвам, най-малкото, че е по-възрастен от нея” – добави тя.", "date": "2018.07.26", "title": "Изтезаваното в Добрич момиче загубило около 2 литра кръв"}
{"url": "https://www.24chasa.bg/novini/article/6982770", "text": "С концесията за управление на спирките се създават условия за монопол, щом 50% от спирките и от павилионите има възможност да бъдат спечелени от един играч. Това каза заместник-председателят на Столичния общински съвет от БСП Милка Христова, след като СОС прие план за предоставяне на концесия за управление и поддържане на спирките на обществения транспорт на територията на Столична община, съобщиха от пресцентъра на БСП София. „Тази концесия не е издържана от законова гледна точка. Съобразно Закона за концесиите и посочените в самата концесия основания, се изисква обосновка, а такава категорично липсва. Изисква се становище от ведомства, между които Министерство на отбраната, МВР, ДАНС, Министерство на околната среда и водите – които също липсват. Вчера в комисия ми беше казано, че такива има от 2013 г. по старите конкурсни документи, а новата документация е от юли 2018 г. Аз съм изключително доволна, че ГЕРБ се уповава на евентуалните становища на правителството на Орешарски – това е голям комплимент“, каза още Христова и посочи, че от БСП - София не са видели дори тези становища от 2013 г. „Обосновката трябваше да ни убеди, че тази концесия ще даде по-добро качество на услугата. А на практика какво се предлага – съществуващата ситуация се запазва, като вероятно ще се подменят спирките, но 1/3 от тях ще представляват спиркознак с кошче. Това означава, че една голяма част от софиянци, и то тези, които живеят в покрайнините на града и чакат по половин час на спирка, ще стоят между капките най-вероятно. Още нещо, не може в центъра, за който с наредбата за рекламата се твърди, че се изпразва от рекламни елементи и гарантира визуална чистота, като се вкарват 150 елемента, а с концесията за спирките се вкарават още 400 елемента. Ако всичко това се стопанисваше от ЦГМ или СО и чрез конкурси се отдават тези обекти, разчетите биха показали, че Столична община е в състояние сама да поддържа спирките и да генерира приходи“, обясни Христова. Тя посочи, че има още едно нещо в плана за концесията, което може да се определи като скандално. „За пореден път освен, че ни се предоставят документите само ден преди сесията на СОС, липсва най-важното – финансово-икономическият модел. Ние нямаме яснота какво е състоянието в момента, какво точно ще направят концесионерите, как ще изглеждат спирките и какво ще е качеството на услугата. Нещо повече - Столична община ще почиства спирките – т.е. гражданите ще плащат за това чрез такса смет, а не концесионерите“, коментира Милка Христова.", "date": "2018.07.26", "title": "Милка Христова: С концесията за спирките се създават условия за монопол"}
{"url": "https://www.24chasa.bg/novini/article/6982761", "text": "\"Продължаваме да строим и инвестираме, да изграждаме нови мощности за продукция с висока добавена стойност! Това създава работни места за специалисти и вдига заплатите. Не празните приказки, лъжите и популизмът\".  Това написа във Фейсбук бизнесменът  И продължава: \"Новата инвестиция за завод на Хювефарма в гр.Пещера, ще надхвърли 320 милиона лева. Строителството върви в срок и изглежда феноменално. Браво на строителите и колегите, ангажирани с изграждането!\"", "date": "2018.07.26", "title": "Кирил Домусчиев: Строим! Това създава работни места, а не популизмът! (Видео)"}
{"url": "https://www.24chasa.bg/novini/article/6982782", "text": "Тормозът над журналисти в интернет, извършван от отделни хора или организиран от авторитарни правителства, добива световни мащаби и най-често е насочен срещу жени. Това съобщи в доклад днес журналистическата организация \"Репортери без граници\" (РБГ), цитирана от Франс прес и БТА. \"През 2018 г. да се оказва натиск върху журналисти е по-лесно от всякога\", отбелязва с безпокойство неправителствената организация. Тя е съставила доклада си, озаглавен \"Кибертормозът над журналисти: когато троловете минават в настъпление\", документирайки в течение на шест месеца десетки случаи в 32 държави. \"Тормозът в интернет е явление, което придобива световен мащаб и днес представлява една от най-големите заплахи за свободата на печата\", заяви генералният секретар на РБГ Кристоф Делоар. РБГ осъжда \"кампаниите на омраза, дирижирани от авторитарни или репресивни режими като в Китай, Русия, Индия, Турция, Виетнам, Иран, Алжир и т.н.\", но също кампании за кибертормоз от страна на групи хора или политически групи в страни, смятани за демократични. Предпочитана мишена на троловете са разследващите журналисти, които правят разследвания, които притесняват авторитарните режими, както и политически или престъпни групи, посочва организацията. Най-засегнати от кибертормоз сред представителите на медиите са жените, допълва тя. РБГ се основава на изследване на британския мозъчен тръст \"Демос\", според което журналистиката е една от сферите, в която към жените се отправят повече обиди, отколкото към мъжете, а често и заплахи със сексуален или унизителен характер.", "date": "2018.07.26", "title": "Журналистическа организация: Тормозът над нас в интернет е световно явление"}
{"url": "https://www.24chasa.bg/novini/article/6982788", "text": "Новият, 46-и поред календар на \"Пирели\", е дело на шотландския фотограф Албърт Уотсън и е посветен на емоционалната сила на мечтите и тяхното постигане, пише в. \"Ню Йорк таймс\", цитиран от БТА. Уотсън разказва визуално четири истории. Герои от първата са двойка от стриптийз клуб, мечтаещи да станат велики балетни танцьори. Техните роли са поверени на прима балерината на Американския балетен театър Мисти Копланд и балетиста Калвин Ройъл Трети. През втория снимачен ден фотографът създава следния сюжет - неизвестна художничка, превъплътена от френската манекенка Летисия Каста, живее в центъра на града със своя любим /Сергей Полунин/ и мечтае за слава. Третият разказ е посветен на фотографка, снимаща редки растения в ботаническата градина. В тази фотосесия участват американската актриса Джулия Гарнър и шведската манекенка Астрид Ейка. Героиня на четвъртия снимачен ден е супермоделът Джиджи Хадид, чийто щастлив живот е помрачен от чувството за беззащитност. Тя се чувства на сигурно място единствено в компанията на своя приятел, дизайнера Александър Уанг. Снимките за календара \"Пирели 2019\" са били направени през месец април тази година в Маями и Ню Йорк. Целият снимачен процес е отнел 10 дни.", "date": "2018.07.26", "title": "Новият календар на \"Пирели\" разказва 4 истории за мечти"}
{"url": "https://www.24chasa.bg/novini/article/6982803", "text": "Жителите на сирийската провинция Суейда погребват загиналите ден след серията от нападения на джихадистката група Ислямска държава, при които загинаха близо 250 души - една от най-кървавите серии от атентати в конфликта, обхванал Сирия от 2011 г., предаде Франс прес, цитирана от БТА. Повечето жертви са мирни граждани, убити в няколко селища в северната част на контролираната от режима на Башар Асад провинция. Много от тях са загинали в домовете си при нападенията на джихадистите. Броят на жертвите нарастваше непрестанно от вчера сутринта. Това е най-кървавото нападение в южната сирийска провинция и едно от най-тежките в цялата страна за продължаващата седем години война, според Сирийския център за наблюдение на правата на човека (СЦНПЧ). Освен това Ислямска държава не беше извършвала нападения с подобен мащаб в Сирия от месеци. Джихадистката организация понасяше поражения в страната от миналата година. В ранните часове на вчерашния ден четирима атентатори самоубийци са взривили жилетките си с експлозиви в Суейда, главния град на едноименната провинция, съобщава директорът на СЦНПЧ Рами Абдел Рахман. Други атентатори самоубийци са нападнали селища в провинцията, където джихадистите са отнели живота на множество жители. За момента жертвите са 246, сред които 135 мирни граждани, съобщава директорът на СЦНПЧ. Той уточни, че жертвите нарастват, защото ранени мирни граждани са починали, а обявени за изчезнали са били открити мъртви. Останалите жертви са проправителствени бойци, както и местни жители, взели оръжие, за да защитават селищата си, уточни Рами Абдел Рахман. Местни медии съобщават, че силите на режима на Башар Асад са започнали контраофанзива, успявайки да отнемат от Ислямска държава контрола над три селища, превзети вчера от джихадистите. По групировката са нанесени и въздушни удари. Загинали са 56 бойци на Ислямска държава, включително 7 атентатори самоубийци, по данни на СЦНПЧ. Сирийският президент Башар Асад нарече вчера атентатите престъпление и обвини чужди страни, които не посочи изрично, в подкрепа на Ислямска държава.", "date": "2018.07.26", "title": "Сирийската провинция Суейда е в траур след клането, извършено от ИДИЛ"}
{"url": "https://www.24chasa.bg/novini/article/6982810", "text": "Акцизната ставка за нагреваемите тютюневи изделия се увеличава от 152 лв. на 233 лева за килограм, реши окончателно парламентът. Депутатите приеха на второ четене промените в Закона за акцизите и данъчните складове, внесени от депутати от управляващото мнозинство. Новата ставка върху бездимните цигари влиза в сила от 1 октомври тази година, предава БТА. С измененията се цели гарантиране на приходите в бюджета от акциз, предвид увеличаването на пазарния дял на нагреваемите тютюневи изделия. Първоначално се предлагаше акцизът на бездимните цигари да се изравни с този на конвенционалните цигари, но впоследствие текстовете претърпяха промени, заради противопоставяне на част от \"Обединени патриоти\". В хода на дебатите днес Георги Търновалийски /\"БСП за България\"/ възрази срещу влизането на новата акцизна ставка в сила от 1 октомври. Законът е лобистки за бюджета, така беше обяснено, но зад това бързане според мен прозират други намерения, коментира той. Търновалийски посочи, че законът за публичните финанси ясно казва кога се увеличават данъците. Отпаднаха предложенията за въвеждане на бандерол за бирата, бутилирана в опаковки над 5 литра.", "date": "2018.07.26", "title": "Парламентът увеличи акциза на бездимните цигари от 1 октомври"}
{"url": "https://www.24chasa.bg/novini/article/6982812", "text": "Средно 140 литра вода на ден ползва един човек в София. Това каза пред журналисти Диана Искрева, изпълнителен директор на фондация \"Земя завинаги\", цитиран от БТА. Фондацията, съвместно с Министерството на здравеопазването и Икономическата комисия за Европа на ООН са извършили ситуационен анализ \"Подобряване на равноправния достъп до вода и санитария в България\". Най-малко вода се консумира в бедните семейства, като най-голям е процентът на бедните хора в Югоизточна България, според Искрева. Тя подчерта, че проблемът ще се задълбочи. В анализа са обхванати 11 групи хора, които не могат сами да променят средата си на живот и зависят от някой друг - с физически увреждания, ученици, бежанци, ползватели на домове за възрастни хор, пътници във влакове и автобуси и др. Достъпът до чиста вода и санитария е осигурен във всички лечебни заведения в страната, каза още Искрева. По-големият проблем е в пречистването на отпадните води, справяме се лошо и бавно с този проблем, каза още Искрева. За миналата година в доклада на ЕК за околната среда по държави с данни от 2014 год се посочва, че сме постигнали много ниско съответствие, посочи още тя. Предстои извършването на проучване, в което ще се изготви конкретна информация.", "date": "2018.07.26", "title": "Средно 140 литра вода на ден ползва един човек в София"}
{"url": "https://www.24chasa.bg/novini/article/6982815", "text": "Турските сили за сигурност задържаха пореден заподозрян във връзка с убийството на руския посланик в Анкара Андрей Карлов, предаде ТАСС, като се позовава на информация на в. \"Миллиет\". По данни на изданието в рамките на разследването на убийството е бил задържан бившият полицейски служител Уфу Г, предава БТА. Той е заподозрян, че е членувал в клетка на Фетхуллахистката терористична организация (ФЕТО), в която е бил включен и убиецът на Карлов - Мевлют Мерт Алтънташ. По данни на следствието двамата са посещавали събрания на престъпната групировка. В рамките на разследването на убийството са били арестувани ръководителят на медийната група Гуру Хайреддин Айдънбаш, както и Мустафа Йозкан, организатор на изложбата, на която бе убит руският дипломат. Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Алтънташ, 22-годишен полицейски служител, бе ликвидиран от турските сили за сигурност. В. \"Сабах\" писа през декември, че убиецът на руския посланик е бил свързан с мюсюлманския проповедник Фетхуллах Гюлен. Според турските власти движението ФЕТО на живеещия в САЩ проповедник Гюлен стои зад опита за преврат през юли 2016 г.", "date": "2018.07.26", "title": "Арестуваха още един заподозрян за убийството на руския посланик Карлов"}
{"url": "https://www.24chasa.bg/novini/article/6982813", "text": "\"Въобще не ме интересува, че ще ме осъдят, аз съм си защитил моето. Аз и преди исках да ги бия\". Това казва във видео, качено във фейсбук, 15-годишният младеж, който днес наръга момче на 16 г. в столичния кв. \"Надежда\" заради колаж във фейсбук. \"Отидох пред техния вход, те ме видяха, влязохме, бам, бам, бам и ги направих на нищо\", обяснява младежът. Видеото е заснето, преди ученикът да бъде арестуван. Той е гол до кръста, държи ножа в ръже и има следи от кръв по тялото му.  Около 14 ч. ученикът, който е от ирански произход, наръга момче на 16 г. заради фотоколаж. Малко по-късно бе задържан. Б.Р. Не публикуваме видеото, защото главният герой е непълнолетен.", "date": "2018.07.26", "title": "Момчето, наръгало връстник в София: Бам, бам, бам, и ги направих на нищо! (аудио)"}
{"url": "https://www.24chasa.bg/novini/article/6982823", "text": "Омбудсманът Мая Манолова поздрави работата на Асоциацията на българските училища в чужбина. Това стана по време на годишната конференция на асоциацията в Народното събрание и е на тема \"Българският език - духовен мост за национално единение\". Манолова добави, че има огромен респект към учителите в тези училища. По думите й тя се е запознала с работата на българското училище в Лондон, а преди това и в Берлин. \"Наистина свалям шапка на ентусиазма, креативността, амбицията, хъса и желанието на учителите в тези училища наистина да вършат високата мисия да учат българските деца на български език, българска история, българска география\", заяви Мая Манолова, съобщи БТА. Манолова подчерта, че като омбудсман има ангажимент към правата на българските деца, като тези права са абсолютно еднакви независимо дали децата живеят в България или в чужбина. Тя посочи, че едно от тези права е правото на образование, като то е въздигнато в конституцията със статут на задължение, както и задължението за изучаване на български език. Според нея това означавало, че българската държава и всички институции трябва да положат максимални усилия, за да се подкрепи правото на образование на българските деца, които живеят зад граница. \"В този наш ангажимент смятам, че всички ние сме длъжници\", добави Манолова. Тя посочи, че средногодишно зад граница се раждат над 10 000 български деца. Затова, според нея, институциите трябва да положат нужната грижа да се даде шанс на тези деца да знаят български език, да познават България и да не губят връзката с нея. Манолова счита, че един от най-сигурните начини са именно българските училища в чужбина. Омбудсманът е категоричен, че българският език е здрав корен и темел, върху който българските деца в чужбина да се опрат. Затова Манолова е подкрепила петицията на българските училища в чужбина за признаването на българския език за матуритетен. Желанието й обаче е всяка българска институция да даде още повече, за да може българските училища в чужбина да имат още повече ресурс и да стават още повече. Според Манолова 300-400 училища е респектиращо число, но предвид, че 2 000 000 българи живеят зад граница очевидно това число трябва да расте. За да може тези училища да се увеличават, има нужда от подкрепата на българската държава, счита омбудсманът.", "date": "2018.07.26", "title": "Манолова поздрави работата на Асоциацията на българските училища в чужбина"}
{"url": "https://www.24chasa.bg/novini/article/6982843", "text": "Шведското правителство е разрешило на агенцията за гражданска отбрана да поиска помощ от НАТО, ако това е необходимо за справяне с бушуващите горски пожари, предаде ДПА, цитирайки изявление на премиера. След седмично заседание на кабинета премиерът Стефан Льовен заяви, че ресурсите на ЕС за борба с пожарите са подложени на изпитание поради горски пожари в няколко страни, предава БТА. По-рано този месец в Швеция избухнаха няколко големи горски пожара, които се разпространиха поради изключително горещото и сухо време, припомня ДПА. Рискът от избухване на нови пожари в Швеция остава значителен, подчерта премиерът пред медиите. Агенцията за гражданска защита има разрешение до 10 август да иска помощ от НАТО и страните членки на НАТО. Най-големите пожари са в Централната част на страната, на няколкостотин километра от столицата, в провинциите Йевлебор, Йемтланд и Даларна. Агенцията за гражданска защита съобщи, че е приела предложение на Турция да изпрати свой самолет за борба с пожарите. Очаква се два италиански самолета да бъдат изпратени обратно в Италия за поддръжка. Те вероятно няма да се върнат в Швеция поради ситуацията в други части на Европа, добави говорителка на агенцията.", "date": "2018.07.26", "title": "Швеция е готова да поиска помощ от НАТО за борба с горските пожари"}
{"url": "https://www.24chasa.bg/novini/article/6982846", "text": "Бивша съветничка на президента Доналд Тръмп е написала мемоарна книга, за която нейният издател твърди, че е експлозивна и смайваща, предаде Асошиейтед прес, цитирана от БТА. Издателството \"Галъри букс\" обяви днес, че на 14 август ще е премиерата на книгата \"Unhinged\" (в превод от английски \"смахнато, откачено, неуравновесено\"), написана от Омароса Маниголт Нюман. Тя бе близка до Тръмп и през януари 2017 г., след встъпването му в длъжност, стана директор по комуникационните въпроси в Белия дом. Омароса, която бе една от малкото афроамериканки в администрацията, се беше зарекла, че политическите противници ще преклонят глава пред Тръмп. Но след година на поста тя подаде оставка, след което започна да сипе остри критики за пребиваването си в администрацията. Тя изрази и безпокойство за бъдещето на страната си и каза, че никога няма да гласува за Тръмп. Омароса отрече твърденията, че е била уволнена и определи своето напускане на администрацията като \"освобождаване от плантацията\".", "date": "2018.07.26", "title": "Бивша съветничка на Тръмп написала книга за \"освобождаването си от плантацията\""}
{"url": "https://www.24chasa.bg/novini/article/6982848", "text": "В Русе предстои прокурорска проверка за изоставено само на улицата 8-годишно дете от екип на Спешна помощ. Това съобщи районният прокурор на Русе Яна Илиева, информира БТА. Повод за проверката е жалба от майката на детето, в която се обяснява, че медицинският екип е взел с колата си бабата на детето, която е счупила крака си на улицата, и отказал на вземе внучето й. Детето е останало само далеч от дома. От Спешна помощ твърдят, че детето не е оставено само, а с приятелка на бабата.", "date": "2018.07.26", "title": "Проверяват случай за изоставено само дете от екип на Спешна помощ в Русе"}
{"url": "https://www.24chasa.bg/novini/article/6982854", "text": "Британският футуролог Иън Пиърсън предсказа кога хората ще станат безсмъртни - когато се появи цифровото съзнание и то бъде пренесено от човека в тялото на машина, пише сайтът Тайм гайд, цитиран от БТА.  Технологията на машинното обучение вече навлиза в нов етап на развитие. Именно невронните мрежи ще помогнат на учените да направят точно копие и да \"пренесат\" човешкия разум след смъртта на индивида в тялото на роботизирано устройство. Така вижда развитието на човечеството Иън Пиърсън. Той стана известен с това, че се застъпва за ранното встъпване в полови контакти между хората и роботите. Но според британския футуролог пророкуваното от него \"безсмъртие\" крие и някои подводни камъни. Заради бързото развитие на технологиите, свързани с изкуствения интелект, след преноса на разума на човека в тялото на робота ще бъде трудно съвместното съществуване на двете \"системи за управление\" в едно и също цифрово пространство. По този начин човешкият разум може да стане заложник на изкуствения интелект. Пиърсън е на мнение, че технологията по пренасянето на разум в робот, която ще помогне на хората да получат \"втори живот\", може да бъде разработена до 32 години.", "date": "2018.07.26", "title": "Футуролог предсказа кога хората ще станат \nбезсмъртни"}
{"url": "https://www.24chasa.bg/novini/article/6982858", "text": "Кабинетът на косовския премиер Рамуш Харадинай съобщи днес, че правителството на Косово изключва каквато и да било възможност за дебати и преговори за разделяне на Косово или за размяна на територии със Сърбия, предаде агенция МИА, цитирана от БТА. \"Разделянето на територията на Косово, размяната на територии или каквото и да е друго действие, което има за цел промяна на границите, въобще не представлява опция за правителството на Косово. За нас това е дебела червена линия, която не се преминава\", заяви съветникът на Харадинай Авни Арифи за албанската редакция на Радио Свободна Европа. Арифи подчерта, че тези, които мислят да сложат на масата за преговори промяна на граници и размяна на територии, се стремят да \"върнат Балканите в тъмните времена\". Съветникът на Харадинай каза, че Косово по никакъв начин няма да участва в прекрояване на балканските граници. Реакцията на Арифи последва след изявления на сръбския президент Александър Вучич, който намекна, че населеното главно със сърби Северно Косово може да бъде разменено за райони в Южна Сърбия с предимно албанско население. \"За Сърбия ще бъде по-добре да получи каквото и да е, отколкото нищо\", каза Вучич, цитиран от сръбските медии.", "date": "2018.07.26", "title": "Косово изключва всякаква размяна на територии със Сърбия"}
{"url": "https://www.24chasa.bg/novini/article/6982559", "text": "Всеки гражданин вече може да провери кои негови лични данни фигурират в публичните регистри и как те се използват от администрациите. Услугата „Предоставяне на персонална справка на физическо лице за достъп от трети лица до негови данни, налични в регистри, през Средата за междурегистров обмен RegiX“ e достъпна за потребители в Системата за сигурно електронно връчване ( /), поддържана от Държавна агенция „Електронно управление“ (ДАЕУ). Регистрация може да бъде направена с Квалифициран електронен подпис (КЕП) или Персонален идентификационен код (ПИК) на Националния осигурителен институт. Към настоящия момент са се регистрирали близо 10 000 физически лица, които имат достъп до данни от 50 регистъра. Продължава процесът по присъединяване на нови регистри. По този начин българските граждани могат да осъществяват ефективен контрол върху качеството и основанията за достъп до техните данни от страна на институциите. Услугата е създадена по инициатива на вицепремиера Томислав Дончев и ДАЕУ. Тя е в синхрон с разпоредбите на Общия регламент на ЕС за защита на личните данни, на Закона за електронното управление и на подзаконовите нормативни актове за неговото изпълнение.", "date": "2018.07.26", "title": "Гражданите вече могат да проверяват кои техни лични данни се ползват в регистрите"}
{"url": "https://www.24chasa.bg/novini/article/6982574", "text": "Броят на загиналите при унищожителните пожари край Атина достигна 82-ма души, съобщиха служители на пожарната, предаде ДПА, цитирана от БТА. Продължава издирването на десетки изчезнали лица. Доброволци и сътрудници от аварийно-спасителната служба претърсват опожарени къщи в градчетата Мати, Рафина, Неа Макри и Неос Вуцас. Ще претърсим всяка къща, каза говорителка на гръцката пожарна служба. Разстроени роднини на изчезналите предават ДНК-анализи в моргата в Атина, където се идентифицират тленните останки на загиналите. Все още не се знае нищо за тридесет души. Всички пожари, които са представлявали заплаха за населени места, са били угасени. От пожарната служба все още не са казали каква е причината за пожарите, разразили се в понеделник, които бързо се разпространиха заради силните ветрове и високите температури. Кметът на село Пендели, разположено близо до засегнатите от пожарите градчета, каза, че според него паднал електропровод е предизвикал пожарите.", "date": "2018.07.26", "title": "Жертвите на пожарите край Атина станаха 82"}
{"url": "https://www.24chasa.bg/novini/article/6982573", "text": "Първото пленарно заседание на Народното събрание след ваканцията ще е на 4 септември. Това решиха депутатите днес. На 4 септември /вторник/ от 13.00 часа ще се състои извънредно заседание, вместо да заседават на 7 септември /петък/. По правилник новата сесия трябва да започне на 5 септември /сряда/, предаде БТА.  Дневният ред на заседанието включва първо четене на промени в Закона за здравето, ратификация на спогодба между България и Саудитска Арабия за избягване на двойното данъчно облагане по отношение на данъците върху доходите и предотвратяване на отклонение от данъчно облагане, и годишен доклад на КРС за 2017 г.", "date": "2018.07.26", "title": "Първото заседание на парламента след ваканцията ще е на 4 септември"}
{"url": "https://www.24chasa.bg/novini/article/6982588", "text": "Руската външнополитическа служба каза днес, че американското правителство \"живее в алтернативна реалност\" заради това, че не приема извършената от Русия анексия на Крим от Украйна преди четири години, предаде ДПА, цитирана от БТА. \"Стотици хиляди украинци избират руски Крим за своите почивки, развенчавайки мита за руска \"окупация\" и \"агресия\", заяви посолството на Русия в САЩ. Според него Вашингтон се опитва да лиши жителите на Крим от тяхното \"право на самоопределение\". Изявлението беше направено, след като  Изказването на Помпейо беше приветствано от служители в Европейския съюз и Украйна. Около срещата между американския президент Доналд Тръмп и руския президент Владимир Путин миналата седмица в Хелзинки имаше спекулации, че Вашингтон може да направи отстъпки на Москва за Крим. \"Искам да уверя тази комисия, че САЩ не признават и няма да признаят анексията на Крим, за който претендира Кремъл\", каза Помпейо пред външнополитическата комисия на Сената.", "date": "2018.07.26", "title": "Москва: САЩ живеят в алтернативна реалност заради Крим"}
{"url": "https://www.24chasa.bg/novini/article/6982612", "text": "60-годишен мъж се удави в река Арда в района на стамболовското село Долно Черковище. Тялото на мъжа е било извадено от водата вчера следобед, съобщиха от противопожарната служба в Хасково. Вчера Салим Муса и негов приятел били на риболов край реката, на известно разстояние един от друг. Ненадейно обаче Салим изчезнал, а приятелят му отишъл да го потърси. Той обаче заварил на мястото само дрехите му,  За случая е подаден сигнал на спешния телефон 112 и са изпратени пожарникари. Трупът на мъжа е откаран за аутопсия, която трябва да установи причината за смъртта. Хора от Долно Черковище недоумяваха как се е случил инцидента, тъй като Салим умеел добре да плува, не употребявал и алкохол.", "date": "2018.07.26", "title": "Рибар се удави в река Арда"}
{"url": "https://www.24chasa.bg/novini/article/6982607", "text": "Жестока смърт застигна 33-годишния Живко Димитров от сливенското село Сотиря - мъжът почина, след като бил нахапан от кучетата, които сам отглеждал. Сигнал за трагедията на тел. 112 подал жител на селото в 20,43 часа в сряда. Живко, който бил разведен, живеел с майка си в къща във вилната зона на Сотиря. В двора си отглеждал десетина кучета от породата питбул, известни със злия си нрав. От Агенцията по безопасност на храните в Сливен казаха, че кучкарникът му не е регистриран при тях и мъжът навярно е отглеждал нелегално животните. В Сотиря смятат, че Живко гледал кучетата, за да пази имота си от крадци, но се проверява и версията, че може четириногите да са използвани за нелегални боеве с кучета, при които имало и залагания. В Сотиря знаят, че във фаталния ден Живко и негов по-млад приятел извели кучетата на разходка до поляна, недалеч от дома на загиналия. Там нещо е раздразнило животните, които се нахвърлили и изпохапали човека, който ги отглеждали и хранел. Те явно са били без намордници. Другото момче потърсило помощ, но вече било късно за Живко. Спешните медици все пак откарали ранения в болница, но и там не успели да му помогнат - той починал от кръвозагуба и жестоките рани, нанесени му от кучешките зъби.. По данни от полицията, починалият мъж бил криминално проявен. Работел като охранител по морето. Пристигналите веднага на място полицаи и ветеринари започнали да издирват кучетата - те се били пръснали из района, който веднага е отцепен. Същата вечер са открити и убити 2 от животните, а днес са намерени и евтанизирани още 9 кучета. Законът позволява това да стане без много формалности, тъй като питбулите били агресивни и са причинили смърт на човек.", "date": "2018.07.26", "title": "Нахапаният до смърт в Сливенско имал незаконен кучкарник за питбули?"}
{"url": "https://www.24chasa.bg/novini/article/6982632", "text": "Заради инцидент на пътя, в района на с. Ягода, временно е затворен път I-5 (Стара Загора - Казанлък-Шипка). Сигналът за катастрофа е подаден минути след 14 часа. Сблъскали са се челно две леки коли. По предварителни данни, пострадали са трима души, съобщават от МВР.  Движението в района на инцидента е спряно и в двете посоки. Пътни полицаи подпомагат трафика. За пътуващите в посока Шипка обходът е: Ягода-Ръжена-Розино-Шипка, а в посока Стара Загора: Ягода-Зимница и Прохода на Републиката.", "date": "2018.07.26", "title": "Затвориха пътя Стара Загора - Шипка заради катастрофа, има пострадали"}
{"url": "https://www.24chasa.bg/novini/article/6980309", "text": "С помощта на китайска технология, чилийска компания е успяла да създаде не-пластмасови торбички, които могат бързо да се разтварят в студена вода и разграждането им няма да отнема стотици години, съобщава  . С формулата комбинираща водород, въглерод и синтетичен полимер, които не причиняват замърсяване, компанията „Solubag\" произвежда торбички за пазаруване. „Работихме с нашия партньор в Китай, с който патентовахме базовия продукт и после полезен модел за различните видове торби, за да защитим концепцията си, която всъщност е разтворимостта във вода\", казва генералният мениджър на компанията Роберто Астете за агенция Синхуа. Полезен модел е ексклузивното право върху изобретение, което включва минимални подобрения и адаптации на съществуващите продукти. Астете и неговият партньор Кристиан Оливарес започнали да експериментират с алтернативи на пластмасовите торбички преди няколко години и са тествали откритията си в провинция Гуандун. Там са установили контакти с китайската хай-тек фирма „Polye Materials\" и са стартирали сътрудничество с нея. През последните години, двете компании са снижили разходите по производството пет пъти, което им позволява да предлагат продукта на конкурентна цена. Solubag в момента преговаря с две големи вериги супермаркети в Латинска Америка за започване на масово производство.", "date": "2018.07.26", "title": "Чилийска фирма разработи водоразтворими торбички с китайска технология"}
{"url": "https://www.24chasa.bg/novini/article/6982594", "text": "Бившият полицай Иван Тонев, който простреля 50-годишния Кирил Александров заради кучето му във вторник, остава в ареста, реши Софийкият градски съд. Той успял да простреля опонента си от втория път, защото при първото натискане на спусъка оръжието засякло, стана ясно на заседанието.  \"Сега ще те убия! Ти си мъртвец\", крещял Кирил Александров към Иван Тонев минути преди стрелбата. Поводът за разправията е, че кучето на Александров се изпикало пред магазина на Тонев в подлеза на кръстовището на бул. \"България\" и бул. \"Гоце Делчев\".  След като Тонев направил забележка на Александров, последният се нахвърлил върху него, започнал да го обижда и да налита на бой. Очевидец на скандала застанал между двамата, за да ги разтърве. Отдалечил ги на 3 м един от друг и си тръгнал. После обаче двамата отново се нахвърлили един срещу друг. Александров извадил палка, а Тонев - пистолет.  Стрелецът поиска домашен арест, за да лекува зъбите си. Адвокатът му беше категоричен, че става дума за неизбежна самоотбрана. Съдът обаче не се съгласи с това, защото Тонев е натиснал спусъка два пъти. Той е обвинен в опит за убийство.", "date": "2018.07.26", "title": "Пистолетът на стрелеца от подлеза засякъл първия път"}
{"url": "https://www.24chasa.bg/novini/article/6982634", "text": "Сърбия увеличи изгледите за ново споразумение със съседно Косово, което се отцепи от нея преди 10 години след продължил десетилетия конфликт, с намек за очертаване на нови зони и възможност за размяна на територии, предаде ДПА, цитирана от БТА. Сръбските медии цитираха днес изявление на президента Александър Вучич, че ако не бъде постигнато подобно \"демаркационно\" споразумение, косовските албанци могат да се разпространят из цяла Сърбия, като се има предвид високата им раждаемост. Според намеците на Вучич Северно Косово, което е населено главно със сърби, може да бъде предадено на Белград. В замяна районът около южния сръбски град Прешево, който е населен главно с албанци, може да бъде присъединен към Косово. Влиятелният епископ на Сръбската православна църква в Косово Теодосие предупреди, че подобна размяна на територии ще накара малкото сръбско малцинство в централната част на Косово масово да емигрира. Косово се отцепи от Сърбия преди 10 години, след като албанците, които са мнозинство от населението там, въстанаха срещу сръбските власти. Отговорът на Белград и операциите на сръбските сили срещу албанското население накараха НАТО да се намеси и да бомбардира Сърбия през 1999 г. Три месеца по-късно Белград изтегли силите си от Косово. Въпреки че изгуби контрол над Косово, Белград продължава да го смята за част от своята територия и сръбските лидери заявяват, че никога няма да признаят независимостта му. Сърбия, подкрепяна от Русия, блокира членството на Косово в ООН. Над 110 държави са признали Косово за независима държава.", "date": "2018.07.26", "title": "Сърбия не изключва споразумение за размяна на територии с Косово"}
{"url": "https://www.24chasa.bg/novini/article/6982647", "text": "Британският премиер Тереза Мей заяви днес, че обществеността трябва да е по-скоро спокойна, а не разтревожена от плановете на правителството за запасяване с лекарства и кръвни продукти преди възможен Брекзит без сделка, предаде Ройтерс, цитирана от БТА. Само осем месеца преди планираното излизане на Великобритания от Европейския съюз няма особена яснота как ще протича търговията, а Мей, която се мъчи да се справи с бунт сред съпартийците си консерватори, продължава да се опитва да сключи споразумение със съюза. Запитана в интервю за програма \"5 Нюз\" дали правителството складира лекарства, Мей отговори, че вместо да безпокои хората, извършващата се подготовката трябва по-скоро да ги прави по-спокойни. \"Вярно е, че казваме това, защото не знаем какъв ще е изходът (от преговорите за Брекзит). Смятаме, че той ще е благоприятен и работим за такъв изход, но нека бъдем подготвени за всякакви варианти\", каза министър-председателката. Привържениците на Брекзит твърдят, че зачестилите предупреждения на правителството за възможно излизане от ЕС без сделка, включително подготвянето за запасяване със стоки, са опит за наплашване на хората, за да подкрепят плановете на Мей. Във вторник отговарящият за Брекзит министър Доминик Рааб заяви, че правителството ще гарантира наличие на адекватни запаси с храни в случай, че не се сключи споразумение. Той не съобщи подробности, но обясни, че е погрешно да се твърди, че правителството извършва запасяване.", "date": "2018.07.26", "title": "Тереза Мей към британците: Не се тревожете от запасяването с лекарства"}
{"url": "https://www.24chasa.bg/novini/article/6982672", "text": "Евгений Титов е един от все по-многобройните руски граждани, търсещи политическо убежище в Литва. Присъединена насила към Съветския съюз, впоследствие тя стана една от най-прозападните държави членки на Европейския съюз и НАТО и явен критик на Кремъл. След направените от него репортажи за окупирания от Москва през 2014 г. украински полуостров Крим, 41-годишният журналист разбрал, че ако остане в Русия, дните му може да се окажат преброени. \"Докато правех разследване за Кримския мост (построен от Русия), приятелите ми получиха текстово съобщение, че съм убит\", разказва Титов пред Франс прес във Вилнюс. По съвет на приятел той пристига в Литва през 2016 г., след като получава още смъртни заплахи заради статиите си за корупцията, свързана със строежа на моста между Крим и Русия. Този месец журналистът от \"Новая газета\" получи в Литва статут на политически бежанец. От 2014 г. над 30 руски граждани са получили убежище и закрила за семействата си в малката балтийска държава. Десетки други руснаци кандидатстват за убежище в Литва и в другите две балтийски държави Естония и Латвия. Всеволод Чернозуб, на 32 години, е един от първите пристигнали в Литва в края на декември 2013 г. Член на ръководството на опозиционната партия \"Солидарност\", той решава да замине заради бруталните репресии, последвали масовите протести срещу встъпването в длъжност като президент на Владимир Путин за трети мандат през май 2012 г. Срещу тридесетина от демонстрантите бяха повдигнати обвинения. Някои от тях получиха присъди от две години и половина до четири години и половина затвор. С възможност да кандидатства за убежище и във всички останали държави членки на ЕС, Чернозуб избира Литва по практически съображения. \"Литва е страна, в която все още се говори руски във всекидневието\", обяснява той, като намеква за рускоезичната общност, установила се в страната за повече от полувековната руска окупация. Тогава \"жена ми беше бременна. Тя искаше лекар, който да говори руски\", уточнява той. Литва открито подкрепя руската опозиция и предоставя убежище на дисиденти. \"Един от принципите (в отношенията ни с Русия) е подкрепата за гражданското общество\", заяви пред Франс прес литовският външен министър Линас Линкевичус. \"Литва е мястото, където те могат да се чувстват в безопасност и ние се гордеем с това\", заяви той. От 2013 г. министерството на външните работи всяка пролет организира форум за руската опозиция. Бившият световен шампион по шахмат Гари Каспаров, който е един от най-яростните критици на Кремъл, също организира в Литва форум за правата на човека. С подкрепата на литовския парламент дисидентите успяха да прекръстят разположения пред руското посолство във Вилнюс площад на името на убития от неизвестни лица на 27 февруари 2015 г. руски опозиционен водач Борис Немцов. Дейността им съвсем не остава незабелязана от Москва, твърди Титов. \"Пропагандисткият канал \"Россия 24\" направи няколко репортажа за нашите инициативи. Използват по наш адрес всякакви епитети. Това означава, че за тях дейността ни е важна\", каза той. Евгений Титов в момента работи за руския информационен сайт Делфи, който е много популярен в трите балтийски държави. Всеволод Чернозуб създаде заедно с приятели сайта \"Раша тумороу\" (\"Russia tomorrow\") - иронична алюзия с името на руската държавна телевизия Ар Ти, известна преди това като \"Раша Тудей\". Дисидентите работят и с местната рускоезична общност, която понякога защитава позициите на Кремъл. Тя представлява около шест процента от населението на малката 2,9-милионна балтийска страна. \"Странно е, но хората, които са тук от съветската епоха, поддържат Путин дори повече от руснаците в Русия\", казва със съжаление Чернозуб. Руската агресия в Украйна събуди у жителите на отделилите се от СССР три балтийски държави страха от възможна нова анексия. Като реакция на политиката на Кремъл, НАТО засили присъствието си в региона, най-вече с разполагането на многонационални батальони в Естония, Латвия, Литва и Полша. \"Страховете на литовците са основателни\", заяви Чернозуб. Той изказа и притеснения, че атмосферата на откритост, царила за кратко на Световното първенство по футбол, може да бъде заменена от нови репресивни мерки срещу опозицията. \"На Световното първенство по футбол ситуацията бе замразена. Имаше малко протести и малко арести, но сега не знам какво ще се случи\", каза Чернозуб. /От БТА/", "date": "2018.07.26", "title": "Руски дисиденти намират убежище в Литва"}
{"url": "https://www.24chasa.bg/novini/article/6982683", "text": "Европейската комисия предлага на всяка страна, която реши да приеме мигранти, спасени в морето, по 6000 евро за всеки, но Хърватия е отхвърлила това предложение, съобщава хърватският в. \"Вечерни лист\", цитиран от БТА. Изплащането на средствата е част от предложен план на Европейската комисия, разработен на базата на споразумението на държавите членки на Европейския съюз, постигнато на среща на върха в Брюксел миналия месец. \"Вечерни лист\" посочва, че освен парите Европейската комисия предлага и други възможности на държавите, които позволят създаването на контролирани центрове за мигранти на своя територия. Източници на вестника са потвърдили, че Хърватия не желае да допусне на своя територия такива центрове, независимо дали ще се наричат контролирани центрове, лагери или горещи точки. Според \"Вечерни лист\" тези центрове ще се управляват от съответните държави с подкрепата на ЕС и неговите агенции и може да бъдат временни или да се създават само за определени цели. Брюксел смята, че за да се намали броят на смъртните случаи и да се осигури достигане на мигрантите до сушата, всички държави в Средиземноморието трябва да се стимулират да създадат екипи за издирване и спасяване.", "date": "2018.07.26", "title": "ЕС предлага на Хърватия по 6000 евро за всеки приет мигрант, Загреб отказва"}
{"url": "https://www.24chasa.bg/novini/article/6982701", "text": "Районният съд в Добрич постанови \"задържане под стража\" на Мирослав Дяков, в чието жилище полицията установи 18-годишно момиче в безпомощно състояние. За взетата мярка съобщи окръжният прокурор Пламен Николов пред журналисти, цитиран от БТА. Съдебното заседание протече при закрити врата. Срещу задържания, който вече има шест осъждания, са повдигнати две обвинения - за противозаконно лишаване от свобода за повече от две денонощия по мъчителен и опасен начин за здравето на момичето, както и за държане на наркотици, посочи наблюдаващият прокурор Павел Любенов. По думите му ще бъде повдигнато и трето обвинение - за причинена телесна повреда, след като бъде назначена съдебно-медицинска експертиза за пострадалата. Окръжният прокурор е посетил пострадалата Виктория Георгиева в реанимацията на болницата в Добрич. Момичето има множество наранявания по главата, следи от гасене на цигари по лицето, засъхнала кръв по устата и носа от нанесени удари, каза Пламен Николов. Окръжният прокурор добави, че по сведения на лекарите пострадалата е постъпила в спешното отделение с много нисък хемоглобин след загуба на около два литра кръв и е била на ръба на оцеляването. Ехографските изследвания засега са показали, че няма увредени вътрешни органи и счупвания. Момичето е обявено след сигнал на майка му за местно издирване на 13 юли, а за общодържавно - на 18 юли. Мирослав Дяков е задържан в Добрич с наркотици на 24 юли, когато са били направени претърсвания на два адреса и пострадалата е открита, информира началникът на Първо РПУ Добромир Пеев.", "date": "2018.07.26", "title": "Оставиха в ареста наркодилъра, похитил момиче в Добрич"}
{"url": "https://www.24chasa.bg/novini/article/6982685", "text": "Северно предградие на Атина бе наводнено днес след внезапна буря, предаде Асошиейтед прес. Противопожарната служба в гръцката столица е получила 140 обаждания за помощ за изпомпване на вода от наводнени домове и офиси. Екипи на противопожарната служба се насочиха към голям паркинг на открито в предградието Маруси, за да проверят за блокирани хора в автомобилите, които се клатушкат в неочаквано оформилото се кално езеро, предава БТА.  Властите призоваха шофьорите да избягват района и затвориха за движение пътя, който води северно от Атина от главната магистрала. Наводнението дойде три дни, след като смъртоносни горски пожари отнеха живота на най-малко 82 души и раниха повече от 180 в столичната област Атика, отбелязва АП.", "date": "2018.07.26", "title": "3 дни след огнения ад внезапна буря потопи предградие на Атина (Видео)"}
{"url": "https://www.24chasa.bg/novini/article/6982703", "text": "Новата кампания на Стив Банън за подкопаване на Европейския съюз има за цел не само събиране на подкрепа в Европейския парламент на изборите през май догодина, а и изграждане на блок от евроскептични правителства за оказване на влияние върху срещите на лидерите от ЕС. Основателят на установената в Брюксел организация, известна като \"Движението\", избрана за платформа от бившия стратег на американския президент Доналд Тръмп, заяви пред Ройтерс, че не само се надява на много гласове за Европейския парламент, но и че е възможно шестима или седмина лидери, особено от Италия и Централна Европа, да обединят сили за оказване на влияние в Европейския съвет от 27 национални правителства. Микаел Модрикамен каза в намиращото се в предградие имение, което освен дом е също негова правна кантора и централа на белгийската му популистка Народна партия, че \"Движението\" ще насочи кампанийните умения на Банън и финансирането от американски дарители за подпомагане на споделящи сходни възгледи националистически, антиимигрантски групи в Европа. Той обаче настоя, че то ще избягва партии, които според него са расистки или антисемитски, като гръцката Златна зора или унгарската Йоббик, и по-скоро ще търси да привлече по-големи формации от десницата като управляващите партии в Унгария, Италия, Полша и Австрия. Той посочи като \"основни ценности\" националния суверенитет, пресичането на имиграцията и борбата с радикалния ислям и изрази увереност, че \"евроскептичните\" сили, които са една четвърт или повече от състава на ЕП, могат да оставят настрана другите различия, за да работят по общ дневен ред, макар да остават в различни партийни групи. \"Ние не искаме екстремизъм от какъвто и да е вид, било то фашисти, расисти, етноцентристи, нацисти, антисемити или каквито и да е\", каза Модрикамен, който е виден член на еврейската общност в Белгия и защитник на малките инвеститори. Той призна, че някои движения със сходни възгледи през последното столетие са имали екстремистки корени, но каза, че други, като бързо набиращите сила \"Шведски демократи\", са се отказали от расистките и неонацистките идеи. Модрикамен каза, че освен по-голяма и по-съсредоточена сила в Европейския парламент, който е най-слабата политическа институция в ЕС, проектът може да събере блокиращо малцинство на срещите на върха на ЕС, на които националните лидери упражняват върховна власт в Съюза. \"Представете си, че преди съвета шестима или седмина членове, които са също така лидери и президенти или министър-председатели на своите страни, се съгласят за това и кажат: \"Съгласни сме по тази обща позиция. Това може да бъде истински фактор на промяна за бъдещето на Европа.\" Той посочи сред евроскептиците унгарския министър-председател Виктор Орбан, който е силен критик на ЕС, особено по бежанските политики, а също правителствата на Полша, Словакия и Чехия, както и новите коалиции в Италия и Австрия. \"Целта на \"Движението\" очевидно е да се опита да обедини евроскептичните партии, народните движения, които процъфтяват в цяла Европа, и да изгради също така връзката с това, което се случва в Щатите около президента Тръмп.\" Той каза, че няма пряк контакт с Белия дом. Тръмп уволни Банън миналата година. Модрикамен отхвърли предположенията, че евроскептичните групи получават финансиране от Русия, защото президентът Владимир Путин вижда полза в отслабването на Европейския съюз. Но призна, че е посетил руския парламент през 2015 г. Той призова за вдигане на санкциите срещу Москва, наложени заради извършената от нея анексия на Крим от Украйна и заради подкрепата й за проруските бунтовници в Източна Украйна. И каза, че европейците и Съединените щати би трябвало да работят по допирни точки с Русия, особено в борбата с войнствените ислямистки движения. Преглед на националните социологически проучвания, направен от Ройтерс, сочи, че въпреки оттеглянето на Партията за независимост на Обединеното кралство на Найджъл Фараж заради Брекзита през март, партиите, групирани около френския \"Национален сбор\" на Марин Льо Пен и двете нови управляващи движения в Италия - \"Пет звезди\" и \"Лига\", могат да увеличат своя дял от места в Европейския парламент от почти 11 процента на над 15 процента. Като се прибавят евроскептиците, да речем, от Германия, Полша и Унгария, този дял може да нарасне до над 20 процента, предполагат социологическите данни, макар че много неща ще зависят от съюзите след изборите догодина. /От БТА/", "date": "2018.07.26", "title": "Проектът на Банън за ЕС цели да създаде блок от съюзнически правителства"}
{"url": "https://www.24chasa.bg/novini/article/6981492", "text": "След активно разследване служители на Четвърто РУ разкриха автор на кражба от денонощен магазин в Пловдив. Като обвиняем по случая е привлечен 20-годишен жител на града, с криминални регистрации в полицията. В хода на работата са събрани доказателства, че на 16 юли той задигнал около 4000 лева и тютюневи изделия от търговския обект, след което го подпалил, за да заличи уликите. При задържането му младежът направил пълни самопризнания за стореното. Работата по цялостното документиране на досъдебното производство продължава.", "date": "2018.07.26", "title": "Задържаха 20-годишен, задигнал 4000 лв. от магазин в Пловдив и после го подпалил"}
{"url": "https://www.24chasa.bg/novini/article/6981497", "text": "Продължаваме заедно, противоречията са изгладени, егото отива назад. Това обявиха премиерът Бойко Борисов и лидерите на коалиционните партньори на ГЕРБ - съпредседателите на \"Обединени патриоти\" Волен Сидеров, Красимир Каракачанов и Валери Симеонов. Заедно с председателя на ПГ на ГЕРБ Цветан Цветанов петимата направиха изявление в кулоарите на Министерски съвет след продължил 2 часа коалиционен съвет. Имаше някои неразбирания между парламентарните групи по законопроекти главно, както и, разбира се, от страна на изпълнителната власт. И мога да кажа, че по начина, по който се разбрахме да функционира коалицията, това ще бъде избегнато за в бъдеще. Направили сме регулярен график за срещи между парламентарните групи на ГЕРБ и \"Обединени патриоти\" и правителството, и мисля, че в интерес на обществото, заяви премиерът Борисов. И продължи: \"Изяснихме мотивите за текстовете, които бяха спорни. Така ще действаме и за ветото съответно  Така се оттук насетне мисля, че няма да се налага да влизаме в такъв обяснителен режим.\" Премиерът отправи и послание и към опозицията: \"Мога да ги успокоя, че коалицията е достатъчно стабилна и осъзната. И то не заради властта, не заради постовете или мястото в парламента, а заради това, че \"И тъй като финансово-икономическите параметри, с които държавата работи в момента като брутен вътрешен продукт са най-добрите за всички времена на тази държава, безработицата е рекордно ниска, инвестициите са в индустрията, всички програми и еврофондове работят. Имахме изключително успешно европредседателство, а от формата 16+1 произлязоха след това доста европейски инициативи. И неслучайно между Китай и ЕС бяха подписани толкова споразумения. Искам да напомня, че за първи път в историята на България тук беше и японският премиер и впоследствие Доналд Туск и Юнкер подписаха споразумението и с Япония\", изреди министър-председателят. След което Борисов заключи: \"Така че, на фона на всичко това, което постигаме - с конкурси, с изключително много средства, които заделихме за пенсионери, военни, полицаи, за БАН, за университети, за инфраструктура, Всички ние признахме, където сме сгрешили или не сме били достатъчно организирани, за да поддържаме нормалния диалог между коалиционните партньори - и в голямата, и в по-малката коалиция (\"Обединени патриоти\"). Сега отношенията са изгладени.\" \"Имахме два дни сбирки, които компенсирахме невъзможността досега да се събираме по обективни обстоятелства - имаше председателство, много интензивни пътувания, и сега ние изяснихме наистина доста въпроси, които бяха преди това разрешавани по един неправилен начин. Какво имам предвид? Когато нещо между нас не бе разрешено, то излизаше през медиите. Това не е правилна тактика, не е правилна политика, но всеки от нас е човек - всеки има своите и нерви, и начини на реакция. Така че нашите разменени през медиите реплики не трябва да се разбират като нещо разрушително. Аз прочетох и видях доста коментари през последните дни как нещо се руши и съсипва. Не! За себе си казвам ясно, че не съм разрушител, напротив - колегите (Каракачанов и Симеонов) ще потвърдят, че аз бях един от моторите да се направи такава коалиция, а след това седнахме и направихме споразумение, което положи една програма за управление на България, и оттогава непрекъснато повтаряме, че ние за да направим нещата, които са полезни за страната, и те да имат своя резултат. Защото, когато вършиш нещо в политиката, то дава резултат след година или две. Ако сега се отиде на разтурване и предсрочни избори, това означава хаос. Знаете от социологията, че повечето българи не желаят предсрочни избори\", заяви лидерът на парламентарната група \"Обединени патриоти\" Волен Сидеров. И се ангажира: \"Нашите действия на патриотичната коалиция оттук нататък не трябва да предизвикват съмнения, че ние искаме прекратяване на мандата. Възможни различия има и ще има, ние сме поначало различни хора. Ние с това условие се събрахме в коалиция. Но тези различия трябва да бъдат разрешавани с консенсус, както говорихме днес. С разбирането, че трябва да изчистваме тезите и темите, по които работим, особено когато те са законодателна дейност, така че да не пораждат след това размяна на удари, прехвърчане на искри и съмнениe, че нещо между нас фатално се е раздалечило. Виждате, че всеки един закон, който предизвика някакъв остър обществен отзвук, беше така разрешен, че да се прекрати напрежението. Така може да е и в бъдеще. Сидеров се определи като оптимист оптимист и добави след това едно \"Но\": \"Това означава оттук нататък всеки един от нас наистина в себе си първо да победи себе си, защото това е най-важната битка. Така казва не българският  , а истинският Конфуций. Най-важната битка е със себе си, да победи в себе желанието да се налага над другите. Тогава ние ще имаме разбиране и тогава ще работим както трябва - и в Министерски съвет това, което се предлага, и в парламента това, което разискваме и приемаме, ще има синхрон. Предполагам, че това, което казваме, ще затвори темата за разнобоя в коалицията.\" Сидеров изпревари логичния въпрос дали се отказва от искането си за оттеглянето на Валери Симеонов от вицепремиерския пост и даже си го зададе сам: \"Това, което съм говорил последните ден-два, тези искания, които съм поставил, намериха своя отзвук и своето разбиране. Няма да влизам в детайли, но законови текстове, по които аз имам забележки, ще бъдат разгледани - така, че да бъдат приемливи за всички.\" Лидерът на \"Атака\" специално благодари на Борисов, че е влязъл в ролята си на координатор и обединител между всички партньори. Защото \"понякога се налага да има елемент на балансиране. Той успя да го приложи този момент и да ни убеди, че балансът е най-важното нещо, за всичко.\" \"Искам да успокоя колегите депутати от БСП, които се притесняваха, че, ако се наложи да пада правителството, ще трябва да работят през август, да им пожелая приятна почивка. Да не се притесняват - правителството е стабилно, мнозинството е стабилно. Спокойно да излизат в почивка, да си правят тена, да събират сили за новия сезон от септември нататък\", каза на изпроводяк пък вицепремиерът, министър на отбраната и лидер на ВМРО Красимир Каракачанов.", "date": "2018.07.26", "title": "Разбраха се: Сори, БСП, но в коалицията всичко е спокойно! (Видео)"}
{"url": "https://www.24chasa.bg/novini/article/6981499", "text": "WMDOLL е сред най-големите китайски производители на секс кукли, задвижвани от AI (изкуствен интелект). Компанията предлага функции, вариращи от обикновен разговор до движещи се очи, ръце и тяло. Клиентите могат да избират различни опции за външен вид, включително височина, прическа и цвят на очите. ", "date": "2018.07.26", "title": "Вижте секс куклите с изкуствен интелект"}
{"url": "https://www.24chasa.bg/novini/article/6981611", "text": "Парламентът прие на първо четене промени в Закона за енергетиката, внесени от Министерския съвет /МС/. С тях се транспонират европейски директиви, предаде БТА.  Въвежда се задължението при отказ от присъединяване на нови потребители, операторите на електропреносната, електроразпределителната, газопреносната и газоразпределителните мрежи да мотивират писмено решението си. Създава се правна рамка по отношение на операторите на публично достъпни зарядни точки за електрически превозни средства. С новите текстове се регламентират фигурите на оператор на публично достъпна зарядна точка и ползвателите на услуги за зареждане на електрически превозни средства. Предвиден е ред за присъединяване на зарядната точка към електроразпределителната мрежа. С друга група поправки в закона се облекчава режимът за изграждане на линейни енергийни обекти - електропроводи, газопроводи, нефтопроводи и други. Те ще се изграждат вече въз основа на учредено сервитутно право. Действащите в момента текстове на закона предвиждат учредяване на право на строеж както за изграждането на сгради и постройки, така и за прокарването на подводни, надземни и подземни линейни обекти на техническата инфраструктура. Тази липса на разграничение между видовете енергийни обекти утежнява осъществяването на инвестиционни намерения на енергийните предприятия. Въвежда се дефиниция на линейните енергийни обекти, като към тях се включват и принадлежащите им трайно прикрепени към земята конструктивни елементи (например стълбовете към електропроводите).", "date": "2018.07.26", "title": "Парламентът прие на първо четене промени в Закона за енергетиката, внесени от МС"}
{"url": "https://www.24chasa.bg/novini/article/6981512", "text": "В стабилно състояние и без непосредствена опасност за живота е 50-годишният Кирил Александров, който във вторник сутрин  Очаква се до дни мъжът да бъде изведен от реанимация и преместен в Клиниката по коремна хирургия, съобщиха от Военномедицинска академия за \"24 часа\". В 13,45 ч днес в Софийския градски съд ще се гледа мярката на задържания за стрелбата - бившият полицай Иван Тонев.", "date": "2018.07.26", "title": "Без опасност за живота е простреляният в подлез в София мъж"}
{"url": "https://www.24chasa.bg/novini/article/6981608", "text": "Александър Бенала - , признава днес в интервю във в. \"Монд\", че е направил грешка, но отрича да е искал да навреди на президента на Франция Еманюел Макрон, предаде Франс прес. \"Нямам чувството, че съм предал президента, имам чувството, че съм направил голяма глупост. И че съм направил грешка. Но това е грешка по-скоро от политическа гледна точка: не трябваше да ходя на тези демонстрация като наблюдател и може би трябваше да се държа настрана\", казва той за насилието на първомайска демонстрация, за което е обвинен, предаде БТА. Той заявява: \"Не смятам, че има заговор, това е истината. За това, което стана после, съм много по-сдържан. На първо място имаше желание да бъде въвлечен президентът, това е сигурно\". Според него случаят, разкрит от в. \"Монд\" на 18 юли, е \"начин да бъде хванат президентът за яката\". Аз бях този, чрез когото да стигнат до него, най-слабото звено\". \"Опитаха се да ме уязвят, да ме убият, това беше също и възможност да засегнат президента\", твърди Бенала. Според него \"хората, които извадиха наяве тази информация, са на високо ниво, политици и полицаи. Не мисля, че е (министърът на вътрешните работи Жерар) Колон, на когото имам доверие, за него аз съм никой. Но има хора, които работят около него и които биха могли да го направят\". От миналата седмица президентството и правителството са под натиск заради \"Бенала гейт\", който предизвика няколко разследвания: съдебно, на полицейския инспекторат и на двете камари на парламента (Националното събрание и Сената). Разследват се ролята и правомощията на Бенала като служител на Елисейския дворец и наказанието, което му е било наложено за проявите му на 1 май (15 дни отстраняване от работа), без да бъде информирано правосъдието за случая.", "date": "2018.07.26", "title": "Уволненият охранител на Макрон Александър Бенала: Направих грешка"}
{"url": "https://www.24chasa.bg/novini/article/6981606", "text": "В конкуренцията на Александър Вучич, Зоран Джинджич, Слободан Милошевич, Никола Пашич, Борис Тадич и Воислав Кощуница мнозинството сърби биха дали своя глас за Йосип Броз Тито, показва анкета, направена за нуждите на белградския \"Неделник\", съобщи Танюг. Вестникът посочва, че за да се провери отношението на днешната общественост към държавниците, които в някой период от историята са ръководили Сърбия, седмичникът и агенция \"Нинамедия\" са провели анкета с въпроса \"Ако можехте утре да гласувате в избори, за кого от предложените кандидати бихте гласували?\" предава БТА.  Резултатите от проучването показват, че на тези хипотетични избори би победил бившият лидер на СФРЮ Йосип Броз Тито с 24,6 процента от гласовете. След него е сегашният сръбски президент Вучич с 23,5 процента подкрепа. Бившият сръбски премиер Зоран Джинджич би получил 10,7 процента от гласовете, а бившият президент на Сърбия Слободан Милошевич - 7,4 процента. За дългогодишния министър-председател на Кралството на сърби, хървати и словенци Никола Пашич биха гласували 4,4 процента, за бившия президент Борис Тачич - 2,1 процента , а за последния президент на СРЮгославия и бивш сръбски премиер Воислав Кощуница - 0,7 процента от избирателите. Над 18 процента не са посочили нито един от кандидатите, а 8 процента са заявили, че не знаят за кого биха гласували. Проучването е направено с 802 анкетирани в периода от 23 до 30 юни тази година.", "date": "2018.07.26", "title": "Проучване показва, че днес сърбите масово биха гласували за Тито"}
{"url": "https://www.24chasa.bg/novini/article/6981520", "text": "Младата Симона Тодорова, простреляна в Слънчев бряг на 2 юни, се върна усмихната в УМБАЛ Бургас на 25 юли, където премина контролен преглед. Красавицата от Дряново, спасена в бургаската болница, благодари на екипите, полагали грижи за нея. Младата жена бе  придружена от родителите си и заедно посетиха всички отделения, за да се видят отново с лекарите, на които Симона дължи живота си. Момичето се снима с един от дежурните екипи в болницата. Историята на Симона Тодорова лекарите ще помнят дълго. Неврохирурзите в УМБАЛ Бургас не помнят много случаи,  при които пациент успява да оцелее след прострелване в главата. Екип на Неврохирургията, ръковододен от д-р Николай Недев оперира Симона в нощта на инцидента, след като тя е приета и стабилизирана в Спешно отделение. След операцията момичето е настанено в Отделението по реанимация.  В момента, в който животът й вече е вън от опасност, тя е преместена в Неврохирургията, откъдето е изписана в стабилно състояние и с надежда за пълно възстановяване. В момента Симона се чувства добре и продължава лечението си. Тя бе ранена при убийството на хазартния бос Коста Миджурина, застрелян от приятеля на Симона Михаил Станчев в пристъп на ревност.", "date": "2018.07.26", "title": "Вижте простреляната Симона, дойде усмихната на преглед в Бургас (Снимки)"}
{"url": "https://www.24chasa.bg/novini/article/6981641", "text": "Министърът на енергетиката Теменужка Петкова ще търси споразумение по делото, образувано от Европейската комисия срещу \"Български енергиен холдинг\", \"Булгартрансгаз\" и \"Булгаргаз\"(БЕХ), за възможна злоупотреба с господстващо положение на газовите пазари в България. Това реши парламента като прие проекторешение за предприемане на действия за постигане на споразумение по делото. То беше внесено от шефа на енергийната комисия Делян Добрев от ГЕРБ и съпартийците му Валентин Николов и Александър Ненков. \"С проекторешение не се отменя решението на Народното събрание от 2017-а, а го допълва, предвид настъпилите нови обстоятелства по казуса\", посочи вносителят Добрев. По време на обсъждането в енергийната комисия ресорният министър Теменужка Петкова е посочила, че тази тема стои на дневен ред от 2013г. и изпълнителната власт в лицето на Министерство на енергетиката ще направи последен опит да инициира разговори с Европейската комисия относно правната възможност за рестартиране на преговорите по делото Бех-Газ. \"Делото е заведено от ЕК през 2013-а към БЕХ, а обвинението е за злоупотреба с господстващо положение за периода от 2007 до 2015 г. и възпрепятстване на пазарите\", посочи шефът на енергийната комисия. В началото на юли енергийният министър е представил пред комисията по енергетика развитието на делото и наличието на новоразкрити обстоятелства, които могат да имат оневиняващ или поне значително смекчаващ характер. \"В края на май ЕК е обявила, че е постигнала споразумение по делото с Газпром за доставки на газ нагоре по веригата в Централна и Източна Европа. Предмет на това дело е разследване на възможна злоупотреба с господстващо положение от страна на Газпром на пазари в Централна и Източна Европа, между които и България\", е разписано в доклада на комисията. Мотивите на вносителя са, че делото е приключено без налагане на финансова санкция, като развитието му е относимо към делото за БЕХ. Вносителят Делян Добрев, заяви за \"24 часа\", че и сега се водят преговори по делото. Разликата е, че досега те са били, като България не е признавала вина и санкциите са щели да бъдат наложени по въпросния член 7. След проекторешение и обнародването му, преговорите ще бъдат по член 9, с който се търсят преговори, като даде пример с делото с \"Газпром\".", "date": "2018.07.26", "title": "Енергийният министър ще търси споразумение по делото на ЕК срещу БЕХ"}
{"url": "https://www.24chasa.bg/novini/article/6981640", "text": "Администрацията на американския президент Доналд Тръмп е дала зелена светлина за опцията за разделяне на Косово, пише прищинският вестник \"Газета експрес\", позовавайки се на неназовани дипломатически източници, предаде Танюг. Вестникът посочва, че съществува възможност Тръмп да се е договорил за това с руския президент Владимир Путин на срещата им неотдавна в Хелзинки. Според изданието администрацията на Тръмп се съгласила Косово да отстъпи територия на Сърбия в замяна на признаване, предаде БТА.  Тази радикална промяна в администрацията на президента на САЩ идва след напускането на бившия съветник за национална сигурност генерал Хърбърт Макмастър и след идването на поста на Джон Болтън, който според вестника е известен с антикосовския си подход от времето, когато бил посланик на САЩ в ООН.", "date": "2018.07.26", "title": "\"Газета експрес\": Администрацията на Тръмп е за разделяне на Косово"}
{"url": "https://www.24chasa.bg/novini/article/6981376", "text": "Няколко хотела на Златни пясъци са заплашени със солени глоби и отнемане на звезди, тъй като условията в тях не отговарят на категоризацията им. Първият от тях - \"Палма\", от 4-звезден ще остане най-много 3-звезден, а е възможно и звездите му да останат две. Това каза днес след съвместна проверка с представители на Комисията за защита на потребителите министърът на туризма Николина Ангелкова. \"В хотела са открит драстични несъответствия и ще бъде стартирана незабавна процедура за понижаване на категорията. В четиризвездния хотел липсва лоби бар, бар басейн, а най-фрапантното е, че липсват сифони във всяка баня, не са спазени изискванията и за хора с увреждания\", каза министърът. За всяко едно нарушение глобата е от 1000 до 3000 лева. Управителят на хотел \"Палма\" не оспори нито за миг констатацията на проверяващите. Според него собствениците са руснаци, които в момента не са в България. По думите на министър Ангелкова по цялото Черноморие се установяват хотели, които не отговарят на категоризацията си. Най-фрапиращите случаи били с \"Бялата лагуна\" на север от Балчик и хотел в Царево. До момента по цялото Черноморие са констатирани още пет хотела, в които условията не отговарят на категоризацията, съобщи още министърът. \"Категоризацията е издавана преди години от министерството на икономиката. Много от базите са отговаряли на необходимите изисквания, но след това са занемарени. Затова ние ще продължим активно проверките и ще засилим контрола\", коментира Ангелкова. По тази причина се готвят промени в Закона за туризма. Предстои да бъде създаден туристически инспекторат, който да поеме последващия административен контрол. Предвиждат и регионални звена, които да бъдат обособени в областите, на чиято територия има национални курорти. Ако нашите прогнози бъдат оправдани това ще е трета поредна година на растеж и ще ни включи в една от най-устойчивите дестинации за летен туризъм, изтъкна Ангелкова. Що се отнася до проверките за шум по заведенията в летните курорти, министърът на туризма подчерта, че такива трябва да има, защото законите и правила трябва да се спазват, но те трябва да се правят така, че да не пречат на бизнеса. А в момента браншовиците се оплакват масово, че губят клиенти заради тях.", "date": "2018.07.26", "title": "Министър Ангелкова отнема звезди на хотели по морето (Обновена)"}
{"url": "https://www.24chasa.bg/novini/article/6981657", "text": "Петимата лидери на държавите от БРИКС са събрани в Южна Африка за годишна среща на върха, на която САЩ са критикувани заради увеличаването на митата върху чуждестранните стоки, предаде Асошиейтед прес. Лидерите, сред които китайският президент Си Цзинпин, руският президент Владимир Путин, индийският министър-председател Нарендра Моди, бразилският президент Мишел Темер и южноафриканският президент Сирил Рамафоса, се хванаха днес за ръце и позираха за обща снимка във втория ден от срещата в Йоханесбург. Турският президент Реджеп Тайип Ердоган също е поканен на срещата. Си каза вчера, че светът е изправен пред \"избор между сътрудничество и конфронтация\" в момент на търговски спор със САЩ. Американският президент Доналд Тръмп обвини Китай в \"порочни\" тактики в търговията.", "date": "2018.07.26", "title": "Лидерите от БРИКС си стиснаха ръцете на \nсрещата в Южна Африка (Снимки)"}
{"url": "https://www.24chasa.bg/novini/article/6981666", "text": "Намиращи се в Румъния самолети \"Тайфун\" на британските кралски военновъздушни сили са били вдигнати днес, за да съпроводят руски военен самолет, прелитащ в близост до въздушното пространство на НАТО в Черно море, съобщиха Ройтерс и ТАСС, цитирани от БТА. Двата самолета \"Тайфун\" са излетели от румънската база Михаил Когълничану близо до черноморския град Констанца, след като получили сигнал, че руски самолет Су-24, намиращ се над акваторията на Черно море, се приближава до границата на въздушното пространство на НАТО. В съобщение на Кралските военновъздушни сили се уточнява, че руският самолет не е навлязъл във въздушното пространство на НАТО и че самолетите Тайфун са патрулирали в небето известно време като възпиращ фактор, след което са се върнали в базата. През април в базата Михаил Когълничану пристигнаха четири британски изтребителя, които имат задачата да патрулират въздушното пространство на източния фланг на НАТО.", "date": "2018.07.26", "title": "Вдигнаха във въздуха изтребители в Румъния заради руски бомбардировач (Обновена)"}
{"url": "https://www.24chasa.bg/novini/article/6980306", "text": "Китай планира да открие онлайн съдилища в Пекин и Гуанджоу, по модела на тези в град Ханджоу, се казва в съобщение на Китайският народен върховен съд от сряда. Решението бе обявено по време на видео конференция на съдебния орган, предава  . Страната откри първия си интернет съд в Ханджоу миналия август, целта на който е да обслужва растящия брой диспути в онлайн пространството. Върховният съд ще затегне позицията си спрямо слуховете и измамите в интернет, търгуването с лични данни и други, се казва още в изявлението. Органът обещава също силни мерки върху безопасността на храните и лекарствата, замърсяването, насилието срещу медицински персонал и училищния тормоз. Съдът ще се бори също с организираната престъпност и премахне „защитните чадъри\", а именно официални служители, които предпазват криминални организации като скриват техните деяния и им помагат да избегнат наказанията.", "date": "2018.07.26", "title": "Китай стартира онлайн съдилища в Пекин и Гуанджоу"}
{"url": "https://www.24chasa.bg/novini/article/6981674", "text": "Кметът на Горна Оряховица уволни директорката на детска градина „Бодра смяна“.  , съобщи  . На директорката Жанета Иванова е наложено най-тежкото наказание, защото не е осигурила в детската градина безопасни и здравословни условия за децата, в резултат на което необезопасен шкаф е паднал на 28-и юни върху четиригодишната Ламбина, причинявайки ѝ много травматични увреждания. Директорката не е извикала спешна помощ, прехвърляйки отговорността затова на родителите. Жанета Иванова не е уведомила за тежкия инцидент Общината и Регионалното управление на образованието. Пострадалото дете се възстановява постепенно, съобщиха от семейството, но отказаха да посочат дали ще заведат дело срещу директорката на детската градина.", "date": "2018.07.26", "title": "Уволниха директорката на детската градина, в която шкаф падна върху 4-годишно дете"}
{"url": "https://www.24chasa.bg/novini/article/6981667", "text": "Тропическите гущери притежават смайваща устойчивост на бурни ветрове. Въоръжени с въздуходувка, учени от САЩ са успели да разгадаят тайната им, предаде Асошиейтед прес, позовавайки се на публикация в сп. \"Нейчър\". Ураганите Ирма и Мария подлагат на сериозно изпитание група дребни дървесни гущери. За късмет учени от Харвардския университет се оказват на точното място в точното време, за да разнищят тайната на оцеляването им в буря. Специалистите под ръководството на Колин Донихю изучават гущерите на Търкс и Кайкос още преди през септември миналата година островите да попаднат в обсега на бурите. Няколко седмици по-късно учените се завръщат, за да търсят промени в оцелялата популация, предава БТА.  Изследователите установяват, че възглавничките на пръстчетата на гущерите са с между шест и девет процента по-големи, предните крайници - по-дълги, а задните - по-къси, отколкото преди бурите. Учените обаче не се задоволяват само с това да отчетат различията, но и тестват устойчивостта на 47 гущера, скупчени върху дървен прът, насочвайки към тях струята на мощна въздуходувка и пресъздавайки различни условия. Оказва се, че при бурен вятър гущерите просто безделничат. При скорост от 164 километра в част ситуацията \"загрубява\" и влечугите се вкопчват в пръта с наедрелите си предни лепкави крайници, докато опашките и задните им крайници \"плющят\" във въздуха като знамена. Едва когато скоростта достига 174 километра в час пространството се изпълва с летящи гущери. Учените успокояват, че при тестовете не е пострадал нито един участник. По думите на Колин Донихю изследването е първото по рода си, свидетелстващо за естествен подбор в ураганни условия. Проучването разкрива и отдавнашната загадка за учените защо островните гущери имат по-големи възглавнички на пръстчетата в сравнение с тези, които обитават вътрешните части на Централна Америка.", "date": "2018.07.26", "title": "Учени разгадаха как тропическите гущери устояват на бурите"}
{"url": "https://www.24chasa.bg/novini/article/6982374", "text": "Министър-председателят Бойко Борисов назначи Янко Иванов за заместник-министър на земеделието, храните и горите. Иванов застава  Това съобщиха от правителствената пресслужба. Янко Иванов е завършил ветеринарна медицина във Висшия институт по зоотехника и ветеринарна медицина в Стара Загора, а по-късно работи като доцент в Централния научноизследователски ветеринарномедицински институт в София. Бил е генерален директор на Националната ветеринарно-медицинска служба към министерството, а по-късно става и регионален координатор за Балканите по проект за “Предотвратяване на пандемията от птичи грип”, финансиран от ФАО, ООН.", "date": "2018.07.26", "title": "Борисов назначи Янко Иванов за зам.-министър на земеделието"}
{"url": "https://www.24chasa.bg/novini/article/6982421", "text": "Унгария трябва да предаде Жолт Хернади на Хърватия, реши Европейският съд в Люксембург, съобщи Танюг. В противен случай Хърватия може да влезе в спор с Европейския съюз, съобщи регионалната телевизия N1, позовавайки се на свои информации от съд в Загреб, предава БТА.  Хърватия обвинява Хернади, бивш директор на най-голямата петролна и нефтена компания на Унгария МОЛ, че е дал подкуп на бившия хърватски премиер Иво Санадер в замяна за управителни права върху хърватската петролна компания ИНА. Хърватия се опитва от пет години да стигне до Хернади.", "date": "2018.07.26", "title": "Европейският съд реши, че Унгария трябва да предаде Жолт Хернади на Хърватия"}
{"url": "https://www.24chasa.bg/novini/article/6982390", "text": "Нова жалба в Комисията за защита на конкуренцията спира поръчката за закупуването на 400 линейки, съобщиха от пресцентъра на Министерството на здравеопазването. На 24.07.2018 год. фирмата „Амбуланс Илк Иардим Ве Хастахане Чихазларъ Ве Тисислеръ Санай Тик\" е подала жалба, с която иска именно временна мярка „спиране на процедурата“, като мотивът за обжалване е „Недостатъчен срок за изготвяне на оферти“. Фирмата е турска и е за производство на линейки. От здравното министерство отбелязват, че текстовете на жалбата са сходни с тези на фирмата \"Вайнман Технолоджи\", която също подаде сигнал до Върховния административен съд миналия месец. \"Буди съмнение и доколко жалбата е подадена от \"Амбулс илк иардим ве хастахане чихазларъ ве тисислеръ санай тик\" и действително налице ли е представителна власт на лицето, подписало жалбата\", се казва още в съобщението на здравното министерство. \"Вайнман Технолоджи\", дружеството с капитал от 100 лева, два пъти спира поръчката за търга, обявен през април тази година. Комисията за защита на конкуренцията не уважи искането им и поръчката бе подновена през юни Към настоящия момент процедурата по подаване на оферти за „Доставка на 400 броя медицински превозни средства (линейки) с необходимото оборудване“ продължава, като крайният срок за представяне на офертите е 10 август 2018 г.", "date": "2018.07.26", "title": "Нова фирма спира поръчката на 400 линейки, текстът на жалбата почти същият"}
{"url": "https://www.24chasa.bg/novini/article/6982447", "text": "Германският външен министър Хайко Маас предложи днес помощта на Берлин в усилията за ядрено разоръжаване на Корейския полуостров, но предупреди, че Северна Корея трябва да предприеме действия за спиране на своята ядрена програма, ако иска санкциите срещу Пхенян да бъдат отменени, предаде ДПА. \"Когато дойде времето, ние сме готови да подкрепим процеса, който се осъществява тук\", каза Маас при посещение в Южна Корея, предаде БТА. По думите му Германия може да помогне в усилията за ликвидиране на севернокорейската ядрена програма с уменията, придобити в преговорите за ядреното споразумение с Иран. Севернокорейският лидер Ким Чен-ун обяви на среща с американския президент Доналд Тръмп през юни, че е готов за премахване на ядрените оръжия. Но макар Северна Корея да не е извършвала ракетни или ядрени опити от месеци, Маас се отнесе скептично за това доколко може да се вярва на обещанията на Ким за спиране на ядрените дейности на Пхенян. \"В миналото е имало твърде много нарушения на международното право и твърде много разочарования\", каза Маас. Според него обаче процесът вече е в ход и представлява вероятно най-добрата възможност за уреждане на десетилетния конфликт на Корейския полуостров. \"Това може и да е последният шанс за режима в Северна Корея\", заяви той и добави, че именно затова има надежда. По думите му обаче Северна Корея трябва да предприеме действия след срещата между Ким и Тръмп. В противен случай няма да бъдат отменени санкциите срещу Пхенян, наложени през 2006 г. заради ядрените опити. Маас също беше попитан дали Корея може да научи някакви уроци от германското обединение преди около 30 години. Той заяви, че Корея и Германия могат да бъдат сравнявани в ограничена степен. Южнокорейската външна министърка Кан Кьон-уа каза, че за нея най-големият урок от германското обединение е, че е необходимо в процеса да участват съседните държави.", "date": "2018.07.26", "title": "Хайко Маас: Пхенян трябва да спре ядрената си програма, ако иска отмяна на санкциите"}
{"url": "https://www.24chasa.bg/novini/article/6982455", "text": "Сирийският президент Башар Асад се срещна днес с роднини на загинали в Сирия руски военни, предаде ТАСС, цитирана от БТА. На срещата той разказа как преди две години в резиденцията му в Дамаск влетяла мина и убила трима негови сътрудници. Резиденцията и домът на сирийския лидер няколко пъти бяха обстрелвани, припомня ТАСС. Асад подчерта, че сега жителите на Дамаск за първи път се усещат в пълна безопасност. \"Хората започнаха отново да излизат по парковете, които пустееха\", заяви той и добави, че това е станало възможно благодарение на синовете, съпрузите и бащите на своите гости.", "date": "2018.07.26", "title": "Башар Асад разказа как едва не загинал от\nвлетяла в резиденцията му мина преди 2 г."}
{"url": "https://www.24chasa.bg/novini/article/6982453", "text": "Гръцкият министър на инфраструктурата и транспорта Христос Спирдзис обяви, че ще се прави проверка на разрешителните за строеж в крайбрежното градче Мати, което беше сериозно засегнато от опустошителните горски пожари, съобщи АНА-МПА. Той добави, че много луксозни къщи и сгради са били построени точно до плажа. Министърът също така каза, че не изключва възможността за палеж, предава БТА.  В отговор на въпрос за правителствената отговорност и евентуални оставки на министри, Спирдзис каза, че всички министри са се \"хвърлили\" в битката с огъня още от първата минута. \"В рамките на ден и половина са направени близо 2,5 хиляди строителни инспекции в засегнатите зони\", посочи той. Спирдзис добави, че над 340 инженери продължават да инспектират сградите. ", "date": "2018.07.26", "title": "Гръцкият министър на транспорта не изключва възможността за палеж в Мати"}
{"url": "https://www.24chasa.bg/novini/article/6982489", "text": "Белгийски турист е сред жертвите на горските пожари в Гърция от началото на седмицата, предаде Асошиейтед прес, цитирана от БТА. Говорител на министерството на външните работи на Белгия съобщи тази информация и уточни, че туристът е опитал да избяга от огъня в курорта Мати, северно от Атина. Белгиецът е бил част от по-голяма група, отседнала в хотел в Мати. На хората било наредено да се евакуират към морето, когато огънят започнал да наближава. Точните обстоятелства около смъртта на туриста в понеделник не са известни, посочва АП. Белгийският външен министър Дидие Рейндерс потвърди смъртта на мъжа в публикация в Туитър. Рейндерс посочи, че посолството на Белгия в Атина оказва помощ на сина и семейството на мъжа.", "date": "2018.07.26", "title": "Турист от Белгия е сред жертвите на пожарите в Гърция"}
{"url": "https://www.24chasa.bg/novini/article/6982491", "text": "Омбудсманът Мая Манолова пое ангажимент да е посредник между двете групи протестиращи хора с увреждания пред Народното събрание, съобщи БТА. Тя се срещна днес с представители на двете протестни палатки пред парламента. Омбудсманът е категорична, че проблемите на хората с увреждания са общи и те трябва да седнат на една маса. Манолова пое и ангажимент да върне протестиращите майки на деца с увреждания в работната група, която обсъжда закон за хората с увреждания в социалното министерство. По думите на омбудсмана е притеснително, че освен майките, и националнопредставителните организации имат възражения към реформата, която предстои, както и съмнения дали изобщо ще има такава реформа. Мая Манолова посочи, че до момента от вариантите на закон за хората с увреждания става ясно, че това е имитация на реформа и не се предлага нищо ново. Омбудсманът допълни, че е поела ангажимент да участва активно в работата по закона за хората с увреждания и идния понеделник ще бъде в работната група, като очаква предложения за реформи. Националнопредставителните организации ще имат утре шествие с искането за реформа, която да не е \"на парче\", а да се мисли за години напред, каза Хари Хараламбов от Съюза на слепите в България. Той е предложил на Мая Манолова да изтегли законопроекта за личната помощ и в администрацията на омбудсмана да се създаде контактна група с представители на двата протестиращи лагера, като се обсъди част от законопроекта на омбудсмана да влезе в закона за хората с увреждания. Мая Манолова припомни, че тя и майките, при внасянето на законопроекта, посочиха, че подкрепят и трите законопроекта - изготвения от тях, и двата, които се обсъждат в социалното министерство, стига в тях да има реални реформи. Те са склонни законопроектът за личната помощ да изчака приемането на другите два. Майките на деца с увреждания също организират утре форма на протест. Те ще изпращат депутатите в \"заслужена почивка\" с пояси, детски играчки и \"други забавления\" за плажа, каза Вера Иванова. Тя съобщи още, че преди големия им протест в понеделник, майките ще отидат до холандското посолство, за да поискат социална и здравна закрила за хората с увреждания, защото, по думите им, в България те се обречени на гибел. След това ще обиколят и други посолства на държави с добра социална политика.", "date": "2018.07.26", "title": "Мая Манолова става посредник между двете групи протестиращи с увреждания"}
{"url": "https://www.24chasa.bg/novini/article/6982512", "text": "Мъж напръска с лютив спрей две жени-контрольори в градския транспорт в София. Причината за скандала - нападателят нямал билет, предаде  . Нападението е станало след скандал между две жени, които са проверявали билетите на пътниците, и единият от тях, който се е возел в автобуса, без да плати. При опит да бъде свален от автобуса, мъжът извадил лютив спрей и напръскал двете контрольорки. След това е избягал. Инцидентът е станал на ул. \"История Славянобългарская\" близо до строителен хипермаркет в София. Пострадалите са прегледани от екип на \"Спешна помощ\" и са освободени. Полицията издирва извършителя.", "date": "2018.07.26", "title": "Мъж напръска с лютив спрей контрольорки в София, нямал билет"}
{"url": "https://www.24chasa.bg/novini/article/6982488", "text": "Ако Вашингтон започне война, Техеран ще я приключи, предупреди генерал Касем Солеймани, оглавяващ елитните сили Кудс на иранския Корпус на гвардейците на ислямската революция, цитиран от световните агенции. \"Ние сме близо до вас, колкото не можете и да си представите\", предупреди иранският генерал в цитирана от Ройтерс реч в централния град Хамадан. \"Елате. Ние сме готови. Ако вие започнете войната, ние ще я приключим\", добави той, заявявайки, че американският президент Доналд Тръмп се държи като в кабаре, предава БТА.  \"Вие знаете, че тази война ще разруши всичко, което притежавате\", подчерта Солеймани, обръщайки се към президента на САЩ. \"Вие познавате нашата сила в региона и нашите възможности в асиметрична война. Ние ще действаме и ще работим\", обеща той. Тръмп заяви по-рано, че Иран ще понесе последствия, ако заплашва САЩ. Вчера иранският президент Хасан Рохани заяви, че няма нужда да отговаря на всякакви безсмислени според него коментари. Генерал Солеймани обаче каза, че като войник е негов дълг да отговори, посочва Асошиейтед прес. Солеймани предупреди САЩ да не изпращат военни сили в Червено море и заяви, че то вече не е безопасно за техни войници, предаде ТАСС. \"Силите Кудс са враг на американския войник. Препоръчвам на президента Тръмп да си спомни предишните президенти на САЩ и да не повтаря грешките им\", добави иранският генерал.", "date": "2018.07.26", "title": "Ирански генерал: Ако Вашингтон започне война, Техеран ще я приключи"}
{"url": "https://www.24chasa.bg/novini/article/6982536", "text": "С намесата си в изборите през 2016 г. руският президент Владимир Путин постигна нещо, каквото никой от кръвожадните му съветски предшественици не успя да направи: превърна демократите в \"ястреби\" по отношение на Русия. Само месеци след разпадането на Съветския съюз, през 1992 г. Роналд Рейгън държа реч пред националния конгрес на Републиканската партия, в която отбеляза: \"Чух едни оратори на един друг конгрес да казват: \"Ние спечелихме Студената война\" и не спирам да се питам кого точно имат предвид те под \"ние\". Той имаше основание. Днес демократите може да са дълбоко загрижени за заплахата, която представлява Русия за нашата демокрация, но в Студената война, когато Съветският съюз представляваше екзистенциална заплаха за демокрацията ни, те не бяха чак толкова загрижени. Повечето демократи бяха против политиките на Рейгън, довели да рухването на Съветската империя. Те воюваха срещу исканото от Рейгън увеличаване на отбранителния потенциал и срещу неговата Инициатива за стратегическа отбрана (която сенатор Едуард М. Кенеди отхвърли с омаловажаващото определение \"Звездни войни\", а сенатор Джон Ф. Кери нарече \"илюзорна мечта\"). Те подкрепиха поддържаното от Съветите движение за замразяване на ядреното въоръжаване и се противопоставиха на плановете на Рейгън за разполагане на ядрени ракети със среден обсег в Западна Европа. Те критикуваха усилията на Рейгън за въоръжаване на борците за свобода, опитващи се да свалят съветските марионетни режими, както и подкрепата за проамериканските правителства, воюващи с комунистическите бунтове. Демократите не само се противопоставяха на рейгъновите политики, но и се отнасяха с пренебрежение към неговата безкомпромисна антикомунистическа риторика. След като Рейгън призова Съветите \"да разрушат\" Берлинската стена, председателят на демократите в Камарата на представителите Джим Райт заяви, че \"безкрайно презира Рейгън\", понеже е \"провалил шанса за драстичен пробив в отношенията между двете страни\". Докато Рейгън осъждаше Съветския съюз като \"империя на злото\" и се заканваше да го запрати на \"бунището на историята\", демократи като Кенеди критикуваха Рейгън за \"заблуждаващата му тактика за Червената заплаха\". Имаше и изключения, разбира се. Легендарният сенатор демократ Хенри \"Скуп\" Джаксън беше ожесточен антикомунист. Хората като него бяха известни като \" Скуп-Джаксънови демократи\". Те получиха това прозвище с цел - за да ги различават от повечето други демократи, които не споделяха твърдия подход на Джаксън. Старите навици за политически отстъпки умират трудно, така че след като Студената война свърши, демократите запазиха меката си линия към Москва. Демократическата съпротива срещу оттеглянето на президента Джордж У. Буш от Договора за ограничаване на системите за противоракетна отбрана тогава беше по-остра, отколкото тази на Владимир Путин. Демократите на практика запазиха мълчание, когато президентът Барак Обама коравосърдечно предаде съюзниците Полша и Чехия, като анулира споразуменията ни за ракетна отбрана, опитвайки се да успокои Москва. През 2012 г., когато Мит Ромни нарече Русия наш \"геополитически враг номер едно\", демократите жестоко му се присмяха. Обама каза на Ромни: \"Хората от осемдесетте години на миналия век издигат глас, за да поискат тяхната външна политика да се върне\", а вицепрезидентът Джо Байдън отбеляза, че \"Ромни действа сякаш мисли, че Студената война продължава\". Повечето демократи смятаха фокусирането на републиканците върху Русия за смехотворно. Сега обаче, четвърт век след рухването на Съветския съюз, демократите със закъснение решиха, че Русия е заплаха. Десетилетия наред, докато Съветският съюз сееше тирания по цял свят, изпращаше милиони да гният в Гулаг и заплашваше Америка с ядрено унищожение, демократите бяха за разведряване и мирно съвместно съществуване. Дори когато Путин запази шаблона на авторитарна агресия на Русия, подкопавайки демокрацията в страната и завладявайки съседите си, те се обявиха за \"рестарт\" на отношенията. Чак когато Русия нахлу в личното пространство на (шефа на предизборния щаб на Хилари Клинтън) Джон Подеста, демократите най-сетне - най-сетне! - се възмутиха. Преди обаче републиканците да злорадстват над двуличието на демократите, те трябва да бъдат внимателни и да не отразяват огледално трансформацията на демократите по отношение на Русия, превръщайки се в апологети на Кремъл. Фактът, че демократите внезапно дават глас на \"вътрешния си Рейгън\", не е извинение за онези вдясно да дават глас на \"вътрешния си Кенеди\". Консерваторите не бива да приемат закъснелия гняв на демократите към Русия сериозно. Русия обаче те трябва да приемат наистина сериозно. Колкото до демократите, да се надяваме новооткритата им антипатия към Русия да не е удобен начин да пипнат президента Тръмп. Русия е заплаха не само защото се е намесила в изборите през 2016 г. Русия е заплаха, защото убива критици на Путин с химически оръжия, сваля пътнически самолети, въоръжава талибаните, подкрепя Иран, нарушава договорните си задължения, насочва ядрени ракети срещу съюзници на НАТО и анексира територията на свои съседи. Тази заплаха ще остане и след като Тръмп си иде. Въпросът е: Ще се отнасят ли демократите и тогава като \"ястреби\" към Русия?", "date": "2018.07.26", "title": "Ще останат ли демократите \"ястреби\" към Русия и след като Тръмп си отиде?"}
{"url": "https://www.24chasa.bg/novini/article/6982520", "text": "Най-възрастният жител на планетата - японката Чийо Мияко, почина на 117-годишна възраст в Йокохама, предаде ТАСС. Това бе оповестено от министерството на здравеопазването, труда и благосъстоянието на Япония, предава БТА.  Чийо Мияко е родена на 2 май 1901 г. Сега най-възрастен жител на планетата стана сънародничката й Кане Танака, която е родена на 2 януари 1903 г. ", "date": "2018.07.26", "title": "На 117 г. почина най-възрастният жител на планетата - японката Чийо Мияко"}
{"url": "https://www.24chasa.bg/novini/article/6982725", "text": "Сметната палата на Украйна установи значителни нарушения в използването на средства за провеждането на песенния конкурс \"Евровизия 2017\" в страната, предаде ТАСС. Това оповести пресслужбата на ведомството, предаде БТА. \"За подготовката и провеждането на песенния конкурс е изразходвана колосална сума - над 787 милиона гривни (около 30 милиона долара). Но за съжаление Държавният комитет за телевизия и радио на Украйна и Националната обществена телерадиокомпания на Украйна не са осигурили в пълна степен пестеливото й използване\", заяви председателят на Сметната палата Валерий Пацкан. В нарушение на бюджетното законодателство Националната обществена телерадиокомпания на Украйна е използвала 46,2 милиона гривни (около 1,7 милиона долара), 1,6 милиона гривни (около 62 000 долара) от които не по целево предназначение, 13,4 милиона гривни (около 515 000 долара) - непестеливо, а освен това е било допуснато неефикасно управление на 9 милиона гривни (около 346 000 долара). От Сметната палата отбелязаха, че сега поради недостиг на средства за пръв няма да има украински представител в детския конкурс \"Евровизия\".", "date": "2018.07.26", "title": "Украйна е допуснала значителни нарушения при финансирането на \"Евровизия\""}
{"url": "https://www.24chasa.bg/novini/article/6982726", "text": "Министърът на труда и социалната политика Бисер Петков ще посети днес в 17 часа палатковите лагери на майките на деца с увреждания и на организациите на хората с увреждания до Народното събрание. Това съобщиха от пресцентъра на социалното министерство.                                                                                                                                                                                                                                                                                                                       ", "date": "2018.07.26", "title": "Социалният министър Бисер Петков ще посети палатковите лагери до парламента"}
{"url": "https://www.24chasa.bg/novini/article/6982728", "text": "Момче е било намушкано с нож на междуетажна площадка на жилищен блок в жк „Надежда 3“. Сигналът за нападение е бил подаден в полиция около 14.00 ч. Към мястото незабавно са насочени екипи на полицията и Бърза помощ. Пострадалият - 16-годишен младеж, е транспортиран в болнично заведение за оказване на медицинска помощ. В непосредствена близост до блока е задържан 15-годишен, чиято съпричастност към случилото се изяснява, информира \"Дарик\". Според първоначалните данни, причина за инцидента е възникнал скандал между двете момчета за публикация в интернет пространството. Продължава работата по изясняване на всички факти и обстоятелства около случилото се.", "date": "2018.07.26", "title": "В София тийнейджър намушка с нож друг заради публикация в интернет"}
{"url": "https://www.24chasa.bg/novini/article/6982721", "text": "Ръководителят на проект за изграждане на язовир и водноелектрическа централа за четири милиарда долара на река Нил в Етиопия бе намерен мъртъв, предаде Ройтерс. Тялото на инженер Симегню Бекеле бе намерено в колата му тази сутрин и закарано в болница за аутопсия, посочва Ройтерс, цитирана от БТА.. Те не разкриват причината за смъртта му. Бекеле бе мениджър на един от основните проекти за изграждане на водноелектрическа централа, с построяването на която Етиопия цели да се превърне в най-големия износител на енергия в Африка. Етиопия планира да инвестира близо 12 милиарда долара в изграждане на такива централи през следващите две десетилетия, отбелязва Ройтерс.", "date": "2018.07.26", "title": "Ръководителят на проект за 4 млрд. долара в Етиопия бе намерен мъртъв"}
{"url": "https://www.24chasa.bg/novini/article/6982735", "text": "Кметът на македонското Ново село Боро Стойчев бе осъден днес на година и половина затвор за контрабанда на цигари през македонско-българската граница, предаде агенция МИА. Стойчев и няколко негови роднини бяха заловени на 10 юли в местността Попова чука, докато пренасяли контрабандни цигари. Синът и внукът на кмета, които бяха сред заловените, са осъдени на по една година затвор. По здравословни причини съпругата му получи условна присъда, а петият подсъдим по случая, който трябвало да наблюдава околността, за да предупреди дали има полиция, получи 8 месечна присъда, предаде БТА. Стойчев и неговите роднини бяха заловени на 2 километра от границата с България с два джипа, в които превозвали 33 хиляди кутии цигари \"Калипсо\" на стойност 1,2 милиона денара /38 400 лева/.", "date": "2018.07.26", "title": "Осъдиха македонски кмет за контрабанда на цигари през границата с България"}
{"url": "https://www.24chasa.bg/novini/article/6982742", "text": "Данните сочат, че все повече работодатели в България осигуряват вода на служителите си като част от политиката си за грижа за персонала*. Зачестяват обаче и случаите на фалшификации от недобросъвестни търговци. Те бутилират и предлагат вода с неясен произход, като нагло злоупотребяват с известни марки и с изграденото към тях потребителско доверие. Купуването на бутилирана вода с непроверен произход крие рискове за здравето на потребителите. Тя може да съдържа бактерии; да е бутилирана от източник, различен от посочения; да не са спазени задължителните хигиенни изисквания; да няма сертификат за качество или да е с неприятен вкус поради неправилно съхранение. Как можете да проверите качеството и произхода на водата, която купувате, за да гарантирате здравето на служителите си? 1) Винаги избирайте сигурен и надежден доставчик! Бутилираната вода на водещите производители се бутилира при спазването на най-високите европейски и международни стандарти за качество. Процесът подлежи на стриктен ежедневен контрол и на постоянни проверки от компетентните органи. 2) Препоръчително е галонът да има топъл печат с логото на марката, който да е същият като логото на етикета. При фалшивите галони тези два елемента често се разминават или някой от тях липсва. 3) Желателно е да имате дългосрочно сътрудничество с доказани и проверени доставчици на вода, които подписват договор с фирмите, а също така предлагат гаранционно обслужване и регулярна поддръжка на предоставения диспенсър за вода. Случайните поръчки, работата без договор и без документи, удостоверяващи качеството и произхода на продукта, излага на риск здравето на служителите и не гарантира защита при евентуални инциденти. 4) Бъдете внимателни: при купуване на вода от непроверен доставчик няма гаранции, че галоните са надеждно измити и дезинфекцирани съгласно добрите практики в сектора – при необходимата за целта температура, с подходящи препарати и в изрядна хигиенна среда. Специалистите в бранша препоръчват да вземете тези мерки за сигурност и да не се доверявате на непроверени доставчици на вода. А в случай, че сте купили вода със съмнително качество или установите, че някой от изброените елементи липсва, е добре да потърсите контакт с лицензиран официален доставчик на водеща марка вода, който да гарантира дългосрочен ангажимент чрез договор, осигурява качествен продукт и постоянна поддръжка.", "date": "2018.07.26", "title": "Как да проверите качеството на бутилираната вода в галони"}
{"url": "https://www.24chasa.bg/novini/article/6982744", "text": "Бившият пакистански играч по крикет Имран Хан обяви днес победа на изборите и обеща \"нов\" Пакистан, предаде Асошиейтед прес, цитирана от БТА. Хан, който иска да бъде следващият министър-председател на Пакистан, каза в предавано по телевизията обръщение към нацията, че \"благодарение на Бога спечелихме и постигнахме успех\". \"Ако е рекъл Бог, ще дадем пример\", заяви той. Хан и неговата партия запазват категорична преднина при бавното и проточено преброяване на гласовете от вчерашните избори в Пакистан, белязани от твърдения за измама и насилие. Представители на изборните власти казаха, че по-късно днес се очакват официални резултати от гласуването. Повече от десет телевизионни канала в Пакистан обаче прогнозират въз основа на частични резултати, използвайки свои неоповестени методологии, че Хан получава 119 от 270-те депутатски места, които се оспорваха на изборите. Останалите места в 342-членната долна камара на парламента включват запазени места за жени и малцинства. Гласуването за две места беше отложено, след като един кандидат умря в кампанията, а друг беше дисквалифициран. Все още не е ясно дали оглавяваното от Хан Движение за справедливост ще спечели обикновено мнозинство или ще трябва да състави коалиция. Но още преди да бъдат преброени и половината гласове, водещият съперник на Хан - Шахбаз Шариф, който оглавява Пакистанската мюсюлманска лига (Наваз) на намиращия се в затвора бивш министър-председател Наваз Шариф, отхвърли резултатите от изборите, предизвиквайки тревога, че недоволни губещи може да забавят съставянето на следващото правителство. Според телевизионните прогнози неговата партия печели едва 61 депутатски места.", "date": "2018.07.26", "title": "Крикет звездата Имран Хан обяви победа на изборите в Пакистан"}
{"url": "https://www.24chasa.bg/novini/article/6982746", "text": "Италианската полиция започна да разчиства гето, населявано от представители на ромското малцинство, въпреки решението на Съда на ЕС, възпиращо премахването му, предаде Асошиейтед прес. Италианска телевизия показа кадри с десетки хора, включително деца, стоящи пред лагера в Рим с дюшеци и друга покъщнина, натрупана пред колите им, предаде БТА. Кметът на Рим във вторник обсъди акцията с новия италиански вътрешен министър хардлайнер Матео Салвини, който предизвика протести с предишните си призиви за преброяване на ромите. Доброволец установи, че хората, останали в лагера след опитите да бъдат преместени, са около 370. Европейският съд по правата на човека помоли във вторник общината на Рим да отложи акцията до петък и да изложи планове за презаселване на ромската общност.", "date": "2018.07.26", "title": "Полицията разчиства ромски лагер в Рим в нарушение на решение на ЕС"}
{"url": "https://www.24chasa.bg/novini/article/6982750", "text": "Президентът на Израел Реувен Ривлин днес похвали Сърбия за приемането на закон, позволяващ реституция за еврейската общност на еврейско имущество без наследници, което е било иззето по време на Холокоста, предаде Асошиейтед прес, цитирана от БТА. Ривлин разговаря в Белград с президента на Сърбия Александър Вучич. Израелският държавен глава изтъкна, че законът за реституцията от 2016 г. трябва да служи като модел за други страни. Хиляди сръбски евреи са загинали по време на нацистката окупация на балканската страна по време на Втората Световна война. Ривлин пристигна в Сърбия от Хърватия.", "date": "2018.07.26", "title": "Израел похвали Сърбия за приемането на закон за евреите"}
{"url": "https://www.24chasa.bg/novini/article/6982760", "text": "През следващата учебна година над 35 000 ученици ще посетят около 400 български неделни училища в чужбина. Това каза министърът на образованието и науката Красимир Вълчев на годишната конференция на Асоциацията на българските училища в чужбина, която се провежда в Народното събрание и е с тема \"Българският език - духовен мост за национално единение\", предава БТА. \"Училищната мрежа се случи благодарение на всички вас - ръководителите и учителите в училищата\", добави образователният министър. По думите му именно ръководителите и учителите са създали тези училища, а държавната подкрепа е \"щипката\", която е допринесла за това днес да има толкова голяма училищна мрежа, разпростираща се на 6 континента в близо 60 държави. Министърът на образованието припомни, че преди 10 години българските неделни училища в чужбина са били около 50, а броят на учениците в тях - малко над 3 000. Той изтъкна, че съществена крачка в развитието на образованието зад граница е било подобряването на Постановление 334 на Министерския съвет, което институционализирало държавната подкрепа и е създало устойчивост на финансиране на неделните училища. Освен това и законът на предучилищното и училищното образование подпомогнал допълнително за институционализирането на тези училища. По този начин неделните училища са били регламентирани като част от българската образователна система. Съществена крачка е направена и с Постановление на МС номер 90, което дава възможност да се командироват учители, отчете Красимир Вълчев. Според него много училища днес могат да разчитат едва на един или двама учители и един ден може да се стигне до там, че на много места може да има деца, но да няма учители. Освен това въвеждането на дистанционното обучение в двете му форми дава възможност да бъдат обхванати повече хора. Въвежда се и допълнително финансиране на дейности по интереси.", "date": "2018.07.26", "title": "Вълчев: Над 35 000 деца ще посетят 400 български неделни училища в чужбина"}
{"url": "https://www.24chasa.bg/novini/article/6982757", "text": "Парламентът подкрепи ветото на президента върху текстове от Закона за приватизация и следприватизационен контрол, приети от Народното събрание на 18 юли 2018 г. При гласуването на закона в зала 185 депутати бяха против, а двама се въздържаха. С това законът беше върнат за ново гласуване. След това депутатите отмениха оспорените текстове от закона - параграфи 3 и 4. С параграф 3 се ограничаваше срокът на специфични задължения на купувачите по приватизационни договори в рамките на 5 години. С параграф 4 това ново правило щеше да важи и за вече сключени приватизационни договори, информира БТА. В рамките на дебатите по ветото депутати от ГЕРБ, БСП и Обединените патриоти си размениха обвинения за лобизъм и връзки с олигархията. Повдигнат беше и въпросът за отговорността за приватизацията. Румен Гечев от БСП заяви, че оспорените текстове са облагодетелствали не само една фирма и ако не се извадят от закона, на българската държава ще бъдат нанесени загуби в стотици милиони левове. Тук не става въпрос за спасяването на редник Райън, а за спасяването на генерал Борисов, коментира той и допълни, че е правилно решението да се жертва един редник, за да се спаси генерала. А ние от БСП не спасяваме никого, ние заедно с президента защитаваме обществения интерес, коментира още той. Валери Жаблянов от БСП попита управляващото мнозинство дали управлява или е в опозиция и им препоръча да внесат ред в законодателните си инициативи и да не си сменят мнението през половин час. От Обединените патриоти заявиха, че са удовлетворени от ветото на президента. Председателят на ПГ на ГЕРБ Цветан Цветанов призова да се прекрати дебата, защото всички са на едно мнение - в подкрепа на ветото. Колеги в БСП, направете всичко възможно заедно да намалим напрежението и противопоставянето, обърна се към левицата той. Бъдете спокойни, парламентарното мнозинство е стабилно, имаме четиригодишен хоризонт за това правителство, каза Цветанов и благодари за \"толерантността, която проявяват в немалко от случаите\" ДПС, \"Воля\" и независими депутати. Цветанов заяви, че като се говори за приватизацията, трябва да е ясно, че политическите сили в дясно на залата не са участвали в нея. Тук има хора, които управляваха, когато фалира банковият сектор, посочи той. А по въпроса за лобизма Цветанов даде пример с това, че след като е било ясно, че ще управлява ГЕРБ, служебният кабинет, назначен от президента, е взел решение за инвестиционен разход за самолети. Цветанов призова Гечев да спре да праща емисари към премиера и към финансовия министър, за да бъде избран за представител на България в Черноморска банка за търговия и развитие в Солун. \"Не съм пращал никакви емисари никъде, но разбирам, че някои хора са си изгубили нервите, което ще рече, че моето изказване ви е раздвижило много сериозно\", отговори Гечев. По отношение на банковата система той заяви, че от ГЕРБ са припознали финансовия екип на правителството на Жан Виденов - избрали са за шеф на БНБ зам.-министъра на финансите на правителството на Виденов Димитър Радев, преизбрали са Димитър Костов за шеф на надзора на БНБ, а той е бил министър на финансите в правителството на Виденов. С едната ръка създавате антикорупционни органи, а с другата пишете закони, с които залагате корупцията, заяви лидерът на БСП Корнелия Нинова. Днес вие се сбихте кой за кой олигарх да лобира повече, обърна се тя към Обединените патриоти. Нинова призова депутатите не просто да се поправя грешка след грешка, а да се преосмисли моделът, който е довел до това българите да изчезват, страната да е най-бедната в Европа. Имате август месец, мислете за тази оферта - промяна на модела, а не поправяне на грешките, призова тя.", "date": "2018.07.26", "title": "Парламентът се съобрази с ветото на Радев, отмени оспорените текстове в закона за приватизация"}
{"url": "https://www.24chasa.bg/novini/article/6982769", "text": "Колаж, публикуван в социалните мрежи, е причината за скандала, при който  , разбра \"24 часа\" от важен човек в МВР. Пострадалият и няколко негови приятели направили унизителния за момчето фотоколаж и го качили във фейсбук. Заради това 15-годишният, който е дете от смесен брак, потърсил саморазправата. Той е задържано близо до блока, в който се стигнало до кървавия инцидент. Пострадалият е в \"Пирогов\", където мултидисциплинарен екип извършва животоспасяваща операция, казаха за \"24 часа\" от болницата.", "date": "2018.07.26", "title": "Колаж провокирал 15-годишен да наръга момчето, коетo му се подигравало"}
{"url": "https://www.24chasa.bg/novini/article/6982861", "text": "Четирима души са загинали в   Ранени са около 40 души. Около 20 от тях са в тежко състояние, съобщиха местните власти, цитирани от Асошиейтед прес. Смята се, че в сградата е останал блокиран още един човек. На мястото са изпратени над 70 линейки и пожарни коли. Триетажната сграда в Тама сити, която има също три подземни етажа е била на етап на довършване. Около 300 работници са се намирали на строежа при избухването на пожара. Кадри, излъчени по телевизията, показват как работници се спасяват от пламъците на съседен паркинг. Причината за пожара и размера на щетите все още се установяват, казаха от противопожарната служба. Според агенция Киодо предполага се, че пожарът е тръгнал от възпламеняване на строителни материали на най-долния подземен етаж при работа с металорежеща машина. Пожарите на строителни площадки в Япония не са рядкост. Само в Токио в сгради в строеж, ремонт или обновяване годишно се регистрират от 100 до 200 пожара, според данни на противопожарната служба. Заваръчни работи, палеж или незагасени цигари от работниците са сред основните причини за пожарите.", "date": "2018.07.26", "title": "Четирима загинаха, десетки са ранени при пожара в строяща се сграда в Токио"}
{"url": "https://www.24chasa.bg/novini/article/6982863", "text": "Четирима души, сред които аграрният министър на Парагвай, са загинали в самолетна катастрофа вчера. Това съобщи парагвайският вестник \"Ултима оро\", като са позова на управата на летището в столицата Асунсион, предаде ТАСС, цитирана от БТА. Според съобщението днес са намерени отломки от двумоторната машина, която е изцяло под вода. Няма признаци за оцелели. На борда освен министъра Луис Гнейтинг, са били неговият заместник, както и двучленен екипаж. Самолетът е излетял от летище в град Айолас в посока Асунсион и след 15 минути е била изгубена радиовръзката с него. Екипажът не е подавал сигнал за бедствие.", "date": "2018.07.26", "title": "Парагвайски министър загина с още трима души в самолетна катастрофа"}
{"url": "https://www.24chasa.bg/novini/article/6982866", "text": "Рекордни жеги продължават и днес да мъчат редица страни в Европа, предаде Франс прес, цитирана от БТА. Великобритания преживява най-големите горещини от десетилетия, предаде Франс прес. Според метеоролози има вероятност утре дори да бъде счупен температурният рекорд за всички времена от 38,5 градуса по Целзий. Той бе регистриран в Кент в Югоизточна Англия през август на 2003 г. В Шотландия вече бе отбелязан температурен рекорд - 33,2 градуса в Мадъруел, предаде Франс прес. Днес на летище Хийтроу в Лондон бяха регистрирани пък 34,9 градуса по Целзий, допълва Ройтерс. Преди три години там бе поставен рекорд за най-висока температура в страната за месец юли. Той беше 36,7 градуса по Целзий. В Югоизточна Англия не е имало продължителни валежи от 29 май. В Северна Ирландия в края на юни бяха въведени вече ограничения в ползването на водата, припомня Франс прес. Британски парламентарен доклад днес предупреждава, че горещата вълна, причинила смъртта на над 2000 души в страната през 2003 г., може да се превърне в нещо стандартно за британските лета, допълва ДПА. В доклада се припомня, че в продължение на 60 последователни дни тази година на места е валяло по-малко от 1 милиметър дъжд. А температурният рекорд от 38,5 градуса от 2003 г. може да стане обичайно явление през 40-те години на настоящия век. През 50-те години пък се очаква средно на година да има по 7000 смъртни случая, свързани с горещото време. Във Франция френската метеорологична служба издаде оранжев код за високи температури за 18 департамента. Очаква се температурите днес от 34-37 градуса, а на места дори от 38 градуса. В средата на деня имаше рекордно потребление на електричество заради климатиците и вентилаторите, предаде Франс прес. В Германия температурите се очаква да достигнат днес до 38 градуса, а предишната нощ те не паднаха под 20 градуса. В провинция Долна Саксония фермерка се изплаши за здравето на прасетата си и постави осем вани, в които 875-те й животинки да се разхлаждат. В Холандия днес Кралският метеорологичен институт официално обяви, че има гореща вълна. Това се случва за първи път от три години. Жегата там трае вече 12-и ден. В някои части на страната се очаква недостиг на вода, особено Източна и Южна Холандия. В столицата на Белгия Брюксел от 20 юли е задействан план за мерки при жегите. Предупреждава се за риск от пожари на някои места. В Брюксел има жълт код за жеги, а в Антверпен - червен код. В Швейцария също е много топло и се предупреждава за голям риск от пожари в няколко кантона. Там е забранено паленето на огън на открито, особено на националния празник на 1 август. В Швеция температурите се очаква да се запазят около 30 градуса, а на места в южните и централните западни части до 33 градуса. Страната продължава все още да се бори с горски пожари. Забранени са паленето на огън и барбекютата. Очакват се дъждове през уикенда, предаде Франс прес.", "date": "2018.07.26", "title": "Рекордни жеги продължават да мъчат редица страни в Европа"}
{"url": "https://www.24chasa.bg/novini/article/6982870", "text": "Турция е страната, която оказва най-голяма помощ на най-слабо развитите държави, заяви днес турският президент Реджеп Тайип Ердоган, цитиран от ТАСС и БТА. Турция също така е \"гласът на съвестта\" по отношение на защитаването на правата на гражданите на африканските и азиатските страни, посочи турският държавен глава, който говори на церемонията по откриването на нова сграда на турското посолство в Претория (Република Южна Африка). Турция е на първо място сред страните, оказващи помощ на най-слабо развитите държави, като им е предоставила 8,2 милиарда долара. Преди 10-15 години бяхме представени само в някои региони, а сега разполагаме с шестата по размер мрежа на дипломатически представителства в света, каза Ердоган. По думите му Турция се е борила за правата на приятелите си в Африка и Азия така, както е защитавала правата на своите граждани. Ердоган пристигна в РЮА за участие в срещата на върха на страните от БРИКС в Йоханесбург. Искаме още повече да развиваме отношенията си с РЮА и се надяваме, че и двустранните ни преговори и самата среща на върха ще имат голямо значение за нашето бъдеще, посочи турският президент.", "date": "2018.07.26", "title": "Eрдоган: Турция най-много помага на най-слабо развитите страни"}
{"url": "https://www.24chasa.bg/novini/article/6982875", "text": "Би Би Си оповести, че ще плати 850 000 британски лири, за да покрие съдебните разноски на Клиф Ричард, който миналата седмица спечели съдебно дело срещу радиотелевизионната компания, предаде Франс прес. То бе заведено за намеса в личния му живот. Седемдесет и седем годишният сър Клиф, известен като британския Елвис, заведе дело срещу Би Би Си, която бе излъчила заснети от борда на хеликоптер кадри, показващи полицейски обиск в дома му в Сънингдейл, Югоизточна Англия, през август 2014 г. в рамките на разследване за сексуално насилие над малолетен. В края на краищата певецът бе оправдан. Миналата седмица Върховният съд в Лондон прецени, че Би Би Си е накърнила правото на личен живот на звездата. Съдът постанови да бъдат изплатени 210 000 лири обезщетение за последствията върху живота на певеца, уточнявайки, че Клиф Ричард има право на допълнително финансово обезщетение, чийто размер ще бъде уточнен по-късно, предава БТА. Би Би Си сега потвърди, че възнамерява да обжалва съдебното решение, което \"противоречи на свободата на словото и на възможността журналисти да оповестяват за съдебни разследвания\". Освен това в рамките на покриването на съдебните разноски Би Би Си ще плати 315 000 лири на полицията в Южен Йоркшир, която извършила обиск в дома на певеца.", "date": "2018.07.26", "title": "Би Би Си плаща почти милион евро съдебни разноски на певеца Клиф Ричард"}
{"url": "https://www.24chasa.bg/novini/article/6982878", "text": "С пяна на устата и ожулени колене е открит 37-годишният гард от НСО Радослав Д., довериха източници на \"24 часа\". Предполага се, че служителят на НСО се е удавил, но това ще се знае със сигурност след аутопсията, която ще бъде извършена на 27 юли. Освен охлузвания по колената, такива имало и по лицето на гарда, но според патоанатоми това било характерно при голяма част от удавниците. Междувременно от НСО съобщиха, че е назначена служебна проверка за инцидента, по време на който техният служител Радослав Д. не е бил на работа. \"Със заповед на началника в службата е назначена служебна проверка. Извършен е оглед на местопроизшествието, не са открити първоначални данни за насилствена смърт. Изказваме съболезнования на семейството и близките на починалия наш колега\", се казва в официалното съобщение на НСО. В окръжната прокуратура вече е образувано досъдебно производство по чл. 115 за убийство, то е срещу неизвестен извършител. Това обаче е рутинна процедура и се прави винаги, когато има открит труп. \"Случаят се наблюдава от прокурор от окръжната прокуратура\", каза говорителят на Апелативната прокуратура Йовита Григорова.", "date": "2018.07.26", "title": "Гардът на НСО открит с пяна на устата и ожулени колене"}
{"url": "https://www.24chasa.bg/novini/article/6982892", "text": "Остава бедственото положение в община Тетевен, въпреки че обстановката се нормализира, съобщи за БТА кметът на общината Мадлена Бояджиева. По думите й водоподаването навсякъде е възстановено. Единствено в село Градежница се работи още по авария на водопровода. От тази сутрин е имало седем сигнала в пожарната за наводнени къщи от подпочвени води. Всички са били отводнени на момента. Продължава работата на машините за изграждане на временни диги на реката в Градежница. В село Глогово утре се очаква монтирането на понтонния мост, осигурен от Министерството на отбраната сред посещението на регионалния министър Николай Нанков в района. Мостът ще свърже трите махали в селото, които са откъснати заради разрушено мостовото съоръжение. Днес екип от военни от Белене са направили оглед на мястото и са дали положително становище, че понтонният мост може да бъде монтиран. Областният управител на Ловеч Георги Терзийски заяви за БТА, че все още е нарушено водоподаването в община Луковит.", "date": "2018.07.26", "title": "Остава бедственото положение в община Тетевен"}
{"url": "https://www.24chasa.bg/novini/article/6982898", "text": "Руският президент Владимир Путин и южноафриканският му колега Сирил Рамапоса подписаха след завършване на преговорите помежду си декларация за стратегическо партньорство между Русия и Южна Африка, предаде ТАСС. В присъствието на държавните глави бяха подписани още два документа - междуправителствено споразумение за сътрудничество в областта на селското стопанство и меморандум за разбирателство за сътрудничество в областта на водните ресурси, предава БТА. Първото споразумение бе подписано от руска страна от министъра на селското стопанство Дмитрий Патрушев, а второто от министъра на природните ресурси и екологията - Дмитрий Кобилкин. По време на подписването на документите се стигна до малък гаф. Путин обърна внимание на това, че Рамапоса е сложил подписа си не там, където се изисква от протокола. Руският президент с усмивка подсети южноафриканския лидер за тази неточност. По жестовете на Путин стана ясно, че той не вижда нищо фатално в това и предложи на Рамапоса да сложи подписа си в \"свободната\" графа. Последният, засмян, задраска първия си подпис и сложи нов подпис в графата под собствената фамилия.", "date": "2018.07.26", "title": "Путин подписа декларация за партньорство с Южна Африка"}
