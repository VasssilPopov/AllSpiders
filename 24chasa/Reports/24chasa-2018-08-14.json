{"url": "https://www.24chasa.bg/novini/article/7008986", "text": "Условията на търга за линейките с висока проходимост или 4х4 трябва да бъдат променени, защото на сегашните условия отговаря само един модел, но той е по-скъп. При отварянето на постъпилите оферти по обществената поръчка на здравното ведомство се оказа, че няма нито една. В понеделник вечерта се провела среща, на която станало ясно, че тези фирми, които са участвали в търга за стандартните линейки, не са пуснали оферти за високопроходими, защото в условието е записано, че автомобилите трябва да имат заводско 4х4 и да са на цена до 129 770 лв. без ДДС с включеното медицинско оборудване. В техническите изисквания на автомобила за участие в търга на здравното министерство е записано: “Задвижването да е фабрично изпълнено от производителя на базовото шаси и да е със същия гаранционен срок като на линейката”. Това изискване трябва да се докаже със сертификати и според фирмите вносители е абсолютно дискриминационно и ограничава участниците. Единствено представителите на Volkswagen у нас са декларирали готовност за доставят заводски автомобил с 4х4, най-вероятно моделът Crafter, но искат да се вдигне цената от 129 770 лв. без ДДС, за да могат да отговарят на условията, твърдят присъствали на срещата между търговци и здравното министерство. Това обаче едва ли ще стане, защото министерството планира да купи общо 120 нови линейки с висока проходимост за малко над 15 млн. лв. по оперативна програма “Региони в растеж” т.е. с “европейски пари”.", "date": "2018.08.14", "title": "Променят търга за линейки с 4х4, имало само един модел, но скъп"}
{"url": "https://www.24chasa.bg/novini/article/7009536", "text": "Не е било възможно да се предвиди срутването на моста на магистралата в Генуа и е прекалено рано да се установи причината, заяви директор на акционерното дружество Аутостраде, което управлява срутилата се магистрала, предаде Ройтерс, цитирана от БТА.  Аутостраде е част от инфраструктурната група Атлантия, в която един от големите акционери е холдингът на семейство Бенетон. Аутостраде отговаря за срутилата се част от платената магистрала. \"Срутването беше неочаквано и непредвидимо. Мостът беше под постоянно наблюдение, дори повече, отколкото предвижда законът\", заяви Стефано Мариляни, директор на дружеството за района на Генуа. \"Нямаше никаква причина мостът да се смята за опасен\", подчерта той. По данни на италианската агенция за гражданска отбрана при срутването са загинали най-малко 20 души и 16 са ранени. Представител на агенцията уточни, че данните подлежат на промяна и се очаква броят на жертвите да нарасне. В момента на срутването на пътя са се намирали около 30 коли и между 5 и 10 камиона. Властите засега не разполагат с достатъчна информация, за да определят причините за катастрофата. Италианските спасители са евакуирали жителите на сгради, намиращи се близо до срутилия се мост поради опасения, че може да се рухнат и други части от него, предаде ТАСС. По данни на в. \"Република\" загиналите при трагедията са 35, включително едно дете. Петима от общо 14 ранени са в критично състояние. Кметът на френския град Ница съобщи, че е готов да изпрати помощ на италианските спасителни служби, ако е необходимо. Болниците в Ница също са готови да приемат ранени, подчерта кметът Кристиан Естроси, цитиран от Франс прес. Аналогично предложение отправи и кметството на френския град Кан. Италианският премиер Джузепе Конте пристигна на мястото на катастрофата. Той ще остане в региона до утре, за да се срещне със семейства на загинали и пострадали, предаде ТАСС.", "date": "2018.08.14", "title": "Не е било възможно да се предвиди срутването на моста в Генуа"}
{"url": "https://www.24chasa.bg/novini/article/7009458", "text": "Клиентите на застрахователната компания “Олимпик” трябва да сключат нова застраховка “Гражданска отговорност” на 18 август 2018 г. Това съобщи Комисията за финансов надзор във вторник. Регулаторът посочва, че застраховката може да се сключи и от друго лице. Според Би Ти Ви 200 000 коли ще останат без застраховка. Застрахователят, който е със седалище в Кипър, е с отнет лиценз от кипърските власти поради неплатежоспособност. На 10 август беше назначен предварителен ликвидатор, а на 17-и предстои публикация за назначаването в Официален вестник на Република Кипър и прекратяването ще стане автоматично. Комисията обяви, че след прекратяване на застрахователните договори, ако не са били сключени нови своевременно, в случай на пътнотранспортно произшествие обезщетението се заплаща от лицето, което го е причинило. Регулаторът уточнява, че платените премии за неизтеклата част на застрахователните договори, които ще бъдат прекратени, подлежат на връщане при последващото производство по несъстоятелност. От Комисията за финансов надзор, чийто председател е Карина Караиванова, припомнят, че от 10 май на “Олимпик” е отнето правото да сключва нови застрахователни договори по искане на Надзорния орган върху застраховането на Кипър.", "date": "2018.08.14", "title": "Клиентите на фалиралия “Олимпик” трябва да правят нови полици"}
{"url": "https://www.24chasa.bg/novini/article/7009435", "text": "ДАНС няма да работи по анонимни сигнали, предвижда проект на наредба, публикуван за обсъждане. Изключение ще се прави само при изричното разпореждане на шефа на ДАНС или ако съдържат сведения за престъпления, свързани с националната сигурност. За анонимни се смятат сигналите, които нe са подписани (с изключение на изпратените по имейл), тези без трите имена и актуалния адрес на подателя или с фалшиви имена. Агентите няма да работят още по нечетливи и объркани материали. Сигналите може да са за корупция, злоупотреба с власт или служебно положение, лошо управление на държавното имущество или за нарушения на самите дансаджии. Те може да се подават по пощата, имейл, факс или чрез куриер. Когато засягат особено важни въпроси за националната сигурност, може и по телефона. В почивните и празничните дни ще ги приема дежурен. Проектът предвижда, ако шефът на ДАНС или заместниците му преценят, лично да изслушат подателя. Материали, в които има обиди или заплахи срещу служители на агенцията, ще се изпращат в спецдирекцията “Сигурност на ДАНС”. Написаните на чужд език ще се превеждат. След като бъдат регистрирани, сигналите от граждани ще се докладват на зам.-шеф на агенцията. Тези, които са от депутати или държавни институции - лично на председателя. От мотивите към проекта става ясно, че новата наредба се налага заради увеличения брой сигнали, особено тези, изпратени по имейл.  ДИМИТЪР ГЕОРГИЕВ", "date": "2018.08.14", "title": "ДАНС няма да работи по анонимни сигнали"}
{"url": "https://www.24chasa.bg/novini/article/7009353", "text": "Въвеждането на 4-дневната работна седмица ще намали заплатата с около 20%. Така ако средното възнаграждение в страната за юли е 1119 лв. при 22 работни дни, въвеждането на идеята ще намали заплатата до 895,2 лв. Миналата седмица консултантската компания Colliers Internation излезе с доклад, че въвеждането на 4-дневната работна седмица и повече роботи ще се отрази добре на пазара на труда и може да разреши въпроса с липсата на кадри. “Убягва ми логиката. Ние изпитваме трудности с 5-дневна работна седмица плюс пълен лимит на извънреден труд по българското законодателство от 150 часа на година. Сега изведнъж ни се казва, че ако работим с 20% по-малко време, ще ни реши проблема с кадрите. Ние трябва да работим с 20% повече, а не с 20% по-малко”, коментира идеята председателят на Асоциацията на индустриалния капитал в България Васил Велев. Той определи идеята като нереална. Освен това производителността се качвала с въвеждането на нови технологии, оборудване и по-добра организация на труда. “Имаме потребност от повече работно време, за да изпълним производствената си програма и да не отказваме поръчки. И няма никакъв начин, като намаляваме работното време, да си решим проблема”, каза още Велев. Синдикатите също смятат, че не може изведнъж да се въведе 4-дневната работна седмица. Тяхното притеснение е, че ще се отрази на заплащането на служителите. “Това не може да се случи изведнъж, а и намаляването на работното време не е лесна работа Иска ми се, но това е бавен и постепенен процес”, коментира идеята президентът на КТ “Подкрепа” Димитър Манолов. Според него подобни изследвания не дават пълна картина на заетостта, защото се взема само един фактор. “Със сигурност в дългосрочен план ще се върви към 4-дневна работна седмица и 4-часов работен ден Всичко това е неизбежно, защото хората ставаме много, а земята си остава същата”, каза още Манолов. Според него друга причина за въвеждането е, че производствата стават по-интензивни, докато трудът на човека все по-излишен. Друг извод от доклада на консултантската фирма за справянето на кадрите е, че трябва да се въведат роботите. “Това е безспорно. За съжаление, не навсякъде могат да се въведат роботи на този етап”, коментира Велев. Според него процесът на роботизация ще се ускорява, защото цените им ставали все по-достъпни. “Изобщо индустриалната революция 4.0 и цифровизацията са процес, който тече, но всички тези приказки, че ще изчезнат бързо професии и ще се освободят много работници, на този етап не намират никаква, ама никаква основа в реалността”, смята бизнесменът. Решението на проблема с кадрите у нас той вижда в три посоки. В дългосрочен план - справяне с демографската криза. В средносрочен - реформа в образованието, така че да бъде насочено към нуждите на индустрията. А най-неизбежно е засиленият внос на работници у нас. По време на BG председателството също се насочи вниманието към новите форми на заетост. “Необходимо е да потърсим отговор на въпросите каква е връзката между производителността и цифровата икономика, как да се търси социален баланс при нестандартните форми на труд като 4-дневната работна седмица”, каза тогава заместник-министърът на труда Зорница Русинова.", "date": "2018.08.14", "title": "4-дневната работна седмица ще намали заплатата с 20%"}
{"url": "https://www.24chasa.bg/novini/article/7009446", "text": "Нотариалните сделки и банковото кредитиране могат да бъдат затруднени заради срива на Търговския регистър, заяви адвокат Елка Пороминска. Въпреки това тя смята, че мащабите на засегнатите няма да са големи. “Банковото кредитиране е свързано с покупката на жилища. Нотариалните сделки са блокирани, доколкото няма да може да се осигури отпускането на кредита. Все пак в останалата част – налагане на ипотека и действията на нотариуси, не са преустановени”, заяви Пороминска пред “Блумбърг тв България”. Според нея сривът на регистъра се дължи на огромното количество информация, която се натрупва и трябвало да бъде вкарана в него. В момента компаниите и адвокатите, които трябва да вкарат информация в регистъра, няма да успеят да го направят в определените срокове. Те са определени от Търговския закон и при неспазването им са предвидени санкции. “В случая може да се говори за форсмажорни обстоятелства и все още няма яснота как това ще се отработи от тази система и от Агенцията по вписвания. Все пак преустановяването на работата на Търговския регистър едва ли ще доведе до съществени промени”, допълни Пороминска. Тя обясни още, че дружествата в процес на регистрация и тези, които трябва да променят обстоятелствата, могат да работят и без да са вписани в Търговския регистър. Според адвокатката едва ли ще се стигне до загуба на данни. На същото мнение е и експертът по киберсигурност Любомир Тулев, тъй като има копия на информацията. Рано или късно цялата информация ще се възстанови, дори да трябва да се вадят архивни копия, потвърди и експертът Борислав Сестримски по Нова тв. “Взети са мерки, че да не може да изчезне информация, нито да се извършват манипулации с нея”, обясни Сестримски. Той коментира още, че да се поддържа подобна система, е скъпо. Парите, похарчени за сигурност, имат най-малко възвръщаемост, но това е свързано с репутационния риск на фирмата, която прави това. Фирмата може да не е само от България, има различни системи, може да се ползват и облачни такива, допълни Сестримски. Адвокат Трифон Трифонов обаче съветва да не се сключват сделки между юридически лица, докато Търговският регистър не работи. Все още не е ясно кога Търговският регистър ще функционира изцяло. От днес вече могат да се правят справки за състоянието на фирми. За отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенцията по вписванията, както и от други държавни ведомства, съобщиха от агенцията. ", "date": "2018.08.14", "title": "Сривът в Търговския регистър може да затрудни сделки"}
{"url": "https://www.24chasa.bg/novini/article/7009451", "text": "У нас ремонтът на мостовете по двете основни магистрали - “Тракия” и “Хемус”, започна през 2012 г. Тогава стартираха дейностите по три от общо 11 съоръжения, които се налагаше да бъдат ремонтирани аварийно. Виадуктът “Вършилата” на 61-ия км по магистралата за Бургас беше рехабилитиран една година, а съоръжението преди Церово - 18 месеца. Той според експерти бе в много тежко състояние. Година бе предвидена и за моста “Бебреш” над Витиня на “Хемус”, който е преди тунела “Топли дол”. Тогава те не бяха довършени и разплатени от правителството. Затова се наложи в следващия мандат на правителството “Борисов” големите виадукти по двете магистрали да бъдат завършени през 2015 г. Година по-късно бе продължено с виадукт “Елешница” на “Хемус”. През 2017 г. се оправяха виадуктите преди и след тунел “Витиня”. В момента се работи по виадукт “Коренишки дол” и този при изхода на тръбата за София на тунел “Витиня”. От пътната агенция съобщиха, че са изпълнени около 50% от реконструкцията на носещите колони и също толкова от цялостния ремонт на виадукта при 33-и км. “Коренишки дол” е с дължина 481 м и е в експлоатация от 1986 г., откогато не е основно ремонтиран. Работи се по съоръжението в посока София, като се ремонтират четири от носещите стълбове. Срокът за завършване на ремонта е в края на декември тази година. До завършването му трафикът е пренасочен двупосочно в платното за Варна. Виадуктът при 33-и км е с дължина 225 метра и е в експлоатация от 1984 г. В момента се извършва ремонт в платното за София, което се намира при входа на тръбата на тунел “Витиня”. От изграждането на съоръжението досега са извършвани само частични ремонти на асфалтовата настилка. До този момент са готови носещите стълбове на съоръжението, продължава работата по конструкцията на пътното платно. Срокът за завършване на ремонта е до ноември 2018 г. До завършване на ремонтно-възстановителните работи лекият трафик е пренасочен двупосочно в платното за Варна. В момента се ремонтира и тръбата на тунела в посока София. Направено е обследване, извършват се проектантски работи. Съдейки по опита от ремонта на тръбата за Варна, който приключи м. г., ремонтът на тръбата за София вероятно ще трае поне година. Общо пет тунелни съоръжения от общо 34 в България ще бъдат ремонтирани до края на 2018 г. Шефът на Агенция “Пътна инфраструктура” Светослав Глосов коментира в интервю за “24 часа”, че дейностите ще продължат поне още година и половина или две. “Това са наложителни ремонти по виадуктите, няма как да не ги направим. Ако сега не се направят, след няколко години трябва да затворим магистралата. Повече от 30 години не е работено по съоръженията. През 1986-а са пуснати първите участъци и виадукти, по които сега работим”, каза Глосов. Предвижда се ремонт на пътното платно, връхната конструкция, т.нар. долно строене и на прилежащите терени. ", "date": "2018.08.14", "title": "В България ремонтите на виадукти започнаха през 2012 г."}
{"url": "https://www.24chasa.bg/novini/article/7009463", "text": "“Мобилни телефони и разговори в клас - не. Дисциплината е важна. Мобилни устройства и учене чрез тях - да”. Така образователният министър Красимир Вълчев коментира темата “за” или “против” мобилни телефони в часовете. Дебатът у нас се разгоря, след като Франция забрани мобилните телефони в училище от 1 септември. Това беше предизборно обещание на президента Еманюел Макрон. Близо 60 хил. деца се очаква да се запишат в първи клас за следващата учебна година, каза още министър Вълчев пред Би Ти Ви. В момента в училищата текат 850 ремонта, а над 500 школа ще бъдат обновени в следващите 2 г., допълни той. От тази година се очаквало да бъдат поставени и над 200 хил. шкафчета в училищата. Осигуряването им е една от мерките, които МОН предприе за олекотяване на ученическите раници. Шкафчета ще има за около 40% от децата в училище, каза Вълчев. Увеличение на учителските заплати ще има от догодина, напомни Вълчев. В момента средната брутна заплата за учител е 760 лв. С увеличението от около 20% тя ще стане 1300 лв. До края на мандата на правителството увеличението трябва да стигне 50%. Следващата година ще се търси самостоятелност на института по метеорология в рамките на БАН, допълни още той. Вълчев обяви, че на следващото заседание на правителството за него ще се гласуват допълнителни средства.", "date": "2018.08.14", "title": "Джиесеми в час, но за учене, не за разговори (Обзор)"}
{"url": "https://www.24chasa.bg/novini/article/7009462", "text": "Силно неразположение са почувствали 7-8 деца, които са на почивка с родителите си в станцията на МС в Слънчев бряг, съобщиха от РЗИ в Бургас. Вероятната причина бил летен вирус, не ставало въпрос за лоши хигиенни условия или за натравяне с храна в станцията. Неразположението протичало главно с повръщане без висока температура. Пикът бил преди 3-4 дни, когато имало и случай на преждевременно напускане на станцията от млади семейства с деца, заявиха от здравната инспекция. Нито едно от децата не е било хоспитализирано. Някои от родителите предпочели хлапетата да бъдат сложени системи в стаите от медицинския персонал в станцията, след като от бургаската болница ги върнали за домашно лечение.", "date": "2018.08.14", "title": "РЗИ-Бургас: 7-8 деца с неразположение в станцията на МС в Слънчев бряг (Обзор)"}
{"url": "https://www.24chasa.bg/novini/article/7009530", "text": "Двама шофьори на тирове – българин и хърватин, се спасили по чудо при рухването на моста в Генуа, съобщи изданието „Дженова тудей”. Според него камионите паднали заедно със срутилия се мост, но шофьорите им били живи и здрави. Те излезли от камионите си и дори помогнали на спасителите по време на операциите. За спасил се по чудо се смята и шофьорът на друг тир, който се заковал на сантиметри пред бездната, отворена от рухналия виадукт. Сред загиналите има цяло семейство от майка, баща и дете. Вечерта във вторник на мястото на трагедията пристигна и премиерът Джузепе Конте. „Живеем на 5 км от моста, но чухме страхотен тътен при срутването, мислехме, че се касае за нещо, което е съвсем близо до нас”, каза един от свидетелите на трагедията в Генуа. Община Генуа обяви два дни на траур – в сряда и четвъртък, в знак на солидарност с близките на жертвите. Ще бъдат отменени всички събития от развлекателен характер в кметството на Генуа.", "date": "2018.08.14", "title": "Български шофьор на тир се спасил по чудо при ада в Генуа"}
{"url": "https://www.24chasa.bg/novini/article/7009471", "text": "Дамян Войновски е новият изпълнителен директор на Изпълнителна агенция “Автомобилна администрация”. В началото на август министърът на транспорта Ивайло Московски е подписал заповедта за назначаването му след съгласуване с премиера Бойко Борисов. Войновски беше зам.-шеф на агенцията, след това временно изпълняващ длъжността изпълнителен директор. Сегашният шеф на автомобилната администрация е бил в началото на кариерата си инспектор в СДВР, след това от 2006 до 2010 г. става началник на сектор “ППС и водачи”. В “Автомобилна администрация” влиза през 2010 г. като шеф на дирекция със същото название - “ППС и водачи”. От ноември 2010 до април 2018 г. е главен секретар на агенцията, след което за няколко месеца е зам. изпълнителен директор и временно изпълняващ длъжността изпълнителен директор. Той заема горещия стол на шеф на агенцията, след като предишният директор - Красимир Сребров, почина. ", "date": "2018.08.14", "title": "Войновски е новият шеф на “Автомобилна администрация”"}
{"url": "https://www.24chasa.bg/novini/article/7009470", "text": "417 млн. лв. предоставя Фондът на фондовете за инвестиции в градско развитие и стартиращи компании, заяви изпълнителният директор Светослава Георгиева във вторник. Тя посочи, че посредниците вече са избрани, а до края на годината се очаква крайните получатели да могат да кандидатстват за финансиране. Фондът за градско развитие, финансиран по ОП “Региони в растеж”, предоставя 353,3 млн. лв. Посредниците са Обединение “Фонд на устойчивите градове” за регионите Юг и София. То включва Обединена българска банка, “Фонд ФЛАГ”, Фонд за устойчиво градско развитие и “Българска консултантска организация”. За регион Север посредник ще бъде “Регионален фонд за градско развитие”, в който са “Сосиете Женерал”, “Елана инвестмънт”, “Елана холдинг” и “Болкан адвайзър”. Те ще осигурят и допълнителен ресурс, който ще бъде малко над 40% от финансирането. Така общата сума става близо 600 млн. лв. За развитието на стартъпи ще бъдат предоставени 64,7 млн. лв. Фондът, който ще финансира предприемачи в най-ранен етап с 27 млн. лв., ще се управлява от обединение “АД-Венчърс”. 37 млн. лв. са средствата за стартиращи компании, които вече имат напредък в развитието си и ще се управляват от “Некст Тех Венчърс”. Компаниите ще могат да се възползват от финансиране от 25 хил. евро до 1 млн. евро. Георгиева посочи, че се очаква над 200 предприятия да бъдат финансирани. През есента ще стартира наново подборът за 35,7 млн. лв., защото сега е останал само един кандидат, който отговаря на условията.", "date": "2018.08.14", "title": "417 млн. лв. за градско развитие и стартъпи от Фонда на фондовете"}
{"url": "https://www.24chasa.bg/novini/article/7009340", "text": "Само за две седмици има 36 случая на тежко пострадали от газови бутилки. От тях 16 души са в тежко състояние и с опасност за живота. Сред пострадалите са и 3 деца, съобщи „Трябва да насочим вниманието към работа с газови бутилки, които много често са неизправни”, отбеляза Мая Аргирова от Клиниката по изгаряния в \"Пирогов\". Пълненето на бутилки в газостанции е позволено, но при строги правила за безопасност, а повечето инциденти са предизвикани от неизправни винтили. Експерти съветват да се проверява профилактично състоянието и на газовите уредби на автомобилите.", "date": "2018.08.14", "title": "36 пострадаха тежко от газови бутилки само за 2 седмици"}
{"url": "https://www.24chasa.bg/novini/article/7009347", "text": "Франция, Испания, Германия, Португалия и Люксембург се съгласиха да приемат някои от 141 мигранти на хуманитарния кораб \"Акуариус\", предаде Ройтерс, цитирайки изявление на Европейската комисия. Еврокомисарят по миграцията Димитрис Аврамопулос добави, че съюзът трябва да намери дългосрочно решение на мигрантския проблем. \"Не можем да разчитаме на споразумения за всеки конкретен случай, нуждаем се от устойчиви решения. Това не е отговорност на една или няколко страни членки, а на целия Европейски съюз\", заяви той, цитиран от БТА.  Малта съобщи, че ще допусне кораба \"Акуариус\" в едно от своите пристанища, подчертавайки, че не е имала задължението да направи това. Тя обаче приема да служи като логистична база, от която 141-те мигранти на кораба да бъдат разпределени между петте страни, съгласили се да ги приемат. \"Малтийското правителство смята това за конкретен пример за европейско лидерство и солидарност\", се казва в изявлението, цитирано от ДПА. Малтийското правителство напомни, че други 114 мигранти бяха спасени в морето и вчера пристигнаха на острова. 60 от тях ще бъдат разселени в други страни от ЕС, предаде Ройтерс. Италия и Малта заеха твърда позиция срещу спасителните кораби на неправителствени организации в Средиземно море. В същото време страните от ЕС не успяват да се разберат как да се справят с притока на мигранти, отбелязва ДПА. Испания ще приеме 60 от 141-те мигранти от кораба \"Акуариус\" в по силата на споразумение с други европейски страни, предаде Франс прес, цитирайки информация, съобщена от премиера Педро Санчес в Туитър. В изявление на португалското правителство се съобщава, че Лисабон е склонен да приеме 30 мигранти.", "date": "2018.08.14", "title": "Пет страни от ЕС ще приемат мигрантите от кораба \"Акуариус\""}
{"url": "https://www.24chasa.bg/novini/article/7009362", "text": "Годините от 2018 до 2022 ще са белязани с още по-големи горещини, в сравнение с предвижданите досега климатични модели, установи проучване, цитирано от Франс прес и ДПА, съобщава БТА. Колебанията на средната годишна температура са предизвикани от климатичните промени, свързани с човешката дейност. Но те се обуславят и от присъщите \"промени на настроението\" в климата, които правят прогнозите от година за година по-трудни. За да бъдат те усъвършенствани, учени разработиха нова система, кръстена ProCast (Probabiistic forecast), основана на статистически метод и на съществуващите климатични модели. За периода 2018-2022 алгоритъмът предвижда период по-топъл от нормалния и увеличаване на климатичното затопляне, който не е линеен процес. \"Навлизаме във фаза на горещини, предизвикана от естествената променливост на климата, която ще трае най-малко 5 години\", заяви главният автор на проучването Флориан Севелек от Лабораторията по физическа и космическа океанография към френския Национален център за научни изследвания. Според разработката рискът от необикновено високи температури на повърхността на океаните ще бъде също много висок, което ще окаже благоприятна среда за възникването на урагани.", "date": "2018.08.14", "title": "Очакват ни още по-големи горещини от предвиденото до 2022 г."}
{"url": "https://www.24chasa.bg/novini/article/7009363", "text": "Централната избирателна комисия ще обжалва решението на Софийския административен съд за въвеждането на машинно гласуване. Решението е взето на днешното заседание на ЦИК, съобщиха от комисията. На 1 август стана ясно, че Софийският административен съд е постановил, че ЦИК е задължена в срок от 6 месеца да въведе машинно гласуване. Делото срещу ЦИК заведоха бившите депутати от РБ Мартин Димитров и Петър Славов - сега от „Демократична България\". Причината бяха последните парламентарни избори, когато не бе спазено изискването по закон да се осигурят машини за гласуване във всяка секция.  Според решението на съда ЦИК трябва да осигури машини за гласуване във всяка секция до февруари догодина. Комисията ще обжалва основателността и допустимостта на решението.", "date": "2018.08.14", "title": "ЦИК ще обжалва решението на съда за машинното гласуване"}
{"url": "https://www.24chasa.bg/novini/article/7009308", "text": "Председателят на ПГ на ГЕРБ и зам.-председател на партията Цветан Цветанов посети ремонтиращата се по ОП „Региони в растеж” детска градина „Рада Войвода” във Велико Търново. Заедно с него беше кметът на Велико Търново Даниел Панов. Детската градина е строена през 70-те години и от тогава не е ремонтирана. Заведението се посещава от над 150 деца от кв. „Чолаковци” и ще бъде напълно готова до месец октомври. С инвестицията от над един милион лева в детското заведение ще бъдат обновени всички вътрешни помещения и обзавеждането в тях, ще бъдат монтирани нови врати и вътрешна дограма. Подменени ще бъдат ВиК - и ел.-инсталациите, вентилацията, монтирана ще бъде нова котелна инсталация, предвидена е газификация, сградата ще бъде климатизирана. Ще бъде монтирана топлоизолация по фасадите, поставени ще бъдат и слънчеви колектори. Ремонтните дейности обхващат също двора, всички детски площадки, пътеки и огради. Засадени ще бъдат широколистни и иглолистни дървета, както и различна по вид храстовидна растителност. Монтирана ще бъде рампа за хора с увреждания. Извършваните ремонти в ДГ „Рада Войвода“ са част от големия проект на Община Велико Търново за модернизация на образователната инфраструктура, част от одобрената инвестиционна програма по оперативна програма „Региони в растеж\" 2014-2020. Общо 7,9 милиона лева е безвъзмездната финансова помощ за целия проект, а още 805 000 лева осигурява Община Велико Търново. Средствата се влагат в подобряването на материалните бази в общо 6 учебни заведения в града. Над 13 милиона са инвестициите за обновяване на образователни заведения във Великотърновска област по управляваната от МРРБ програма „Региони в растеж“. Средствата по оперативната програма в национален мащаб са 624 000 000 лева и с тях ще се обновят 416 университета, училища и детски градини в цялата страна.", "date": "2018.08.14", "title": "Цветанов посети ремонтиращата се детска градина „Рада Войвода” във Велико Търново"}
{"url": "https://www.24chasa.bg/novini/article/7009307", "text": "Държавният глава Румен Радев изпрати съболезнователно писмо до италианския си колега президента Серджо Матарела по повод трагичния инцидент с рухналия мост в Генуа, съобщиха от прессекретариата на президента. „С покруса посрещнах новината за рухването на моста Моранди в Генуа, причинил загубата на десетки човешки животи и значителни материални щети”, заявява в писмото си до Серджо Матарела българският президент. Румен Радев изразява своите и на българския народ искрени съболезнования към гражданите на Италия, близките и семействата на загиналите.", "date": "2018.08.14", "title": "Радев до италианския президент: С покруса посрещнах новината за рухналия мост"}
{"url": "https://www.24chasa.bg/novini/article/7009321", "text": "Единайсет души в Сърбия починаха и 126 са болни от западнонилска треска, пренасяна от заразени комари, съобщи Институтът за обществено здравеопазване на Сърбия \"Д-р Милан Йованович Батут\", предаде Танюг, цитирана от БТА.  Най-много са болните в Белград - 61 души. От първия регистриран случай на болестта в Сърбия през 2012 г. досега са регистрирани 574 случая. Западнонилската треска е сезонна болест и се регистрира в периода на най-голяма активност на комарите. Опитът показва, че първите заболели се регистрират главно през втората половина на юли и най-много са през август. Повечето заразени хора нямат никакви симптоми, а при малък брой има симптоми, подобни на грип. В много редки случаи има сериозни усложнения като менингит и енцефалит.", "date": "2018.08.14", "title": "Единайсет души починаха от западнонилска треска в Сърбия, разболели са се 126"}
{"url": "https://www.24chasa.bg/novini/article/7009323", "text": "Почти 7000 автомобила е средноденонощният трафик по пътя между Горна Оряховица и Велико Търново през Арбанаси. Нека по него се минава безаварийно, да се шофира разумно, тъй като ставаха голям брой произшествия годишно. Това коментира министърът на регионалното развитие и благоустройството Николай Нанков преди пускането на движението по ремонтирания близо 5-километров участък от пътя между Горна Оряховица и Арбанаси, част от трасето, което свързва двата най-големи града в Област Велико Търново, съобщиха от пресцентъра на регионалното министерство. Заедно с председателя на парламентарната група на ГЕРБ Цветан Цветанов и кметовете на Велико Търново Даниел Панов и Горна Оряховица Добромир Добрев, министър Нанков инспектира пътя преди да бъде пуснато движението. За подобряване на състоянието на участъка, който не беше ремонтиран от 40 години, от бюджета на Агенция „Пътна инфраструктура“ бяха осигурени 1,8 млн. лв. Министърът посочи, че ремонтът е бил затруднен от няколко свлачища по протежение на трасето, но изпълнението му е добро. Регионалният министър съобщи, че освен най-пряката връзка между старопрестолната столица и Горна Оряховица, до края на годината ще завършат още няколко проекта в областта, за които ще се разчита на допълнителни средства от държавния бюджет. Той уточни, че е готов технологичният проект за пътя Присово – Миндя, предстои завършване на участък от пътя Ресен – Самоводене, предстои обявяване на процедурата за избор на изпълнител на пътя Елена – Златарица – Лясковец, част от който ще бъде финансиран от Оперативна програма „Региони в растеж“, а друга – от държавния бюджет. Министърът обяви, че в четвъртък предстои да стартира строителството на участъка между пътните възли „Буховци“ и „Белокопитово“ от магистрала „Хемус“, която е основен приоритет за Северна България. Продължава да се работи усилено по участъка между Ябланица и п.в. „Боаза“. До края на месеца, според поетия ангажимент, стартираме с тръжните процедури за строителство на отсечката между „Боаза“ и пътя Плевен – Ловеч, която ще се изпълнява на три етапа, информира Николай Нанков. До края на септември или началото на октомври ще стартира процедурата за инженеринг – проектиране и строителство, за 83 км от магистралата от пътя Плевен – Ловеч до връзката с Велико Търново, каза още той. На въпрос кой мост на р. Дунав ще е приоритетен министър Нанков отговори, че това ще зависи от инвеститорите, тъй като съоръженията ще се изграждат по реда на публично-частното партньорство, и допълни, че логиката на подобни проекти се измерва с икономическите и финансовите им параметри. Николай Нанков заяви, че Северна България има нужда от повече мостове на р. Дунав предвид данните за трафика, предстоящото изграждането на втори мост при Русе на р. Дунав и на АМ „Русе – Велико Търново“, която трябва да се разглежда заедно с проекта за тунел под Шипка и може да бъде построена с национални средства или по линия на публично-частно партньорство. Есента на тази година ще бъде решаваща в определянето на това на кой от двата варианта за финансиране ще се спрем, посочи министърът. Интересът на две от петте китайски компании, с които подписахме споразумения, е изключително голям. Техни представители посетиха площадките на обхода на Габрово, който се изпълнява в момента, трасето до бъдещия тунел под Шипка. Северна България ще бъде приоритетно разглеждана за финансиране по линия на бюджетни средства, подчерта министърът. Параметрите на китайските инвестиции са между няколко стотин милиона евро първоначална инвестиция до милиард и половина евро, каза още министър Нанков. По отношение на северния пътен възел на Велико Търново регионалният министър посочи, че проектът вече е разработен на идейна фаза и в средата на месец октомври може да стартира тръжна процедура за инженеринг, като устройствените планове ще дадат точното му местоположение. Предстоящото изграждане на магистралата „Русе – Велико Търново“, без този пътен възел, ще обрече града на още по-голям тежкотоварен трафик, което не трябва да се допуска, подчерта той. Днес министър Нанков присъства на откриването на рехабилитираната улица \"Иван Момчилов\" в Горна Оряховица. Проектът, който трябва да стимулира икономическото развитие и конкурентоспособност чрез възстановяване на зоната с потенциал за икономическо развитие, е финансиран от Оперативна програма „Региони в растеж“ с 1,5 млн. лв. Десетки са обектите в областта, които са изключително добре изградени и перспективни като потенциал за икономическо развитие на зоната в Горна Оряховица и за по-добро качество на живот в двете общини и в цялата област, коментира по време на церемонията министърът.", "date": "2018.08.14", "title": "Завърши ремонтът на пътя между Горна Оряховица и Арбанаси"}
{"url": "https://www.24chasa.bg/novini/article/7009336", "text": "Италианският вицепремиер Матео Салвини съобщи, че загиналите при рухването на виадукт на автомагистрала в Генуа са най-малко 30, предаде Франс прес, цитирана от БТА.  \"Благодаря на пожарникарите, на професионалните спасители и доброволците, които се притекоха на помощ още в първата минута и продължават да работят за спасяването на човешки живот. За съжаление има около 30 загинали и множество тежко ранени\", заяви Салвини пред журналисти в Катания, Сицилия. По-рано Джовани Тоти, губернатор на северозападната област Лигурия, където е Генуа, каза на пресконференция, че по официални данни жертвите са 22, но броят им \"несъмнено ще нарасне значително\", посочва Ройтерс.", "date": "2018.08.14", "title": "30 са вече загиналите при рухването на виадукта в Генуа"}
{"url": "https://www.24chasa.bg/novini/article/7009381", "text": "Представители на САЩ и Северна Корея (КНДР) имаха през уикенда пореден кръг преговори на равнище експерти в граничното селище Панминчжон, предаде южнокорейската агенция Йонхап, цитирана от БТА.  През юни тази година президентът на САЩ Доналд Тръмп и севернокорейският лидер Ким Чен-ун имаха безпрецедентна среща на високо равнище, на която обещаха да работят за прекратяването на ядрената програма на КНДР. До момента обаче не са постигнати подробни споразумения за изпълнение на това обещание, отбелязва Йонхап. Смята се, че на преговорите в уикенда са били обсъдени следващите стъпки на Северна Корея към отказ от ядреното оръжие, както и и официалното прекратяване на Корейската война, продължила от 1950 до 1953 г., съобщава дипломатически източник, пожелал анонимност. Той добави, че са били обсъдени конкретни мерки, но не съобщи подробности. Възможно е през тази седмица в Панминчжон да се състоят нови преговори, според същия източник. Сеул и Пхенян се уговориха за нова среща на високо равнище в Панминчжон през следващия месец. В същото време някои медии съобщават, че преговорите за ядрено разоръжаване са достигнали задънена улица. Вашингтон иска Северна Корея да предприеме конкретни стъпки, но ръководството на КНДР призовава за политическа декларация, с която да се сложи официално край на Корейската война. Наблюдатели отбелязват, че Южна Корея иска срещата на високо равнище в Панминчжон да се състои по-рано, за да се постигне пробив.", "date": "2018.08.14", "title": "САЩ и Северна Корея обсъдиха действията на Пхенян по ядреното разоръжаване"}
{"url": "https://www.24chasa.bg/novini/article/7007553", "text": "За средностатистическия български предприемач най-лесното нещо е да основе фирма за търговия с коли и автосервиз. Или да започне да търгува с имоти, ако междувременно не е основал строителна фирма, в чийто предмет на дейност продажбата на апартаменти се подразбира. Това са основните видове дейности, заради които се създават най-много фирми през последните няколко години, показват данните на НСИ за т.нар. демография на предприятията. Хотелиерско-ресторантьорският бизнес гони по петите посочените дейности, когато става въпрос за масовост. Поотделно ресторантите и хотелите са съвсем малко повече от брокерските фирми и от строителните предприятия. Но изобщо не могат да се сравняват със сервизите и фирмите за търговия с автомобили и мотоциклети. Те са били 143 102 през 2016 г., за която са последните данни на НСИ. Докато хотелиерско-ресторантьорските фирми са само 27 501. Строителните са 20 666, а брокерските – 23 983. Откакто се заговори за измъкване от кризата, желаещите да се занимават с търговия с имоти нарастват главоломно – за последните 3 години новорегистрираните брокерски фирми са се увеличили с 28%. Очевидно става въпрос за еднолични търговци, защото на този брой регистрирани фирми съответства почти същият брой заети лица. В тази дейност махалото отиде в противоположната посока, защото с настъпването на кризата и резкия спад на цените на имотите с над 40% през 2009-2010 г. броят на брокерските фирми доста намаля. В строителството е почти същото – разликата е, че заетите и наетите лица в тази дейност са повече. През 2016 г. например новосъздадените строителни фирми са 27З3, а наетите от тях лица - 3532. Там за последните три години се наблюдава нарастване на новорегистрираните фирми с 16%. В ресторантьорството и хотелиерството В тази дейност се привличат малко повече хора, отколкото в строителството. Например новорегистрираните фирми от този бранш са били 3816, като в тях са били наети на работа 5647 лица. Но нищо не може да се сравнява с автосервизите. За последните 5 години статистиката отчита, че делът на новорегистрираните фирми, посочили за предмет на дейност “Търговия и ремонт на автомобили и мотоциклети”, е около 43% от всички фирми у нас. Съдейки по броя на наетите лица, става въпрос предимно за еднолични търговци. Естествено, на другия край на тази скала са фирмите от сектора на добивната промишленост. През всяка от последните 5 години у нас се регистрират под 50 такива фирми, с което делът им сред нововъзникващите предприятия винаги е бил под 0,1%. Данните на статистиката показват, че у нас има твърде голяма динамика за срока на оцеляване на фирмите. Делът на тези, регистрирани през 2011 г. и продължаващи да съществуват пет години по-късно, е едва 4,7%. Най-жизнеспособни се оказват енергийните предприятия, където делът на оцелелите е 13,2%. Любимите на начинаещия български предприемач автосервизи изобщо не показват голяма жизнеспособност – от тях за пет години оцеляват едва 4,8%. Още по-зле е с брокерите на недвижии имоти – само 3,7%. Сравнително добри резултати в това отношение имат ВиК фирмите, браншът “Транспорт и логистика”, финансовите и застрахователните дейности и създаването и разпространението на информационни продукти, сред които статистиката нарежда и сектора на IT. Има доста фирми, които През 2015 г. например в България са регистрирани 40 358 нови фирми. От тях една година по-късно са оцелели само 32 745. Най-голям е делът на оцелелите фирми от сектор “Транспорт и логистика”, а най-малко е провървяло на създадените през 2015 г. енергийни фирми. Любопитно е да се хвърли поглед и на т.нар. умрели предприятия, които са прекратили съществуването си, независимо кога са били създадени. Данните на НСИ за тях са за 2015 г. и са предварителни. От тях излиза, че са спрели да работят 10% от всички предприятия, които са били активни към този момент. В резултат на това работните си места са загубили 2,7% от заетите. Най-голям дял сред закритите фирми са именно тези от сектор “Търговия и ремонт на автомобили и мотоциклети”. Те съставляват 43,3% от всички предприятия, които са спрели да работят. Други данни на НСИ потвърждават очакваното – че най-голямата част от българските фирми са микро- и малки предприятия и еднолични търговци. В същото време в малкото на брой по-големи предприятия се труди по-голямата част от заетите. През 2016 г. е имало 347 962 активни предприятия, което е с 2,6% повече в сравнение с предходната 2015 г. Най-голям дял сред тях – почти половината, имат фирмите с нула наети лица. В 48,7% от всички фирми се е трудел само собственикът. Втората по дял група сред активните през 2016 г. фирми – 36,6%, съставляват онези, в които е имало между 1 и 4 наети лица. Такива фирми са бии 127 187. Най-нисък е делът на фирмите с между 5 и 9 наети – само 7,3% от всички. Малко повече – 7,9%, са били предприятията с 10 и над 10 наети лица. Но на практика в страната, тъй като в тях са се трудили 69,4% от всички заети в страната. Ако има някаква тенденция в броя на нововъзникващите предприятия през 2016 г., то тя е почти незабележимо увеличение. От данните излиза, че от активните през 2016 г. фирми 12,5% са били регистрирани през същата година. Но през последните 5 години средногодишно са били създавани 12,2% от активните през съответната година фирми. Далеч по-важно е колко дълго ще оцелеят новите фирми, колко ще печелят и колко работни места ще създадат.", "date": "2018.08.14", "title": "Българският бизнесмен - брокер, кръчмар или търговец"}
{"url": "https://www.24chasa.bg/novini/article/7009420", "text": "Председателят на ПГ на ГЕРБ и заместник-председател на партията Цветан Цветанов ще посети Арбанаси в деня, когато селището отбелязва своя празник, съобщиха от пресцентъра на ГЕРБ. Заедно с кмета на Велико Търново Даниел Панов, от 8.30 ч. на 15 август, той ще присъства на литургията в манастира “Света Богородица” в архитектурния резерват. В 11.00 ч. Цветан Цветанов ще пристигне в свищовското село Царевец, където заедно с кмета на Свищов Генчо Генчев ще дадат старт на строително-ремонтните работи по нов Център за култура и образование. По-късно Цветан Цветанов ще присъства на празничната литургия в свищовския манастир „Покров Богородичен“, ще разговаря с граждани и представители на местната власт.", "date": "2018.08.14", "title": "Цветанов ще посети Арбанаси и община Свищов утре"}
{"url": "https://www.24chasa.bg/novini/article/7009439", "text": "Червеният правоъгълен предмет, надвиснал над река Сена, кара много туристи да се усмихват. В сърцето на Париж градската управа продължава експериментите с екологичните писоари, кръстени \"уритротоари\", предава Франс прес, цитирана от БТА. Тези тоалетни са предназначени само за мъже, които да се облекчават по малка нужда. В тях няма течаща вода, а слама, която попива урината. По-късно тя може да бъде използвана за направата на компост. Три от еднометровите баки бяха експериментално монтирани от общината през пролетта на острова на Сена Сен Луи насред френската столица. Но при появата на четвъртия местните жители не скриха недоволството си за местоположението му в тихите улички. \"Мястото на писоарите е на кейовете, а не насред улиците!\" негодуваха парижани-кореняци. Но от фирмата, поддържаща писоарите репликираха, че до тях трябва да им достъп с МПС, така че да бъде редовно сменявана сухата маса в тях. Туристите намират нововъведението за доста забавно, защото не осигурява почти никакво прикритие на ползващите го, за разлика от преместваемите химически тоалетни. Но един общ въпрос засега тегне над всички. А дамите как да ги ползват?", "date": "2018.08.14", "title": "Сложиха екологични писоари по улиците на Париж"}
{"url": "https://www.24chasa.bg/novini/article/7009444", "text": "Турски съд нареди да бъдат освободени двамата гръцки войници, арестувани през март на границата, в очакване на техния процес, съобщи агенция Франс прес, като се позова на Анадолската агенция. Двамата войници бяха арестувани през март, след като преминаха границата между двете страни и навлязоха, както казаха, по невнимание в \"забранена военна зона\", предаде БТА.  Турското правосъдие ги обвини в опит за шпионаж. Случаят силно напрегна отношенията с Атина.", "date": "2018.08.14", "title": "Турция освобождава двамата гръцки войници, арестувани през март на границата"}
{"url": "https://www.24chasa.bg/novini/article/7009449", "text": "Клипове в листовките ще създават реални ситуации на пътя, а кандидатът за книжка с кликване ще трябва да отбележи опасностите на пътя. Това предвиждат промени в теоретичния изпит, които ще влязат в сила след приемане на новия Закона за водачите на моторни превозни средства, съобщи изпълнителният директор на “Автомобилна администрация” Дамян Войновски. Вероятно въпросите в листовките, които сега са 30, ще станат 20, а вместо това ще влязат два клипа от по 3-4 мин. Войновски даде пример - на клипа е заснето как близо до колата е пешеходец и има вероятност той да излезе на пътното платно. Кандидатът за шофьорска книжка ще трябва с кликване на мишката да отбележи опасността и да отговори на кратки въпроси. Така ще се оценява способността да се осъзнава ситуацията на пътя и реалните опасности. Новите елементи на изпита ще бъдат въведени през следващата година. С промени в наредба ще се въвеждат твърди маршрути за практическия изпит за шофьорска книжка. В момента маршрутът се определя от инструктора. Така някой може да вземе лесно кормуването, а друг да бъде прекаран през труден маршрут и да бъде скъсан. Цели се да бъде намален субективният фактор. Тези маршрути ще бъдат вкарани в GPS система и софтуерът ще ги разбърква и избира преди изпита. По време на самото кормуване изпитвачът няма да дава команди на курсиста - завий надясно, след първото кръстовище продължи направо и т. н. Това ще прави гласът на GPS-а в колата. Изпитващият ще си води бележки за грешките, които допуска кандидатът за книжка. Войновски казва, че ще се променя и методиката за практическия изпит, за да бъде по-ясна. Тоест ще се конкретизира коя допусната грешка какви наказателни точки носи, в кои случаи кандидатът за шофьор трябва да бъде скъсан. Така, ако има оплаквания, на комисията, която ще преглежда изпита, ще ѝ бъде по-лесно да прецени имат ли те основание. Ще се отмени и разрешителният режим за автошколите. Той се заменя с регистрационен.", "date": "2018.08.14", "title": "Клипове в листовките на изпита за книжка"}
{"url": "https://www.24chasa.bg/novini/article/7009459", "text": "Жител на американския град Пейсон в щата Юта разби лекомоторния си самолет \"Чесна 525\" в собствения си дом, където в този момент се намирали съпругата и детето му, съобщава телевизионният канал Ей Би Си, цитирана от БТА.  Полицията изясни, че намиращия се зад щурвала Дуейн Юд загинал след удара. Жена му и детето не пострадали, въпреки че къщата била полу-срутена и възникнал пожар. Самолетът бил собственост на работодателя на Юд. Четиридесет и седем годишният американец бил опитен пилот. В състояние на алкохолно опиянение Юд нападнал жена си. Свидетели повикали полиция. Мъжът бил арестуван а след известно време бил пуснат под гаранция. Юд се възползвал от това и отишъл на летището Фолк-Спрингвил, качил се на самолет и поел курс към собствения си дом.                                                                                                                                                                                                                                                                                                                       ", "date": "2018.08.14", "title": "Американец разби самолет в дома си след скандал със съпругата"}
{"url": "https://www.24chasa.bg/novini/article/7009266", "text": "Парис Джексън, дъщерята на краля на попмузиката Майкъл Джексън, беше оперирана от киста с размерите на топка за голф, съобщи самата тя на своята страница в Инстаграм, цитирана от сп. \"Пийпъл\". Образуванието е можело да се пукне всеки момент, което можеше да доведе до гибелта на 20-годишната блондинка. Парис Джексън била подложена на спешна операция. Тя отказала анестезия и сподели какво е почувствала: \"Това беше най-силната болка, която съм изпитвала някога в живота си!\", написа младата жена в Инстаграм. При все това операцията не попречила на творческите планове на дъщерята на Джако. Още на следващия ден след хоспитализацията си Парис успя да гастролира на благотворително мероприятие заедно с бандата си \"Сънфлауърс\".", "date": "2018.08.14", "title": "Премахнаха киста колкото топка за голф на дъщерята на Майкъл Джексън"}
{"url": "https://www.24chasa.bg/novini/article/7009269", "text": "Редовното правителствено заседание ще се проведе в сряда, 15 август, от 8,30 чaса, при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД С НОВИ И АКТУАЛИЗИРАНИ МЕРКИ В ОТГОВОР НА ПРЕПОРЪКАТА НА СЪВЕТА ОТ 2018 Г. ОТНОСНО НАЦИОНАЛНАТА ПРОГРАМА ЗА РЕФОРМИ НА БЪЛГАРИЯ ЗА 2018 Г. И СЪДЪРЖАЩА СТАНОВИЩЕ НА СЪВЕТА ОТНОСНО КОНВЕРГЕНТНАТА ПРОГРАМА НА БЪЛГАРИЯ (2018-2021 Г.) И НА ОТЧЕТНА ТАБЛИЦА - ПРИЛОЖЕНИЕ № 1, КЪМ АКТУАЛИЗИРАНАТА НАЦИОНАЛНА ПРОГРАМА ЗА РЕФОРМИ ЗА 2018 Г. Внася: министърът на финансите 2. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД НА МЕЖДУВЕДОМСТВЕНАТА КОМИСИЯ ЗА ЕКСПОРТЕН КОНТРОЛ И НЕРАЗПРОСТРАНЕНИЕ НА ОРЪЖИЯТА ЗА МАСОВО УНИЩОЖЕНИЕ КЪМ МИНИСТЪРА НА ИКОНОМИКАТА ЗА 2017 Г. Внася: министърът на икономиката 3. ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛНИ НАУЧНИ ПРОГРАМИ. Внася: министърът на образованието и науката 4. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 220 НА МИНИСТЕРСКИЯ СЪВЕТ ОТ 2003 Г. ЗА ОПРЕДЕЛЯНЕ НА СЪСТАВА И ДЕЙНОСТТА НА ДЪРЖАВНО-ОБЩЕСТВЕНАТА КОНСУЛТАТИВНА КОМИСИЯ ПО ПРОБЛЕМИТЕ НА БЕЗОПАСНОСТТА НА ДВИЖЕНИЕТО ПО ПЪТИЩАТА. Внася: министърът на вътрешните работи 5. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕРА НА ЛИНИЯТА НА БЕДНОСТ ЗА СТРАНАТА ЗА 2019 Г. Внася: министърът на труда и социалната политика 6. ДОКЛАД ЗА ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ПЪРВОТО ПОЛУГОДИЕ НА 2018 Г. Внася: министърът на финансите 7. ПРОЕКТ НА РЕШЕНИЕ ЗА УСЛОВИЯТА И РЕДА ЗА РАЗПЛАЩАНИЯТА НА РАЗПОРЕДИТЕЛИ С БЮДЖЕТ ПО ДОГОВОРИ. Внася: министърът на финансите 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА ДЪРЖАВНИТЕ ВИСШИ УЧИЛИЩА И ЗА БЪЛГАРСКАТА АКАДЕМИЯ НА НАУКИТЕ ЗА 2018 Г. Внася: министърът на образованието и науката 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА ПОЛЗВАНЕ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА СДРУЖЕНИЕ С НЕСТОПАНСКА ЦЕЛ ЗА ОСЪЩЕСТВЯВАНЕ НА ОБЩЕСТВЕНОПОЛЕЗНА ДЕЙНОСТ „СЪЮЗ НА ВОЕННОИНВАЛИДИТЕ И ВОЕННОПОСТРАДАЛИТЕ”. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ - ЧАСТНА ДЪРЖАВНА СОБСТВЕНОСТ, НА ОБЩИНА ВЕЛИНГРАД, ОБЛАСТ ПАЗАРДЖИК. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА КУБРАТ, ОБЛАСТ РАЗГРАД. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ПЕРНИК, ОБЛАСТ ПЕРНИК. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА КУЛТУРАТА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРАТА НА РЕПУБЛИКА МАКЕДОНИЯ ЗА ПЕРИОДА 2018-2021 Г. Внася: министърът на културата 14. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „БАЛЧИК – ЦЕНТРАЛЕН”, ОБЩИНА БАЛЧИК, ОБЛАСТ ДОБРИЧ. Внася: министърът на туризма 15. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „БУРГАС – ЦЕНТРАЛЕН”, ОБЩИНА БУРГАС, ОБЛАСТ БУРГАС. Внася: министърът на туризма 16. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СОЗОПОЛ – ХАРМАНИТЕ”, ОБЩИНА СОЗОПОЛ, ОБЛАСТ БУРГАС. Внася: министърът на туризма 17. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „ПОМОРИЕ – ИЗТОК”, ОБЩИНА ПОМОРИЕ, ОБЛАСТ БУРГАС. Внася: министърът на туризма 18. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - МРАМОРИ, ОТ НАХОДИЩЕ „ОГНЯНОВО-77”, ОБЛАСТ ПАЗАРДЖИК, СКЛЮЧЕН НА 25 АПРИЛ 2001 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ОГНЯНОВО-К“ АД - ПАЗАРДЖИК. Внася: министърът на енергетиката 19. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ГЛИНИ, ОТ НАХОДИЩЕ „БЛАТОТО”, ОБЩИНА СТРАЛДЖА, ОБЛАСТ ЯМБОЛ. Внася: министърът на енергетиката 20. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ГЛИНИ, ОТ НАХОДИЩЕ „КОНАК TAPЛА“, ОБЩИНА СТРАЛДЖА, ОБЛАСТ ЯМБОЛ. Внася: министърът на енергетиката", "date": "2018.08.14", "title": "Вижте какво решава правителството утре"}
{"url": "https://www.24chasa.bg/novini/article/7009273", "text": "Две китайски компании са готови да инвестират до 1.5 милиарда евро за строителството на автомагистралата между Русе и Велико Търново и тунела под Шипка, обяви край Велико Търново министърът на регионалното развитие и благоустройството Николай Нанков. \"Магистралата има възможност да се строи и с бюджетни средства, и да стартираме част от проекта или в пълнота, плюс тунела под Шипка, тъй като го разглеждаме като неразделна част от цялата инвестиция, така че имаме отворени и двете врати - и с национални средства, и по линия на публично-частно партньорство\", обясни Нанков и допълни, че есента на тази година ще бъде решаваща кой от двата варианта ще се избере. Той обясни, че с китайците, с които бе подписан меморандум за разбирателство, преговорите са в изключително напреднала фаза. \"Две от компаниите проявиха значителен интерес.Псещаваха и площадките на обхода на Габрово, който се изпълнява в момента, цялото трасе по линията, включително подстъпите и връзката с автомагистрала Такия в Южна България с пътен възел в района на Казанлък. Китайците говорят за инвестиция от няколко стотин милиона до милиард и половина евро, включително и тунела под Шипка\", обясни министърът. Според него с реализирането на този проект страната ни има нужда от втори мост над Дунав и на база на реални трафик данни и икономическа обосновка той би трябвало да е при Русе.  Нанков припомни, че в четвъртък ще бъде направена първа копка на източния участък на АМ\"Хемус\". \"Стартираме дейностите от Буховци към Белокопитово между Търговище и Шумен. Работим усилено 9.5 км от Ябланица към пътен възел Боаза, а до края на месеца, какъвто ангажимент имаме, стартираме с тръжните процедури за строителство в участъка между пътен възел Боаза и пътя между Ловеч и Плевен - нови 52 км, т.е. догодина ще строим и тях\", отчете Нанков. До началото на октомври пък ще стартират тръжните процедури за инженеринг, проектиране и строителство на 83-те километра от разклона Ловеч - Плевен до Велико Търново.", "date": "2018.08.14", "title": "Две китайски компании готови да инвестират до 1.5 млрд. евро в магистрала Русе - Велико Търново"}
{"url": "https://www.24chasa.bg/novini/article/7009274", "text": "Дърво падна върху две коли в центъра на столицата. Шофьорът на едната е бил вътре, когато клоните са се стоварили отгоре му. За щастие, той не е пострадал, предаде NOVA.  Инцидентът е станал малко след 13 часа на улица \"Шипка\". Нанесени са само материални щети на автомобилите, единият от които е бил паркиран, а другият - временно спрял. Дървото е било вдигнато от екипите, пристигнали на място. За да обезопасят района, те са отрязали още едно. Хората в района твърдят, че многократно са подавали сигнали.", "date": "2018.08.14", "title": "Дърво премаза две коли в центъра на София"}
{"url": "https://www.24chasa.bg/novini/article/7008947", "text": "Президентът на БСП Румен Радев се заявява като политически опонент, а не като държавен глава. С военния си манталитет той показва, че не зачита правовия ред в страната. Това коментира пред журналисти председателят на ПГ на ГЕРБ и заместник-председател на партията Цветан Цветанов преди откриването на пътя Велико Търново – Горна Оряховица през Арбанаси, съобщиха от пресцентъра на ГЕРБ. Цветан Цветанов бе категоричен, че не прави чест на Румен Радев непрекъснато да се изказва негативно както за премиера Борисов, така и за ГЕРБ. „Той трябва да работи на надпартийно ниво и да допринася за утвърждаването на позицията на България като сериозен фактор на Балканите, което бе постигнато по време на председателството на Съвета на ЕС“, коментира той. Във връзка с думите на Радев, че ГЕРБ саботира модернизацията на армията Цветанов напомни, че именно правителството на ГЕРБ през годините е работило изключително усилено и е влагало сериозни средства в модернизацията. „Кабинетът „Орешарски“ направи само една среща, касаеща модернизацията на армията, и тя беше с представители на „Грипен““, каза още зам.-председателят на ГЕРБ. Цветанов подчерта, че БСП трябва да дават сериозни обяснения за това как са финансирани техните предизборни кампании, защото досега посланията от техния лагер са доста противоречиви. „В един момент бе направен опит Митьо „Очите“ да бъде пришит на ГЕРБ. Напомням, че докато аз бях министър директорът на ОД на МВР – Бургас Милен Димитров бе човекът, който извърши много сериозна оперативна дейност, която в крайна смета доведе до осъждането на Митьо „Очите“. Когато обаче кабинетът „Орешарски“ дойде да власт - Димитров бе уволнен“, разказа председателят на ПГ на ГЕРБ. По-късно в присъствието на регионалния министър Николай Нанков, великотърновския кмет Даниел Панов и горнооряховския му колега Добромир Добрев, на народния представител инж. Клавдия Ганчева, както и на областния управител проф. Любомира Попова бе отворена за движение пътната отсечка Велико Търново - Горна Оряховица през Арбанаси. „Благодаря на министър Нанков за изпълнените ангажименти, които поема при честите си посещения във Великотърновския регион. Благодаря и на изпълнителите на този проект, които спазиха срока на изпълнение и утре миряните ще посетят спокойно арбанашкия манастир „Свето Успение Богородично”, тъй като новият път е безопасен и напълно обновен“, посочи Цветанов. Отсечката бе ремонтирана на два етапа със средства от бюджета на МРРБ. Пълна рехабилитация на пътя се осъществява за първи път от повече от 40 години. Извършено е преасфалтиране, оформено е пътно отводняване, а където теренът позволява пътят е и разширен. Отсечката между старата столица и Горна Оряховица се ползва средно от 7000 автомобила на ден.", "date": "2018.08.14", "title": "Цветанов: Радев се заявява като политически опонент, а не като държавен глава"}
{"url": "https://www.24chasa.bg/novini/article/7008954", "text": "Германия вече ни \"разграничи\" в момента, когато призна цяло, суверенно и неделимо Косово, заяви днес президентът на Сърбия Александър Вучич в отговор на въпрос какво мисли за позицията на канцлера Ангера Меркел, че няма да има промени на границите на Балканите, предаде Танюг, цитирана от БТА.  Вучич се изненада от това, че част от обществото е възприело като ново послание изявлението на Меркел. \"Какво значи това, което е казала Меркел? Това означава само, че тя вече ни е \"разграничила\" така, че цяло Косово е независима държава\", каза Вучич. За Меркел, а и за целия свят, с малки изключения, Косово е цяла, суверенна и неделима територия и тази територия принадлежи на албанците, добави той и посочи, че само от сръбска гледна точка съществува въпросът \"чие е Косово\". \"От тяхна гледна точка въпросът е приключен\", каза Вучич. По-рано този месец Вучич се обяви за разграничаване с албанците. \"Искаме държава, чиито граници знаем, страна, която пазим\", заяви той.", "date": "2018.08.14", "title": "Вучич: Германия вече ни \"разграничи\" като призна Косово"}
{"url": "https://www.24chasa.bg/novini/article/7008983", "text": "Европейската комисия започна днес втори етап от процедурата си срещу Полша, чиято съдебна реформа противоречи според Брюксел на европейското законодателство, съобщиха световните агенции. \"Отговорът на полските власти не разсейва в правен аспект притесненията на Комисията\", заяви в комюнике ЕК. Полските власти разполагат с месец \"да вземат мерки\", тъй като \"в противен случай Комисията може да реши да сезира Съда на Европейския съюз\". ЕК продължава да смята \"полския закон за Върховния съд за несъвместим с правото на ЕС, предвид накърняването на принципа за независимост на съдебната власт\". Новият полски закон понижава пенсионната възраст на съдиите, с което на практика се слага край на мандата на 27 от общо 72 магистрати, които са на над 65-годишна възраст, включително на председателката на съда. Ако Брюксел и Варшава не намерят компромисно решение, Полша може да бъде санкционирана, като й бъде отнето правото на глас в Съвета на ЕС. Но за приемане на санкциите, предвидени в член 7 от Договора за ЕС, е необходимо останалите страни членки да постигнат консенсус.", "date": "2018.08.14", "title": "ЕС ускорява наказателната процедура срещу Полша заради съдебната реформа"}
{"url": "https://www.24chasa.bg/novini/article/7008497", "text": "Присъда за жестоко убийство излежава на лек режим в пловдивската община бившият полицай Йордан Пацев. Наш екип го засече с още един затворник да пренасят кашони, а сетне да пият фреш на бюро в избеното помещение. \"Сутрин ги карат и вършат обща работа до 17 часа. След това ги прибират в затвора\", обясни секретарят на градската управа Ангелина Топчиева. Преценката кой да бъде пратен в общината се извършвала от затворническата администрация. \"Не познаваме осъдените, нито се интересуваме от тях. Наш служител следи къде ходят на обяд\", допълни Топчиева. През по-голямата част от деня Пацев и колегата му седяха на сянка и пиеха фреш. \"Винаги сме ползвали услугите на затворници. Поне от 10 години, откакто съм в общината. Носят стекове с минерална вода. Вършат каквото ги накараме\", разказа общинар. По думите му имало много свестни осъдени. Наскоро пратили момче, което попаднало зад решетките заради катастрофа по непредпазливост. Нито той, нито Топчиева се наеха да коментират защо извършител на тежко убийство е пратен на лек режим в градската управа. 37-годишният Йордан Пацев и баща му Петър получиха по 10 г. затвор от пловдивския окръжен съд. Впоследствие ВКС силно намали наказанията им с аргумента, че убийството на клошаря не е умишлено, а по непредпазливост. Така бащата се размина с 3 г. условно, а синът - с 4 г. ефективно. На 7 април 2013 г. двамата пребиха до смърт несретника Камен Щерев с прякор Шабан край Аджисан махала. Клетникът си запалил огън да се сгрее и с нищо не ги предизвикал. Баща и син се нахвърлили върху него с ритници, а полицаят извадил палката и започнал да го налага с все сила. Родителят заставил клошаря да гаси пламъците с голи ръце. Почти умрял, 27-годишният Шабан бил закаран в болница, където издъхна от тежките травми. Първоначално бащата на полицая се опита да поеме вината, за да спаси сина си. Съдът обаче отхвърли това. Пред магистратите двамата твърдяха, че счупените ребра на несретника не били от побоя, а от изкуствените сърдечни масажи.", "date": "2018.08.14", "title": "Ченге убиец топи присъда в пловдивската община"}
{"url": "https://www.24chasa.bg/novini/article/7008987", "text": "Регионалната здравна инспекция /РЗИ/ в Плевен препоръчва подаваната вода от водопроводната мрежа на град Червен бряг към настоящия момент да не се ползва за пиене и готвене, а само за хигиенни и битови нужди. Това съобщиха на БТА днес от инспекцията. За питейни нужди да се използва бутилирана трапезна вода или ниско минерализирана минерална вода. При извършения учестен мониторинг за периода от 6 до 10 август РЗИ - Плевен е констатирала завишаване стойностите на показател \"мътност\". Не са установени други отклонения от здравните норми по изследваните химични и микробиологични показатели. В пунктовете, от които е взета водата е отчетено наличие на остатъчен свободен хлор, което е показателно за извършена качествена дезинфекционна обработка на водата. При нормализиране на обстановката и привеждане на водата към изискванията за качеството на водата, предназначена за питейно-битови цели РЗИ - Плевен ще уведоми населението своевременно, се посочва в съобщението.", "date": "2018.08.14", "title": "РЗИ - Плевен: Не ползвайте водата в Червен бряг за пиене и готвене"}
{"url": "https://www.24chasa.bg/novini/article/7009002", "text": "Българската и румънската страна имат нужда от повече мостове на река Дунав, каза министър Николай Нанков, цитиран от БТА. Той подчерта, че на базата на реалните трафик данни и на предстоящото изграждане на магистралата Русе - Велико Търново ще е нужна бърза връзка с транспортен коридор номер девет, и това ще бъде изграждането на втори мост до Русе. Според министъра пътят Русе - Велико Търново може да бъде построен както с бюджетни средства, така и с частни инвестиции. Друга възможност е изграждането да стане поетапно като се включи и новият мост и тунелът под Шипка, като цялостна инвестиция. През есента ще бъде решено кой от вариантите ще бъде предпочетен. Нанков посочи, че с китайските инвеститори разговорите са в много напреднала фаза, а две от компаниите са проявили голям интерес и техни представители са посетили площадките на обхода на Габрово, цялото трасе, включително и подстъпите към Южна България и АМ \"Тракия\" в района на Казанлък. Според него инфраструктурата в Северна България ще бъде приоритетно финансирана със средства от републиканския бюджет. Същевременно параметрите на китайските компании за бъдещи инвестиции са за няколко стотин милиона евро първоначално, до милиард и половина евро за цялата магистрала, каза той. Министърът подчерта, че е неизбежно изграждането на Северен пътен възел край Велико Търново и допълни, че проектирането е в напреднала фаза. Той посочи, че възелът ще е част от бъдещата магистрала за Русе за да може от там да минава тежкотоварния трафик и да заобикаля Велико Търново. Министър Николай Нанков заедно с председателя на Парламентарната група на ГЕРБ Цветан Цветанов и кметовете на Велико Търново Даниел Панов и на Горна Оряховица Добромир Добрев откри ремонтирания със средства от бюджета на Агенция \"Пътна инфраструктура\" участък Горна Оряховица - Арбанаси, който е част от пътя Велико Търново - Горна Оряховица. Това е най-краткият път между двата града, като трафикът между тях е около 7000 автомобила дневно. По-късно беше открит и участък от ул. \"Иван Момчилов\" в Горна Оряховица, реконструиран със средства от Оперативна програма \"Региони в растеж\".", "date": "2018.08.14", "title": "Нанков: България и Румъния имат нужда от повече мостове на река Дунав"}
{"url": "https://www.24chasa.bg/novini/article/7008999", "text": "Част от виадукт над индустриална зона в италианския град Генуа рухна при внезапна буря с проливен дъжд. Под отломките има смачкани автомобили, съобщават италианските медии. Загинали са 11 души, съобщи италианското вътрешно министерство. По-рано директорът на центъра за спешни обаждания в Генуа каза, че пострадалите са десетки, посочва Франс прес. Двама души бяха измъкнати живи изпод притисналите ги развалини на виадукта. Италианският министър на транспорта Данило Тонинели нарече случилото се \"огромна трагедия\". Пожарникарите казаха, че от срутването са били засегнати около 20 автомобила.", "date": "2018.08.14", "title": "Вижте трагедията в Генуа в снимки"}
{"url": "https://www.24chasa.bg/novini/article/7009076", "text": "Председателят на ПГ на ГЕРБ и заместник-председател на партията Цветан Цветанов, министър Николай Нанков, кметът на Горна Оряховица Добромир Добрев, великотърновският кмет Даниел Панов, депутатът Клавдия Ганчева, областният управител проф. Любомира Попова и нейният заместник Детелина Борисова, откриха напълно ремонтираната улица „Иван Момчилов“ в Горна Оряховица. Проектът на Община Горна Оряховица за реконструкция на 1.2-километровата отсечка, осигуряваща връзка с индустриалната зона, е финансиран от Оперативна програма „Региони в растеж“. „Благодаря на всички за екипността, която изградихте в Община Горна Оряховица, благодаря и на министър Нанков за екипа, който създаде в Министерство на регионалното развитие, защото всичко това дава възможност българските общини да се възползват от европейската солидарност. Когато има политическа стабилност проектите могат да бъдат ефективно реализирани и да дадат възможност за развитие на бизнеса и региона“, каза при откриването Цветан Цветанов. Той благодари още на изпълнителите на ремонтните дейности, които са превърнали района в успешна икономическа зона, която може да бъде давана като модел на много градове в страната. По думите на Цветанов, благодарение на министър Нанков и екипа му, както и на Агенция „Пътна инфраструктура” , Великотърновска област вече изглежда много по-различно, отколкото преди години. Ул. „Иван Момчилов“ е една от основните пътни артерии в Източната промишлена зона на Горна Оряховица, там се намират близо 30 фирми и организации. В изпълнение на целта за подобряване на условията за икономическо развитие, по отсечката са сменени канали и водопроводи, извършено е пълно преасфалтиране, изградени са тротоари, разширени са някои от подходите към фирмите и е подменено уличното осветление. По думите на кмета на Горна Оряховица инж. Добромир Добрев, подобрената инфраструктура прави тази част на града по-привлекателна за инвеститорите.", "date": "2018.08.14", "title": "Цветанов откри ремонтираната улица „Иван Момчилов“ в Горна Оряховица"}
{"url": "https://www.24chasa.bg/novini/article/7009103", "text": "Договорите по \"Гражданска отговорност\", сключени с клона на ЗК \"Олимпик\", ще бъдат автоматично прекратени след публикацията за назначаването на ликвидатор на застрахователя в Официален вестник на Република Кипър, съобщава пресцентърът на Комисията за финансов надзор /КФН/. Застрахователна компания Олимпик е застраховател със седалище в Кипър и извършва дейност в България чрез клон, уточняват от КФН. На 10 август е назначен предварителен ликвидатор на Застрахователна компания Олимпик от Надзорния орган върху застраховането на Република Кипър. Предстои публикация за назначаването в Официален Вестник на Република Кипър, която се очаква да излезе на 17 август. Съгласно законодателството на Кипър действащите застрахователни договори по общо застраховане, сключени със Застрахователна компания \"Олимпик\", ще бъдат прекратени на 17 август. Прекратяването ще се извърши автоматично без да са необходими допълнителни действия от застраховащия или от застрахованите лица. На 18 август 2018 г. всеки засегнат собственик на МПС трябва незабавно да сключи нова застраховка \"Гражданска отговорност\" на автомобилистите с друг застраховател. Застраховката може да се сключи и от друго лице, посочват от КФН.", "date": "2018.08.14", "title": "Комисията за финансов надзор прекратява договори с кипърски застраховател"}
{"url": "https://www.24chasa.bg/novini/article/7009114", "text": "Преговорният процес между Сърбия и Косово е \"клинически мъртъв\", заяви Авни Арифи, ръководител на екипа за преговори на Прищина, според когото за това са отговорни Белград и Брюксел, предаде Танюг, цитирана от БТА. Арифи заяви за прищинския вестник \"Телеграф\", че споразуменията, постигнати в рамките на техническия диалог, в повечето случаи не са изпълнени и че деградират и онези, чието прилагане е започнало. В този смисъл той посочи договора за свободата на движение. Косовската страна одобри създаването на управленски екип, който да подготви проектостатут на Съюза на сръбските общини, но този документ още не е представен на Брюксел, каза още Арифи.", "date": "2018.08.14", "title": "Авни Арифи: Преговорният процес между Сърбия и Косово е \"клинически мъртъв\""}
{"url": "https://www.24chasa.bg/novini/article/7009120", "text": "Министър-председателят Бойко Борисов изпрати съболезнователна телеграма до италианския премиер Джузепе Конте по повод трагичния инцидент на моста „Моранди“ край Генуа, съобщиха от пресцентъра на Министерски съвет. „В този тежък за Италия момент, моля позволете ми да изразя моите най-искрени съболезнования на Вас и на приятелския италиански народ“, отбелязва премиерът Борисов. Българският министър-председател уверява в солидарността и подкрепата на България и пожелава бързо възстановяване на пострадалите и преодоляване на последствията.", "date": "2018.08.14", "title": "Борисов изрази съболезнования за\nзагиналите при инцидента край Генуа"}
{"url": "https://www.24chasa.bg/novini/article/7009115", "text": "Лидерът на \"Атака\" и народен представител Волен Сидеров влезе днес в сградата на Регионалната здравна инспекция (РЗИ) в Бургас, за да търси отговор по чие нареждане здравните инспектори са затворили две заведения по Черноморието, съобщи БТА. Сидеров показа табела, поставена на едно от запечатаните заведения от здравните инспектори, която по думите му е абсолютно незаконна. Сидеров каза пред журналисти, че през последните три месеца е получил десетки оплаквания и сигнали от представители на туристическия бизнес. Заетите в туризма са на мнение, че определени заведения са обект на постоянни проверки, което буквално убива една част от българския туристически бизнес, за сметка на други. Определени олигарси тук в региона не биват закачани с пръст. В техните комплекси не стъпва нито РЗИ нито МВР, каза Сидеров. В сградата на РЗИ Сидеров се срещна със заместник-директора на инспекцията, който обеща да даде писмен отговор на въпросите му. Едни от конкретните въпроси на лидера на \"Атака\" бяха съгласно какви разпоредби е запечатано едно от заведенията и защо на листа, който е залепен на обекта, няма посочено на какво основание се ограничава експлоатацията му. Сидеров попита още на чие разпореждане са служителите на РЗИ и дали имат пряка връзка с вицепремиера Валери Симеонов.", "date": "2018.08.14", "title": "Сидеров пита: По чие нареждане са затворени две заведения по Черноморието"}
{"url": "https://www.24chasa.bg/novini/article/7009124", "text": "Шведският премиер Стефан Льовен заклейми в интервю за Шведското радио виновниците за снощните палежи на коли в Швеция, заяви, че е \"наистина ядосан\" и че \"обществото трябва да реагира твърдо\". Освен това каза, че подпалвачите са били \"изключително организирани\", предаде Асошиейтед прес, цитирана от БТА.  Младежи с маски подпалиха десетки коли през изминалата нощ в Швеция и замеряха полицията с камъни. Не се съобщава за ранени, но пожарите ангажираха полицията и спасителните служби и изплашиха жителите на засегнатите райони. \"Причинявате щети на жилищни райони, съсипвате ги, вредите на своите съседи\", каза Льовен и възмутен възкликна, обръщайки се към виновниците: \"Хора, какво правите?!\". \"Нямам думи. Това е толкова ужасно, разрушително и направо зловещо\", каза пред местния ежедневник \"Гьотеборгс постен\" Йонас Рансгаард, член на градския съвет на Гьотеборг. Освен инцидентите в Гьотеборг и Тролхетан се съобщава за палежи в по-малки мащаби в Малмьо, третия по големина град в страната. Липенс каза, че понеже палежите са започнали в кратък интервал, не е изключено да са свързани. Пред в. \"Гьотеборгс постен\" полицаи обясниха, че акцията навярно е била координирана чрез социалните мрежи. Снимки, публикувани от шведския таблоид \"Афтонбладет\", показват облечени в черно мъже, подпалващи коли на паркинг близо до Гьотеборг. Шведската телеграфна агенция (ТТ) съобщи, че свидетели са видели бягащи младежи с маски. Арести не бяха извършени. Липенс каза, че е установена самоличността на няколко младежи, които полицията е проверила в района на инцидентите. \"Говорихме с тях, но не можем да направим заключение, че те са отговорни за палежите. Говорихме и с родителите им\", каза той пред местна медия.", "date": "2018.08.14", "title": "Премиерът на Швеция: Палежите на десетки коли са били организирана акция"}
{"url": "https://www.24chasa.bg/novini/article/7009133", "text": "Все още не е ясно има ли пострадали или загинали български граждани при срутването на моста. Генералното ни консулство в Милано е в постоянен контакт с местните власти, предаде  . Във връзка с трагедията Гражданска защита на област Лигурия откри следната гореща телефонна линия - 800 640 771 Български граждани могат да потърсят информация по случая или да подадат сигнали на телефоните на Генералното консулство в Милано: +39 028 49 42 941 и +39 933 37 82 60 43 (в извънработно време) Външното ни министерство разпространи съобщение, в което се посочва, че за момента няма официална информация за самоличността, броя или националността на жертвите и пострадалите. При получаване на актуални данни българските дипломати ще уведомят своевременно.", "date": "2018.08.14", "title": "Външно следи ситуацията в Генуа, обявиха гореща телефонна линия"}
{"url": "https://www.24chasa.bg/novini/article/7009132", "text": "Министър-председателят на Каталуня Ким Тора заяви днес, че е готов да приеме кораба \"Акуариус\" на неправителствената организация \"Ес О Ес Медитeране\" със 141 мигранти на борда в едно от пристанищата на автономната област. Каталунският премиер изрази позицията си в Туитър, цитиран от ТАСС. Тора помоли каталунските пристанища да приемат \"Акуариус\" и предложи провинциите Жирона, Барселона и Тарагона като възможни пристанища за акостиране. Каталунският премиер напомни, че става дума за пристанища \"под управлението на правителството на Каталуня\" и подчерта, че \"Каталуня винаги ще бъде земя, която приема\". В.\"Мундо\" вчера съобщи, че властите на Испания засега не са изразили готовност на допуснат в пристанищата си \"Акуариус\". Нелегалните мигранти бяха спасени на 10 август край бреговете на Либия. Мадрид иска да види каква ще е позицията на другите държави. Готовност за приемане на \"Акуариус\" обявиха също властите на френския остров Корсика. Както отбеляза в Туитър международната организация \"Лекари без граници\", Италия и Малта отказват да приемат кораба. По-рано министърът на инфраструктурата и транспорта на Италия Данило Тонинели подчерта, че предвижването на \"Акуариус\" е било координирано от либийската брегова охрана в зоната на нейната отговорност\". \"Сега корабът се намира в малтийски води и плава под флага на Гибралтар. На този етап Великобритания носи отговорност за спасяването на корабокрушенците\", написа той в Туитър. Не за първи път властите на Италия и Малта не позволяват да акостира кораб на неправителствена организация с мигранти на борда. През юни тази година Италия отказа да приеме \"Акуариус\", който превозваше повече от 600 спасени в Средиземно море мигранти. Впоследствие Малта също отказа да приеме кораба. По-късно испанският премиер Педро Санчес заяви, че пиренейското кралство е готово да го пусне в пристанищата си и на 17 юни мигрантите от \"Акуариус\" бяха докарани във Валенсия.", "date": "2018.08.14", "title": "Каталуня готова да приеме кораба с мигранти \"Акуариус\""}
{"url": "https://www.24chasa.bg/novini/article/7009136", "text": "Присъствието на терористи създава заплаха за представителите на сирийската опозиция и за гражданите в зоната за деескалация в Идлиб, заяви днес турският външен министър Мевлют Чавушоглу на съвместна пресконференция с руския си колега Сергей Лавров в Анкара, предаде ТАСС. В Идлиб са пристигнали бойци с оръжие от други райони на Сирия, включително от Алепо и Източна Гута. Необходимо е ясно да се разграничават екстремистите и сирийската опозиция в Идлиб. Бойците създават заплаха за опозицията и за гражданите, посочи Чавушоглу. Същевременно той изтъкна, че \"да се подлага Идлиб на бомбардировки под предлог на борба срещу терористите е невъзможно\". По думите му в Идлиб са разположени 12 наблюдателни пункта, които \"осигуряват режим на спиране на огъня\". Турция, която заедно с Русия и Иран е гарант за примрието в Сирия, играе основна роля за поддържане на стаблиността в зоната за деескалация, създадена през 2017 г. в северозападната сирийска провинция Идлиб и в прилежащите към нея райони. Това е единственият район в Сирия, който остана сега в ръцете на нелегални въоръжени формирования след разгрома им в Източна Гута и в южната част на страната.", "date": "2018.08.14", "title": "Чавушоглу: Терористите в Идлиб сa заплаха за сирийската опозиция и гражданите"}
{"url": "https://www.24chasa.bg/novini/article/7008727", "text": "Много събития преди и след юли 1995 г. ясно показват, че престъплението в Сребреница е \"договорена трагедия\", която доведе до сатанизирането на сърбите и осъществяването на плановете на някои западни страни за прехвърляне на колективна вина върху сръбския народ, заяви днес президентът на босненската Република Сръбска на извънредно заседание на парламента, свикано по негова инициатива, съобщи телевизия РТРС. Додик предложи на заседанието да бъде преразгледан докладът на предишното правителство на Република Сръбска за събитията в Сребреница през 1995 г. с цел да бъде намален официално признатият брой жертви. В доклада е записано, че в резултат на трагедията в Сребреница са загинали 8700 души, предава БТА. \"Твърденията за геноцид, извършен от сърбите в края на миналия век, продължават. Да припомним срамния опит на Великобритания, която през юни 2015 г. подготви резолюция за геноцида в Сребреница с едностранна квалификация на събитията от юли 1995 г. По молба на Сърбия и Република Сръбска Руската федерация като постоянна членка на Съвета за сигурност на ООН наложи вето на нечестното британско предложение и попречи за осъждането на сръбския народ\", каза Додик в обръщение пред парламента. Той подчерта, че целта му не е да се омаловажат престъпленията, извършени срещу босненските мюсюлмани, а да се установи истината. \"Свидетели сме, че под влиянието на международната общност правосъдието е селективно. Затова искаме преразглеждане на доклада на комисията за Сребреница, защото в него ги няма сръбските жертви. Трябва да се знае, че 30 хиляди сърби, убити през войната, още чакат правосъдие\", каза Додик. Някои босненски медии виждат инициативата на Додик като част от кампанията му за изборите през октомври. В края на войната в Босна, на 11 юли 1995 г., силите на босненските сърби, водени от генерал Ратко Младич, избиха над 8000 босненски мъже и момчета в мюсюлманския анклав Сребреница, обявен за защитена от ООН зона, като заровиха телата им в масови гробове. Макар че международен съд определи клането в Сребреница като геноцид, сърбите никога не са признали, че техните сили са извършили такова престъпление.", "date": "2018.08.14", "title": "Президентът на Република Сръбска: Престъплението в Сребреница е договорена трагедия"}
{"url": "https://www.24chasa.bg/novini/article/7008739", "text": "Специализираната операция за пресичане на незаконното разпространение и употреба на наркотични вещества на територията на квартал „Столипиново“ е проведена в четвъртък и петък от служители на Шесто РУ в Пловдив. Акцията е реализирана под ръководството на Окръжната прокуратура, съобщиха от пресцентъра на МВР. На адрес в квартала със 166 разфасовки хероин били заловени 21-годишен младеж и двама 16-годишни тийнейджъри. Експертна справка показала, че общото количество на иззетото от тях високорисково наркотично вещество е близо 12 грама. В къща в квартала били установени 28-годишна жена и мъже на 52 и 38 години. И тримата са с регистрации в полицията и присъди за престъпления, свързани с наркотици. При последвалите лични обиски и претърсване в жилището общо са иззети 100 пакетчета психотропно вещество от рода на синтетичните канабиноиди с тегло близо 7 грама и пликче с 0,149 грама хероин. Шестимата били отведени за срок до 24 часа в районното управление. По случаите са образувани бързи производства. На четирима от задържаните са повдигнати обвинения за престъпления по чл. 354 а, ал. 1 от НК. С постановления на наблюдаващите прокурори 52-годишният, 21-годишният и един от тийнейджърите са задържани за срок от 72 часа. На обвиняемата жена е наложена мярка за неотклонение „гаранция“. Работата по случая продължава.", "date": "2018.08.14", "title": "Спецакция в \"Столипиново\", шестима са арестувани за трафик на наркотици (Снимки)"}
{"url": "https://www.24chasa.bg/novini/article/7008736", "text": "Специализирана полицейска операция за противодействие на престъпления, свързани с акцизни стоки, е проведена вчера от служители на сектор \"Противодействие на криминалната престъпност\" в областната дирекция, съобщиха от пресцентъра на МВР. Към 20.35 часа, в областния град е задържан 40-годишен мъж, от Стара Загора. При извършените процесуално-следствени действия - личен обиск и претърсване и изземване в обитаваното от него жилище, са намерени и са иззети 17 стека цигари без бандерол, общо 3400 къса. Образувано е бързо производство. Мъжът е задържан за срок до 24 часа.", "date": "2018.08.14", "title": "Иззеха 17 стека цигари без бандерол от старозагорец"}
{"url": "https://www.24chasa.bg/novini/article/7008728", "text": "Подходът на Саудитска Арабия към отношенията й с останалия свят може да се стори объркващ на всеки, който следи внезапния разрив в отношенията с Канада, пише ДПА, цитирана от БТА. През последните години бяха обявени поредица от обществени и икономически реформи, имащи за цел да модернизират кралството и да го отворят за повече чужди инвестиции. Но според анализатори безкомпромисният отговор на Рияд на критиките на Канада за човешките права изглежда е ясна червена линия в отношенията със западните сили. Поредният епизод в тази дипломатическа буря се разигра вчера, когато в сила влезе забраната за полети на Саудитските авиолинии до Торонто. Преди седмица Саудитска Арабия реши да изгони канадския посланик от Рияд, върна своя от Отава и обяви, че по отношение на Канада се спират новите инвестиции и търговските сделки. Причина за дипломатическия разрив станаха думите на канадския министър на външните работи Кристия Фрийланд, която заяви, че е \"силно обезпокоена\" от нови арести на активистки в Саудитска Арабия. Рияд окачестви това изявление като \"крещяща намеса във вътрешните работи на кралството\". В редакционна статия миналата седмица вестник \"Рияд\" определи изказването на канадската страна като \"колониализъм в името на човечеството\". В статия във вестник \"Оказ\" коментаторката Аридж Джахани се обърна с послание към саудитците: \"За нас няма проблем и Канада не е загуба за нас\". Същевременно тя похвали реформите на престолонаследника принц Мохамед. \"Това не е реакция, това е суверенитет\", добави Джахани. Според Пери Камак, който работи във Фонда \"Карнеги\", драстичните мерки срещу Канада се \"коренят във вътрешната политика\". \"С това се изпраща следното послание на консерваторите: силни сме, имаме влияние, съпротивляваме се на външния натиск и либералните идеи от Запада. Изпраща се и друго послание, този път към реформаторите: \"Не поставяйте под съмнение това, което правим\", заяви Камак пред ДПА. В икономическо отношение Саудитска Арабия ще загуби повече, отколкото Канада, каза той. Саудитските коментатори приветстваха решението на Рияд, като един от тях дори настоя, че то \"ще навреди на канадската икономика и вследствие на него стотици канадци ще загубят работните си места\". Реалните ефекти от дипломатическия спор обаче ще включват преместване на саудитски пациенти, лекуващи се в Канада, и на над 15 000 саудитски студенти, следващи там. Както се твърди, Рияд освен това спира да купува ечемик и зърно от Канада. Според Камак обаче раздорът може да е пречка за Саудитска Арабия по пътя към отварянето на страната за чуждестранни инвеститори. Под покровителството на 32-годишния престолонаследник принц Мохамед бяха предприети редица социални и икономически реформи. Това стана в рамките на амбициозния му план, озаглавен \"Визия 2030\" и имащ за цел да допринесе да бъде разнообразена зависещата от петрола икономика на кралството. Но изминалата година беше бурна и на бизнеса по света бяха изпратени разнопосочни послания. От една страна властите позволиха на жените да шофират, облекчиха правилата за основаване на фирми от жени и обещаха да въведат система за туристически визи. От друга престолонаследникът предизвика сътресения с радикални мерки, включително замразяването на отношенията с Катар през юни 2017 г. и задържането в продължение на около три месеца на стотици бизнесмени и представители на кралското семейство в рамките на преследване на корупцията. В контекста на тези събития инвеститорите \"ще се замислят за устойчивостта на инвестициите\", заяви Камак. \"Хората бъркат тази визия за една по-модерна Саудитска Арабия с визията за либерална, по-демократична страна. Това е модернизация, но нелиберална, авторитарна модернизация\", добави той. Бурните реакции на Саудитска Арабия на западни критики не са нищо ново, но взетите този път решения са по-радикални, отколкото при предишни спорове като тези с Швеция и Германия от последните години. Според американския мозъчен тръст от сферата на сигурността Стратфор саудитските власти действително използват разрива с Канада, за да изпратят послание, \"че няма да търпят критики отвън\". Той изрази съгласие и с оценката, че следваната в последно време стратегия \"може да има разрушителни последици за някои видове бизнес\". В публикуван неотдавна анализ на Стратфор се посочва също, че твърдият отговор на Рияд отчасти се дължи на приема, на който се радват във Вашингтон агресивните решения на Саудитска Арабия във външната политика, както и вътрешната й политика. Това \"окуражава\" действията на Рияд \"донякъде и защото той знае, че ръководството във Вашингтон е по-малко вероятно да се обяви против\", смята Стратфор. Камак смята за интересно и как Рияд \"тръгва срещу западни лидери, които са смятани за неособено приятелски настроени към (американския президент) Доналд Тръмп\". Около срещата на върха на Г-7, чийто домакин през юни беше Канада, канадският премиер Джъстин Трюдо и Тръмп водиха доста публична словесна война. \"Не мисля, че това е случайно\", заяви Камак.", "date": "2018.08.14", "title": "Червени килими и червени линии - Рияд се опитва да пази равновесие във външната политика"}
{"url": "https://www.24chasa.bg/novini/article/7008258", "text": "До края на юли обемът на общественото финансиране в Китай е достигнал 187,45 трилиона юана, което е увеличение от 10,3% спрямо същия период на миналата година, съобщиха от Китайската народна банка (КНБ), цитирани от bulgarian.cri.cn. Данните на КНБ показват, че през първите седем месеца на годината отпуснатите за реалната икономика кредити в юани заемат 68,9% от общия обем на финансирането, а в чужда валута – 1,3%. Делът на поверените кредити е бил 7%, на доверителните 4,4%, на сметките без отстъпки 2,1%, на облигациите на предприятия 10,3% и на нефинансовите предприятия в пределите на страната 3,7%.", "date": "2018.08.14", "title": "Общественото финансиране в Китай през първите 7 месеца на годината е било 187,45 трилиона юана"}
{"url": "https://www.24chasa.bg/novini/article/7008764", "text": "Демократична република Конго започна да използва експерименталния медикамент срещу ебола mAb114 за пациенти в източната част на страната, съобщи Ройтерс. Медикаментът, разработен в САЩ от антитела на оцелял от ебола в западния конгоански град Киквит през 1995 г., е показал 100 процента ефективност в изпитанията с маймуни, предаде БТА. Към 13 август в ДР Конго са регистрирани 30 потвърдени случая на ебола, предаде ТАСС. Продължават лабораторните изследвания на още 58 души със съмнения за наличие на вируса.", "date": "2018.08.14", "title": "Конго започна да използва експериментален медикамент срещу ебола"}
{"url": "https://www.24chasa.bg/novini/article/7008765", "text": "Министърът на регионалното развитие и благоустройството Николай Нанков ще присъства утре в 10.30 часа на храмовия празник на Троянския манастир \"Успение Богородично\". Той ще се включи в литийното шествие с иконата на Пресвета Богородица \"Троеручица\", съобщи пресцентърът на МРРБ. В 14.00 часа министър Нанков ще открие рехабилитираните близо 30 км от пътя Старо Оряхово - Долни Чифлик - Гроздьово - Провадия, финансирани от Оперативната програма \"Региони в растеж\". Събитието ще се състои при изхода на град Провадия в посока село Бозвелийско, при входа на предприятието \"Провадсол\". На събитията утре е поканен да присъства и министър-председателят Бойко Борисов.", "date": "2018.08.14", "title": "Нанков отива на храмовия празник на Троянския манастир, очакват и Борисов"}
{"url": "https://www.24chasa.bg/novini/article/7008780", "text": "Когато работел със севернокорейци в индустриалния комплекс Кесон, преди той да бъде затворен през 2016 г., едно от най-трудните неща за южнокорейския бизнесмен Ким Йон-тхе било общуването на привидно еднаквия им език, съобщи Ройтерс, цитирана от БТА. \"На моменти се обърквах, защото те използваха термини, които не бях чувал нито на работа, нито в ежедневието в Южна Корея\", казва бизнесменът. Спомня си за неразбиращите погледи на севернокорейските работници, когато използвал думата \"контейнер\", произнасяща се в Южна Корея сходно с английската дума. В Южна Корея все повече се използват международни термини, а в КНДР има политическа чувствителност по отношение на някои думи. Така разликите в езика се увеличават и затрудняват общата работа по съвместните културни и икономически начинания в условията на подобряващите се отношения между съседните държави. За да се избегне объркването и да се наблегне на чувството за единство, южнокорейското правителство работи заедно със Северна Корея по подновяване на академичен проект за създаването на речник на корейския език. В КНДР и Южна Корея се говори на един и същи език, който се изписва с помощта на азбуката хангъл. След десетилетия на разделение обаче само около 70 процента от думите се разбират и от двете страни на границата, казват експерти. Различни пътища на развитие Двете Кореи официално продължават да сочат обединението като цел. Всяка от тях обаче се развиваше по съвсем различен начин и мечтата за обща държава поизбледня. Правителството на Северна Корея поне официално запази строгия си контрол върху икономиката. Затова много севернокорейци не са запознати с термини от икономиката и бизнеса, които са широко разпространени в по-капиталистическата система на Юга. \"Бездомници, годишен наем, месечен наем. Севернокорейците не боравят с подобни термини, тъй като всичко е собственост на държавата, която предоставя жилищата\", казва Ким Уансо, южнокорейски лексикограф и член на комитета по компилирането на общия речник. Избягалата в Южна Корея през 2002 г. Ким Йон-хи разказва, че е трябвало да усвои някои неупотребявани в КНДР термини от финансите, като например думите за акции и дялове. \"Що се отнася до основните термини, бих казал, че седем от 10 думи могат да бъдат разбрани от хората и в двете страни\", твърди лексикографът Ким. \"Когато се употребява жаргон и технически термини обаче, към настоящия момент вече съществува огромна разлика между двете версии на корейския.\" Заради културната и политическата изолация на КНДР севернокорейците използват и по-малък брой английски думи. Това пролича, когато хокеистите от Северна и Южна Корея играха като един отбор на Олимпийските игри. \"Единствените две общи думи бяха \"кънки\" и \"шайба\", казва говорителят на Корейската асоциация по хокей на лед Ким Юн-мин. \"Трябваше да съгласуваме действията си преди началото на всяка тренировка и принтирахме списък с различните използвани от нас термини, който залепихме на шкафовете на състезателите\". Съставянето на речник След срещата през април между севернокорейския лидер Ким Чен-ун и южнокорейския президент Мун Дже-ин двете страни стартираха няколко проекта за сътрудничество с цел заобикаляне на санкциите. Един от тях е започналият през 2006 г. и спрян през 2015 г. заради политическото напрежение проект за речника. Освен него бяха обсъдени също археологическите разкопки на дворец в Северна Корея, представленията на севернокорейска художествена трупа, борбата срещу насекомите вредители в КНДР и няколко спортни събития. Като символ на единството Северна Корея взе решение да е в една и съща часова зона с Юга. Министерството на националното обединение на Южна Корея заяви, че съхраняването и уеднаквяването на езика е необходимо условие за подготовка за евентуално обединение. Политиката обаче е навсякъде, включително и в досегашните обсъждания на общия речник с КНДР, по време на които става ясно, че някои термини трябва да бъдат използвани внимателно. Авторите на речника например не трябваше да ползват една от формите за \"него\", традиционно употребявана за севернокорейските лидери, а САЩ не можеха да бъдат споменавани в примери, споделя лексикографът Ким. Представителите на двете страни спорили и за определението на думата \"дон-му\", която в Южна Корея значи приятел от детство, но в КНДР е придобила смисъл на другари, които заедно са преминали през комунистическата революция. \"Трябваше да стигнем до неутрална дефиниция и в крайна сметка написахме, че това е \"някой, който се бори с други хора в името на някаква цел\", казва Ким. Останалите дебати не били толкова сериозни. В Южна Корея използват глагола \"сал-чи-да\" , за да кажат \"хей, напълнял си\". \"И при нас този глагол може да се използва като обида в определен контекст, но в Северна Корея това е изключително обидна дума със съвсем друго значение\", казва Ким. \"Те я използват само за животните в селското стопанство\".", "date": "2018.08.14", "title": "С годините на разделение между двете Кореи са се появили езикови различия"}
{"url": "https://www.24chasa.bg/novini/article/7008793", "text": "Заместник-министърът на външните работи на Русия Сергей Рябков изрази съжаление от решението на САЩ да прекратят финансирането по договора \"Открито небе\", предаде Ройтерс, като се позова на РИА \"Новости\". Преди това руският новинарски сайт РБК съобщи, че президентът на САЩ Доналд Тръмп е разпоредил да спре финансирането на договора с Русия, който предвижда двете страни да допускат взаимно разузнавателни полети в своето въздушно пространство, предаде БТА. Рябков изрази съжаление и заради плановете на САЩ за разрастване на потенциала на системата за противоракетна отбрана в Европа, което според него личи от новия бюджет на Пентагона, предаде ТАСС. По думите на високопоставения руски дипломат Москва е готова за диалог със САЩ за новите стратегически оръжия, въпреки че американската страна се оттегли от Договора за унищожаване на ракетите със среден и малък обсег. Този договор бе сключен в края на 80-те години между тогавашния Съветски съюз и САЩ. Ден преди срещата през юли между президентите Доналд Тръмп и Владимир Путин в Хелзинки Русия демонстрира \"супер оръжия\" - ново поколение ракети с ядрен и конвенционален заряд. Рябков обвини Вашингтон, че е нарушил друго двустранно споразумение - Договора за намаляване на стратегическите въоръжения, като е модернизирал своите оръжия. Представителят на САЩ в Конференцията на ООН по разоръжаването изрази от своя страна загриженост от това, че Русия разработва оръжия като мобилна лазерна система, която да унищожава сателити в Космоса и пуска в орбита нов \"инспектор за космически апарати\". В изказване пред конференцията в Женева Илийм Д.С. Поблит, помощник-държавен секретар по оръжейния контрол, каза, че САЩ ще потърсят допълнителни доказателства, че \"действията на Русия не съответстват на нейните думи\". По думите й стремежът на Русия да се сдобие с контракосмически потенциал \"е обезпокояващ, предвид последните примери не руско злонамерено поведение\".", "date": "2018.08.14", "title": "Русия и САЩ си отправиха взаимни обвинения за нови въоръжения"}
{"url": "https://www.24chasa.bg/novini/article/7008808", "text": "Служители от ГПУ-Момчилград проведоха специализирана полицейска операция. Вчера в района на град Любимец те спрели за проверка лекотоварен автомобил „Фиат - Дукато” с българска регистрация. Водач на камиона е 43–годишен софиянец, съобщиха от пресцентъра. При извършената проверка в специално изграден тайник са открити 200 000 къса (10 000 кутии) цигари без акцизен бандерол. Шофьорът е задържан. Установени са и други съпричастни лица. Уведомена е районната прокуратура в Момчилград. Работата по случая продължава.", "date": "2018.08.14", "title": "В Момчилград откриха голямо количество цигари без бандерол в тайник"}
{"url": "https://www.24chasa.bg/novini/article/7008802", "text": "Задържан е млад мъж, извършил неправомерни транзакции в размер на 690 лева и опити за подобни транзакции в размер на 2 500 лева, осъществени чрез използването на данни от банкова карта, собственост на 42-годишна бургазлийка. Това съобщиха от Областната дирекция /ОД/ на МВР - Бургас. Задържаният е Т.Н. /25 г./ от Бургас, който намерил банковата карта в района на Младежкия дом в морския град и вместо да я предаде на надлежните органи, злоупотребил с нея, извършвайки залози в сайт за хазартни игри. При извършено претърсване в дома на Т.Н. са намерени вещи и предмети, имащи отношение към осъщественото престъпление, както и банковата карта на потърпевшата. Бургазлията е задържан за срок от 24 часа, като е образувано досъдебно производство. Това е поредният случай, при който служители от сектор \"Икономическа полиция\" при ОД на МВР - Бургас са установили неправомерно ползване на чужди платежни инструменти. Подобни случаи бяха регистрирани в началото на годината. Тенденцията е неправомерните транзакции в интернет пространството да се запазват, което предполага повишена активност на оперативните действия, извършвани от спецслужителите на сектор \"Икономическа полиция\", каза говорителят на полицията в морския град Цветелина Рандева. ОД на МВР - Бургас призовава граждани, потърпевши от подобен род неправомерни посегателства, да потърсят съдействие и да съобщят в сектор \"Икономическа полиция\".", "date": "2018.08.14", "title": "Задържаха млад мъж, ползвал чужда банкова карта за хазартни залози"}
{"url": "https://www.24chasa.bg/novini/article/7008805", "text": "В две отделни заседания Апелативният съд във Варна остави в ареста двамата холандски граждани, които са задържани за контрабанда на повече от 16 тона прекурсори, съобщиха от пресслужбата на съда. Холандците обжалваха определението на Окръжния съд в града от миналата седмица, с което бяха потвърдени мерките им за неотклонение \"задържане под стража\". Пресслужбата на съда припомня, че двамата чужденци са обвиняеми по досъдебно производство затова, че в периода 26 януари 2017 до 16 март тази година, в условията на продължавано престъпление са осъществявали контрабанда на три вида прекурсори с общо тегло 16.222 тона. Те са в ареста от началото на юни тази година, след като бяха обвинени, че в съучастие чрез фалшиви документи внесли на три пъти през митнически пункт Варна-Запад без разрешението на митническите власти прекурсори за производство на амфетамини. Контрабандата тръгвала с кораби от Китай и Латинска Америка, но не била предназначена за Варна. Прекурсорите били декларирани като почистващ препарат за прозорци. Според съда, гласните и писмените доказателства, включително и тези, събрани чрез СРС, водят и до обосновано предположение, че холандските граждани са съпричастни към деянието, за което се разследват. Престъплението е тежко по смисъла на закона и за него се предвижда наказание \"лишаване от свобода\" от 15 до 20 години и глоба от 200 000 до 300 000 лева, припомнят от пресслужбата на съда. Определенията на съда не подлежат на обжалване.", "date": "2018.08.14", "title": "Холандци, задържани за контрабанда на множество прекурсори, остават в ареста"}
{"url": "https://www.24chasa.bg/novini/article/7008824", "text": "Областната пощенска станция-Добрич, открива днес временна пощенска станция от 13,30 до 15,30 часа в ритуалната зала в град Тервел, където в 14,30 часа ще бъде пуснато в употреба пощенско-филателно издание на тема „1300 години от победата на кан Тервел над арабската армия, обсадата на Цариград на 15 август 718г.”- 1 (една) пощенска марка в блок с номинална стойност 2,00 лв. и специален пощенски печат. Автор на проекта за пощенска миниатюра е художника д-р Ненко Атанасов. Пощенската марка в блок с размери 49/39 мм, с рамковидна перфорация е отпечатана върху бяла хартия с офсетова техника. Специалният пощенски печат ще бъде предоставен за използване в Пощенска станция 9450 -Тервел, за 3 (три) работни дни, считано от датата на валидиране.", "date": "2018.08.14", "title": "Валидират марка на кан Тервел"}
{"url": "https://www.24chasa.bg/novini/article/7008819", "text": "25-годишен мъж от Бургас е задържан заради източване на чужда банкова карта и залози в сайт за хазартни игри, съобщиха от полицията. Служители на Икономическа полиция са установили, че Т.Н. е извършил транзакции в размер на 690 лв. и опитал да изтегли още 2500 лв. от банкова карта на 42-годишна бургазлийка. Той намерил картата в района на Младежкия дом и вместо да я предаде на полицията започнал да тегли пари, с които правел залози в сайт за хазартни игри. При претърсване в дома на Т.Н. са намерени вещи и предмети, имащи отношение към осъщественото престъпление, както и банковата карта на потърпевшата, каза говорителят на полицията Цветелина Рандева. Бургазлията е задържан за денонощие, образувано е досъдебно производство. Това е поредният случай, при който служители от сектор \"Икономическа полиция\" установяват неправомерно ползване на чужди платежни инструменти, подобни бяха регистрирани в началото на годината, припомнят от ОД МВР Бругас. От там призовават граждани, потърпевши от подобен род посегателства, да потърсят съдействие и да съобщят в полицията.", "date": "2018.08.14", "title": "25-годишен бургазлия точи чужда карта, залага в сайт за хазартни игри"}
{"url": "https://www.24chasa.bg/novini/article/7008849", "text": "Ръст от 4,8% на общите си приходи отчита \"Виваком\" за първото полугодие на 2018 спрямо същия период на изминалата година – близо 453 млн. лв. Така телекомът запазва лидерска позиция на българския пазар. Въпреки силно конкурентната среда, компанията продължава да реализира и стабилен ръст в Коригираната EBITDA от 5.8% до 170.5 млн. лв. Телекомът достига 30% пазарен дял в приходите мобилни услуги, които се ползват от 3 053 000 клиенти. От тях над 88% са на абонаментен договор. Делът на приходите от мобилен интернет продължава да се увеличава, като през второто тримесечие на 2018 г. достига 43% спрямо 35% за същия период на 2017 г. Принос за положителната тенденция има разширяването на покритието на 4G мрежата на телекома до 99% от населението, измерено от GWS. \"Виваком\" запазва и първото място в предлагането на фиксиран широколентов интернет с 492 хиляди абонати, което представлява ръст от 9.0% спрямо същия период на предходната година. Над половината от абонатите използват високоскоростен достъп чрез оптичната мрежа на телекома, която вече покрива близо 1,15 млн. домакинства. Интерактивна телевизия (IPTV) също има ръст на потребителите с 15.6% спрямо същия период на предходната година. 47.3% от общо 456 хиляди клиенти с абонамент за платена телевизия към края на първото полугодие на 2018 г. са избрали именно интерактивната телевизия. През първото полугодие на 2018 г. инвестициите на компанията са в размер на 65 млн. лв. 66% от общите инвестиции са вложени в развитие на технологичната инфраструктура, която осигурява и измереното от GWS най-добро покритие на населението на 4G мрежата на телекома в България.", "date": "2018.08.14", "title": "4,8% годишен ръст на приходите бележи \"Виваком\""}
{"url": "https://www.24chasa.bg/novini/article/7008842", "text": "Министърът на транспорта, информационните технологии и съобщенията Ивайло Московски инспектира района на разлива на мазут в залива на Созопол. От борда на специализирания катер на Изпълнителна агенция „Морска администрация“ бе извършен оглед на мерките, които са взети за ограничаване на мазутното петно и бяха обсъдени допълнителните действия, съобщиха от пресцентъра на Министерството на транспорта, информационните технологии и съобщенията. \"Имаме разписана процедура, която в подобен авариен режим се задейства, това ще бъде допълнителен разход, но имаме уверението и на министър-председателя, че ще бъдат осигурени необходимите средства“, коментира Ивайло Московски. Той съобщи, че вчера е взето категоричното решение да бъде изцяло източен мазутът от потъналия още през 1921 година кораб \"Мопанг\", който е източникът на замърсяването. Очаква се още днес следобед представителите на две фирми, които разполагат с необходимата технология, да направят оглед. Подобна операция е извършвана в България, но при други параметри, каза изпълнителният директор на ИА \"Морска администрация\" кап. Живко Петров. Той информира министър Московски, че вече са изградени 500 метра заграждения за ограничаване на разлива, а днес ще бъдат поставени още 500 метра. По този начин разливът ще бъде напълно овладян. По-късно през деня водолази ще се гмурнат на около 25 метра дълбочина, за да прикрепят плаващи бариери към потъналия кораб. Целта е плавателният съд да бъде обезопасен докато бъде източено горивото.", "date": "2018.08.14", "title": "Министър Московски инспектира района на разлива на мазут около Созопол (Снимки)"}
{"url": "https://www.24chasa.bg/novini/article/7008550", "text": "По информация на българското посолство в Лондон няма данни за пострадали български граждани при инцидента, при който тази сутрин в 7,37 ч. местно време кола се блъсна в загражденията пред сградата на британския парламент. Полицията е съобщила, че шофьорът е задържан на мястото на инцидента. Станцията на метрото Уестминстър е временно затворена, защото разследването продължава. Дипломатическото представителство на България във Великобритания следи ситуацията. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Лондон: +44 20 7581 3144; +44 0 20 7584 9400 Антитерористичният отдел на лондонската полиция пое разследването на инцидента пред британския парламент тази сутрин, предадоха световните агенции. Скотланд ярд съобщи новината в Туитър, като направи уговорката, че се въздържа от окончателни оценки, преди да бъдат изяснени всички обстоятелства, предава БТА. От спешна помощ съобщиха, че при инцидента са били ранени и откарани в болница двама души, предаде Ройтерс. Смята се, че състоянието им не е сериозно. Околните улици са отцепени. Станцията на метрото \"Уестминстър\" под британския парламент бе затворена. Миналата година във Великобритания бяха извършени няколко атентата, при които бяха убити 36 и ранени 200 души. Отговорност за четири от нападенията пое групировката \"Ислямска държава\". При една от тези атаки, през март 2017 г., 52-годишният Халид Масуд уби с кола четирима пешеходци на Уестминстърския мост, преди да намушка смъртоносно с нож невъоръжен полицай пред британския парламент. Нападателят бе застрелян от полицията.", "date": "2018.08.14", "title": "Няма данни за пострадали българи при инцидента в Лондон (Снимки)"}
{"url": "https://www.24chasa.bg/novini/article/7008558", "text": "Турската национална валута се стабилизира около рекордно ниските нива, които държи през последните дни, предаде Асошиейтед прес. Турция бе разтърсена от криза на лирата, предизвикана от безпокойства за икономическите политики на президента Реджеп Тайип Ердоган и търговски и дипломатически спор със САЩ, съюзник от НАТО. Днес стойността на турската лира възлизаше на около 6,55 за долар, с шест процента покачване на курса спрямо предишния ден. Вчера централната банка обяви стъпки за осигуряване на \"цялата ликвидност, от която се нуждаят банките\". Турският министър на финансите и държавната хазна Берат Албайрак ще се обърне към чуждестранните инвеститори на телеконферентна връзка в четвъртък, предаде Анадолската агенция. Телеконферентната връзка ще се състои в 16 ч. турско или 9 ч. нюйоркско време. Това ще бъде първата телеконференция на новия финансов министър на Турция, който е зет на президента Реджеп Тайип Ердоган, с чуждестранни инвеститори. Очаква се в телеконферентния разговор да участват между 750 и хиляда души, преди всичко инвеститори от САЩ, Европа и Близкия изток, отбелязва агенцията.", "date": "2018.08.14", "title": "Турската лира отбеляза шестпроцентно покачване от вчера"}
{"url": "https://www.24chasa.bg/novini/article/7008571", "text": "И през юли Българската агенция по безопасност на храните (БАБХ) продължи засиления контрол по българското Черноморие. Инспекциите се провеждат в обекти за търговия на дребно с храни, подвижни, временни и сезонни обекти, обекти с дейност кетъринг, заведения за обществено хранене, включително и такива намиращи се на територията на хотелски комплекси, туристически обекти предлагащи услугата „all inclusive“ и др. на територията на ОДБХ Варна, ОДБХ Бургас и ОДБХ Добрич. Това съобщиха от пресцентъра на БАБХ.  За установените несъответствия са издадени 157 предписания и са връчени 43 акта за установяване на административни нарушения. Най-често констатираните несъответствия са по сградния фонд и оборудването; липса на регистрация по чл. 12 от ЗХ; търговия с храни без идентификационна маркировка за произход и годност. Нередности са открити и по поддържане на Системите за управление на безопасността на храните (неактулизирани по отношение на нормативната уредба, нередовно водене на записи за входящ контрол, неизпълнение на мониторингови програми за контрол на хигиена и готов продукт); неправилно етикетиране. За периода са насочени за унищожаване 284 кг храни от животински произход. Поради лошо хигиенно състояние са затворени обекти на територията на област Варна.", "date": "2018.08.14", "title": "Над 280 кг негодни храни са иззети при проверките по Черноморието през юли"}
{"url": "https://www.24chasa.bg/novini/article/7008574", "text": "Турският президент Реджеп Тайип Ердоган заяви днес, че Турция ще бойкотира електронните продукти, произведени в САЩ, на фона на дипломатическия спор между двете страни, предава БТА. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън. Турският президент заяви днес, че Турция взима необходимите мерки що се отнася до икономиката на фона на поевтиняването на турската лира, информира Ройтерс. Америка напада икономически не само нас, но и Китай, Русия, Иран и Европа. Напада даже и Канада. Но срещу нас е предприета операция. Ще бойкотираме американската електроника. Те имат \"Айфон\", но нали съществува и \"Самсунг\", посочи Ердоган, цитиран от турската телевизия НТВ.", "date": "2018.08.14", "title": "Ердоган: Турция ще бойкотира електрониката от САЩ"}
{"url": "https://www.24chasa.bg/novini/article/7008584", "text": "Засилено полицейско присъствие ще има в Рилския манастир утре, заради очаквания трафик по повод християнския празник Свето успение Богородично, казаха от полицията в Кюстендил, цитирани от БТА. От там призовават за спазване на правилата за движение и указанията на полицаите. От областната дирекция на МВР апелираха още да не се палят огньове, за да не се причиняват пожари, да не се оставят в паркираните автомобили документи и ценности.", "date": "2018.08.14", "title": "Засилват полицейското присъствие в Рилския манастир утре"}
{"url": "https://www.24chasa.bg/novini/article/7008598", "text": "Министърът на туризма Николина Ангелкова ще изиска от Комисията за защита на потребителя апартхотел „Бяла бийч резорт“ да бъде затворен незабавно заради липса на категоризация. Освен това на хотела е наложена възможно най-високата глоба – 10 000 лв. „Тук са установени недопустими нарушения. Комплексът функционира без да има никаква категоризация. До 2015-а година той бил категоризиран с две звезди. През следващата година е подадена молба за повишаване на категоризацията, но тя не е била одобрена от министерството. Ще изискваме по най-бързия начин Комисията за защита на потребителя да реагира и комплексът да бъде затворен до отстраняване на нарушенията, а в същото време ще настояваме веднага да бъде стартирана процедура за категоризация“, каза Ангелкова. Министърът обясни, че от началото на сезона са констатирани 19 случая по цялото Черноморие за липса или не отговаряне на хотели и места за настаняване на категоризацията. Тя припомни, че най-фрапантните нарушения са установени в курорта Златни пясъци и в комплекс „Бялата лагуна“ по Северното Черноморие. Там вече процедурите по намаляването на броя звезди и започната. Що се отнася до незаконните заведения по неохраняемите плажове, Ангелкова бе категорична, че ще се търси отговорност от кметовете, които все още не са предприели тяхното събаряне. Такъв е случаят в Шкорпиловци, където лично министърът бе на проверка и подаде сигнал до кмета на Долни Чифлик 6 заведения да бъдат съборени. „В момента те все още работят. Затова ще изискаме от кмета незабавна реакция. Мисля, че и самият той трябва да понесе отговорност заради бездействието си“, каза министърът. Тя допълни, че един от плажовете вече има концесионер, но той не може да започне да работи нормално, защото министерството е длъжно да предаде плажа чист. Според Ангелкова не нормално незаконните заведения да работят без притеснения наравно със собствениците на заведения, които работят според всички изисквания на закона и са подложени на постоянни проверки.", "date": "2018.08.14", "title": "Заради липса на категоризация - затварят апартхотел в Бяла (Обновена)"}
{"url": "https://www.24chasa.bg/novini/article/7008617", "text": "Британски специалисти твърдят, че най-подходящото време за подаване на документи за работа е 9 ч. в сряда, защото много работодатели пускат обявите си именно в средата на седмицата, съобщи в. \"Дейли мейл\". Почти 50 процента от хората, кандидатствали за работа в сряда, получават покана за интервю до 24 часа от пускането на обявата, установиха специалисти от сайта за обяви за работа Job Today. Ранният час на подаването на документите е предимство, защото до обяд работодателите вече са затрупани с кандидатури, предава БТА. В автобиографията за кандидатстване за работа е добре да се избягват най-големите клишета като \"мотивиран\" или \"инициатива\". Те биха могли да подразнят работодателя, съветва Андрю Хънтър, съучредител на сайта за обяви за работа Adzuna. Анализ на около милион автобиографии, направен от търсачката, разкри, че тези думи се използват в около четвърт от автобиографиите. По-добре е да бъдат описани уменията, които имат връзка с работата.", "date": "2018.08.14", "title": "Сряда сутринта е най-подходящото време за подаване на документи за работа"}
{"url": "https://www.24chasa.bg/novini/article/7008618", "text": "Превозващ токсични препарати за растителна защита тир се преобърна на пътя между врачанските села Борован и Девене. Шофьорът на монтанска фирма превозвал химикалите и вероятно е заспал на волана. Тежкият камион излязъл извън шосето и се обърнал, изсипвайки стотици литри от препаратите в близката нива. Районът на инцидента веднага бе отцепен от полицията, тъй като препаратите са силно токсични и има вероятност от екологично замърсяване. По-късно на мястото пристигна екип на гражданската защита, който обезопаси района.", "date": "2018.08.14", "title": "Тир се обърна и изсипа токсични препарати във Врачанско"}
{"url": "https://www.24chasa.bg/novini/article/7008625", "text": "Пиян младеж от Афганистан, кандидат за убежище във Франция, намушка снощи с нож четирима души в центъра на югозападния френски град Перигьо. Това съобщи днес източник, близък до следствието, предаде Франс прес, цитирана от БТА. Деветнайсетгодишният мигрант нападал случайни минувачи, заплашвайки ги с нож. Гол до кръста, закачал млади момичета пред жилището си. Според местния печат се наложило санитари да обезвредят нападателя, който ранил двама от тях. По-късно намушкал леко възрастен човек, живеел наблизо, и по-сериозно - четвърти, 64-годишен мъж, чийто живот обаче бил извън опасност. Агресивният младеж е задържан и поставен под стража.", "date": "2018.08.14", "title": "Пиян афганистанец мигрант намушка с нож четирима във Франция"}
{"url": "https://www.24chasa.bg/novini/article/7008627", "text": "Тялото на 67-годишен удавен мъж намериха на плажа „Силистар“ край Синеморец, съобщиха от полицията. Той е открит в неохраняемата зона на плажната ивица. Тялото му е откарано в отделението по „Съдебна медицина“ при УМБАЛ – Бургас, предаде  .                                                                                                                                                                                                                                                                                                                       ", "date": "2018.08.14", "title": "Откриха тялото на удавен мъж на плажа „Силистар“"}
{"url": "https://www.24chasa.bg/novini/article/7008638", "text": "Турският национален авиопревозвач \"Търкиш еърлайнс\" предприе кампания за бойкот на реклами на САЩ и американски фирми. Това съобщи в Туитър говорителят на авиокомпанията Яхя Юстюн, предаде ТАСС. Юстюн публикува в Туитър хаштага #ABDyeReklamVerme (не рекламирайте САЩ) и по този начин отправи призив към други турски компании да се присъединят към акцията, предаде БТА. \"Търкиш еърлайнс\" подкрепя нашия народ и държава. Съответно нареждане е дадено на нашите рекламни агенции, добави Юстюн. Призивът за бойкот се появи в социалните мрежи вчера. Призивът бе подкрепен от държавната телекомуникационна компания \"Тюрк Телеком\", обслужваща над 40 милиона души. \"Тюрк Телеком\" съобщи в Туитър, че се присъединява към акцията и нарежда на своите рекламни агенции да не работят с американски фирми и да не рекламират американски марки. В последно време отношенията между Вашингтон и Анкара силно се влошиха. САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън.", "date": "2018.08.14", "title": "\"Търкиш еърлайнс\" предприе кампания за бойкот на реклами на САЩ"}
{"url": "https://www.24chasa.bg/novini/article/7008639", "text": "Вече потънала до 13-месечно \"дъно\", британската лира може да поевтинее с още до 10% през идните месеци, ако Великобритания изхвърчи от Европейския съюз без споразумение за бъдещите търговски отношения - нещо, което би изкушило още спекуланти да заложат срещу британската валута. Британската лира загуби близо 2% миналата седмица, точно когато британците масово се готвеха да заминат на ваканция някъде на слънце в чужбина. Последният спад бе предизвикан от предупреждението на британския министър на международната търговия Лиъм Фокс, че по-малко от осем месеца преди предвиденото напускане на ЕС през март догодина, има 60% вероятност Великобритания да излезе без сделка. Понижението несъмнено бе засилено от сериозното поскъпване на долара, макар оттогава британската валута да си възвърна част от загубената стойност спрямо еврото, след като достигна 10-месечно \"дъно\". Безпокойството обаче е, казват анализатори, че при липсата на каквото и да било убедително развитие в посока сделка през следващите месеци, спиралата на поевтиняване на британската лира ще се ускори с наближаването на крайния срок, а хедж фондовете са изкушени да залагат срещу британската валута. Важни политически събития правят хоризонта още по-мрачен - конгресът на Консервативната партия на британския премиер Тереза Мей в началото на октомври и срещите на върха на ЕС в края на септември и средата на октомври. \"Няма гарантирана дата за това, кога ще стане ясно дали има напредък или Брекзитът ще е \"твърд\", като изключим датата на излизането (от ЕС - бел. ред.) 29 март 2019 година\", са посочили анализатори от японския финансов холдинг Nomura пред клиенти. Те определят \"твърдия Брекзит\" като момент на \"сериозно влошаване на ситуацията\", тъй като Великобритания би изхвърчала от ЕС през март 2019 г. без каквито и да било бъдещи търговски споразумения. \"Смятаме, че сме в началото на първоначалните етапи от залагането на \"твърд\" Брекзит\", заявили експертите от Nomura. Тогава, как ще се търгува британската лира на по-късен етап? Повечето икономисти все още смятат, че Великобритания ще постигне споразумение с ЕС. Последното проучване на Ройтерс обаче сочи, че рискът да няма сделка се е увеличил до 25 % спрямо 20 % през юли. Някои букмейкъри го оценяват като още по-голям - над 40 %. Ако не бъде постигната сделка, британската валута ще се срине до 1,20 долара, при равнище от 1,2750 долара в момента, според проучването на Ройтерс, или спад от около 6 %. В същото време, ако бъде постигнато споразумение, се прогнозира поскъпване на британската лира до 1,34 долара до края на януари. Други предсказват по-стремителни спадове. Commerzbank очаква понижение с 10 % спрямо долара и еврото. Това почти би изравнило британската лира с общата европейска валута, под \"дъното\" от 94 пенса, отбелязано след референдума, и сегашното равнище от 89,2 пенса. Несигурните перспективи и изгледите за рязък скок на лирата накараха много хедж фондове да стоят настрана. Сега обаче, усещайки, че могат да направят печалби, някои фондове започнаха да залагат срещу валутата на Обединеното кралство. Известният привърженик на Брекзита и шеф на хедж фонд Криспин Оди каза, че залага срещу британската лира, прогнозирайки, че тя ще удари минимум от 1,21 долара преди март. Очаквания за резки колебания Безпокойствата може би се засилват и на корпоративно равнище. Високопоставен трейдър, търгуващ с валути за голяма европейска банка, каза, че британските износители са се втурнали да се застраховат, а спекуланти използват възможността, за да играят на къси позиции срещу британската лира с все по-големи суми. \"Корпорациите започват да се изнервят под прага от 1,30 долара\", заяви трейдърът, пожелал да запази анонимност. \"Хедж фондовете купуват при спадове на курса, но това започва да се променя. Ако (британската лира) поевтинее още повече, ще станем свидетели на ускорено продаване\", допълва той. Може би в отражение на промяната, цената, която инвеститорите са готови да платят за правото да продават британски лири в бъдеще, се повиши стремително до най-високото си равнище от януари 2017 година. С наближаването на Брекзита е вероятно да станем очевидци на още резки промени в курсовете. Индекси, които оценяват очакванията за нестабилност на цената на лирата спрямо долара за 3- и 6-месечен период, се повишиха до най-високите си равнища от февруари. Деветмесечният индекс, който обхваща официалната дата на Брекзита, 29 март 2019 година, се покачи още повече - до 17-месечен връх. Дори сравнително стабилният индекс за курса на еврото спрямо стерлинга за 3-месечен период е на най-високото си ниво от март. За без пари? Играта на къси позиции срещу британската лира обаче си остава рисковано начинание. Ако Великобритания запази близки търговски връзки с ЕС, валутата й може да скочи към своя пик след референдума от 1,4377 долара, достигнат през април. \"Мек\" Брекзит също така би разчистил пътя пред британската централна банка да затегне още повече паричната си политика. Британската лира освен това изглежда е евтина, според някои исторически показатели. Курсът й е с 6 % под средното си равнище за пет години и с 16 % под средното за 20 години, при използване на индекса на реалните обменни курсове (REER), който отчита обменните курсове спрямо валутите на търговски партньори, с отчитане на инфлацията. Ако бъде взет предвид паритетът на покупателната способност, то лирата би трябвало да струва 1,61 долара, а еврото - 80 пенса. \"Наистина, настроението е мрачно, но (британската) валута остава подценена, така както е в исторически план\", заяви Джефри Ю, ръководител на офиса за инвестиции във Великобритания на UBS Wealth Management. \"Някои ще видят в това възможност\", прогнозира той.", "date": "2018.08.14", "title": "Пазарите се готвят за срив на британската лира заради Брекзит"}
{"url": "https://www.24chasa.bg/novini/article/7008652", "text": "Британската полиция разглежда инцидента пред парламента тази сутрин като терористичен. Шофьорът, мъж на двадесет и няколко години, е арестуван по обвинения в тероризъм, предадоха световните агенции. Антитерористичният отдел на лондонската полиция пое разследването на инцидента пред британския парламент тази сутрин, съобщи по-рано Скотланд ярд в Туитър. Тогава лондонската полиция направи уговорката, че се въздържа от окончателни оценки, преди да бъдат изяснени всички обстоятелства, предаде БТА. Мъжът ударил със своя лек автомобил, сив \"Форд Фиеста\", колоездачи и пешеходци, преди да се забие с колата в огражденията около сградата на британския парламент в центъра на столицата Лондон. Той е бил сам в колата. При претърсването на автомобила засега не са открити оръжия. Колата се вряза в 7.37 ч. (9.37 ч. българско време) тази сутрин в огражденията около британския парламент. Според очевидци шофьорът е направил това умишлено. От спешна помощ съобщиха, че при инцидента са били ранени и откарани в болница двама души, предаде Ройтерс. Смята се, че състоянието им не е сериозно. Британският премиер Тереза Мей каза, че в мислите си е с пострадалите при инцидента, предаде Ройтерс, като се позова на нейно изявление. Британският парламент е в лятна ваканция. Самата Мей е на почивка извън Великобритания. Миналата година във Великобритания бяха извършени няколко атентата, при които бяха убити 36 и ранени 200 души. Отговорност за четири от нападенията пое групировката \"Ислямска държава\". При една от тези атаки, през март 2017 г., 52-годишният Халид Масуд уби с кола четирима пешеходци на Уестминстърския мост, преди да намушка смъртоносно с нож невъоръжен полицай пред британския парламент. Нападателят бе застрелян от полицията.", "date": "2018.08.14", "title": "Полицията в Лондон: Случилото се пред парламента е терористичен акт"}
{"url": "https://www.24chasa.bg/novini/article/7008252", "text": "По данни на китайското Министерство на финансите от вчера през юли месец общите приходи от публичния бюджет са се увеличили с 6,1% спрямо същия период на миналата година и са достигнали около 1,75 трилиона юана. Финансовите приходи са били 1,6 трилиона юана, което е увеличение с 11,4%, а нефинансовите - 138 милиарда юана, което е с 31,8% по-малко в сравнение със същия период на миналата година, съобщава bulgarian.cri.cn. От януари до юли тази година общите приходи от публичния бюджет са достигнали около 12,2 трилиона юана, или 10% повече. Финансовите приходи са се увеличили с 14%, а нефинансовите са намалели с 13,4%. От гледна точка на основните данъци от януари до юли приходите от вътрешния данък върху добавената стойност са достигнали 3,89 трилиона юана, което е увеличение с 14,9%, от данъка върху вътрешното потребление - 777,3 милиарда юана, или с 16,2% повече, от корпоративния подоходен данък - около 2,92 трилиона юана, или 13,4% повече, от данъка върху доходите на физическите лица - 922,5 милиарда юана, което е увеличение с 20,6%. Освен това приходите от данъците върху покупката на превозни средства са достигнали 208,2 милиарда юана, което е увеличение с 15,3%.", "date": "2018.08.14", "title": "Финансовите приходи на Китай през юли са се увеличили с 6,1%"}
{"url": "https://www.24chasa.bg/novini/article/7008656", "text": "Бившият албански президент и премиер Сали Бериша призова албанските граждани да се вдигнат на \"народна революция\" против властите, предаде агенция МИА. Според Бериша, който е и бивш лидер на опозиционната Демократическа партия, албанците трябва да последват примера на румънците, които протестират срещу корумпираното си правителство. \"Скъпи приятели, тези дни румънските граждани се вдигнаха на мощна народна революция в Букурещ и в цяла Румъния за сваляне на левия клептократичен режим. Изразявайки своята огромна солидарност и възхищение от румънските граждани и тяхната революция, призовавам албанските граждани да се вдигнем и ние на една всенародна революция, за да сринем наркодържавата и клептократичния режим в Албания\", написа Бериша във Фейсбук. Той призова албанците да превърнат септември в \"най-великия септември в албанската история\". По-рано лидерът на Демократическата партия Лулзим Баша обяви, че през септември ще има \"национални антиправителствени протести\", като отхвърли предложението на премиера Еди Рама да обсъдят заедно в парламента законите, които са важни за европейското бъдеще на Албания.", "date": "2018.08.14", "title": "Бивш албански президент призова за \"народна революция\" като в Румъния"}
{"url": "https://www.24chasa.bg/novini/article/7008664", "text": "Бившата президентска съветничка Омароса Маниголд Нюман е остро критикувана от привърженици на президента Доналд Тръмп и експерти по национална сигурност заради тайните аудиозаписи, които е направила в Белия дом, включително на нейното уволнение от ръководителя на президентската администрация Джон Кели в строго охраняваната Кризисна стая. Маниголд Нюман каза в неделя в телевизионното предаване \"Среща с пресата\" на Ен Би Си, че тайно е записала няколко разговора в Белия дом, за да може евентуално да се защити. Част от разговорите й с Кели бяха излъчени в ефир. Критици осъдиха записите като сериозно нарушение на етиката и сигурността. \"Кой здравомислещ човек ще сметне за допустимо тайно да записва ръководителя на администрация на Белия дом в Кризисната стая?\", отбеляза в туит Рона Макданиъл, председателка на Националния комитет на Републиканската партия. В записа, който Маниголд Нюман цитира пространно в новата си книга \"Unhinged\", Кели се чува да казва, че иска да говори с Маниголд Нюман за напускането й от Белия дом. Асошиейтед прес направи независимо прослушване на записа. \"През последните няколко месеца забелязах, че има някои сериозни според мен проблеми с почтеността, свързани с теб\", казва Кели и дава за пример използването от нея на служебни коли, както и \"парични и други въпроси\", които за него са равносилни на престъпления, подлежащи в армията на военен съд. \"Ако се разделим приятелски . . . можеш да гледаш на времето, прекарано тук, в Белия дом, като година в служба на нацията и после можеш без проблеми да продължиш, без да се отрази на репутацията ти\", казва той на Маниголд Нюман и добавя: \"Извършени са някои сериозни законови нарушения и срещу теб може да бъдат предприети юридически действия, които се надяваме, че можем да контролираме\". Маниголд Нюман каза, че е възприела разговора като \"заплаха\" и защити решението си тайно да го запише, както и други разговори в Белия дом. \"Ако не разполагах с тези записи, никой в Америка нямаше да ми повярва\", каза тя. Реакцията на Белия дом беше много остра. \"Самата мисъл, че член на администрацията ще внесе записващо устройство в Кризисната зала на Белия дом, показва безсрамно незачитане на нашата национална сигурност, а когато после се хвали с това по националната телевизия, това допълнително доказва липсата на достойнство и почтеност на тази недоволна бивша служителка на Белия дом\", каза в изявление говорителката на президента Сара Хъкаби Сандърс. Кризисната зала е Център за конфиденциална информация, където се взимат най-важните външнополитически решения на държавата и на служителите не е разрешено да внасят мобилни телефони и записващи устройства. \"Никога не съм чувал за по-сериозно нарушение на правилата\", каза Нед Прайс, който е работил като говорител на Съвета за национална сигурност в администрацията на Обама и допълва: \"Това не е просто нетипично, това е безпрецедентно\". Прайс каза, че никой не проверява служителите за устройства при влизане в стаята, но има знак, ясно показващ, че електронните устройства са забранени. \"Кризисната зала е светая светих в един обезопасен комплекс\", каза той, описвайки нарушението като част от културата на пренебрегване на правилата за сигурност в Белия дом при мандата на Тръмп. Той освен това изрази недоумение, защо Кели е решил да проведе подобна среща точно там. В книгата, която ще излезе днес, Маниголд Нюман рисува ужасяващ образ на Тръмп, съдържа и твърдения без доказателства, че съществували негови записи, в които използвал думата \"негър\" по време на снимането на неговото риалити \"Стажантът\", в което тя е участвала. Маниголд Нюман написа в книгата си, че тя лично не е чула записа. Но в неделя каза на Чък Тод, че по-късно, при пътуване до Лос Анджелис, успяла да чуе записа с Тръмп. \"Чух гласа му съвсем ясно, както сега чувам вас\", каза тя в шоуто. От Белия дом вече са се опитвали да дискредитират книгата. Сандърс я нарече \"пропита с лъжи и фалшиви обвинения\", а в събота Тръмп нарече Маниголд Нюман \"отрепка\". Катрина Пиърсън, съветничка на на кампанията по преизбирането на Тръмп, работила и като говорител на кампанията му през 2016 г., каза, че никога не е чувала Тръмп да използва такъв обиден език, какъвто Маниголд Нюман описва. Тя каза в изявление, че изпитва \"съжаление към Омароса, че се излага така, измисляйки непристойни лъжи и изопачава нещата, само за да добие популярност и да се облагодетелства чрез продажба на книги за сметка на истината. Наистина \"Смахната работа\" (както би могло да се преведе заглавието на книгата - б.ред.) Юридическата съветничка на Белия дом Келиан Конуей също постави под въпрос доверието към Маниголд Нюман в интервю в неделя за предаването \"Тази седмица\" на Ей Би Си. \"За пръв път покрай тази книга чух, че Омароса твърди онези ужасни неща за президента\", каза тя, отбелязвайки, че Маниголд Нюман е \"се е изказвала възторжено за Доналд Тръмп като бизнесмен, звезда в \"Стажантът\", кандидат и всъщност като президент на САЩ\". Маниголд Нюман наистина е била предан защитник на президента в продължение на години, включително отклонявайки, като най-високопоставената чернокожа служителка в Белия дом, обвиненията, че той е расист. Но сега тя казва, че е била \"използвана\" от Тръмп, нарича го \"мошеник\", който \"се маскира като човек, който е готов да се ангажира с различни общности\", а всъщност \"наистина е расист\". \"Аз бях съучастничка на този Бял дом, който лъже нацията\", каза тя и добави: \"Що се отнася до Доналд Тръмп - не знаех що за човек е\".", "date": "2018.08.14", "title": "Приближените на Тръмп са разтревожени от записите на Омароса"}
{"url": "https://www.24chasa.bg/novini/article/7008670", "text": "Най-малко 80 коли са опожарени снощи и тази нощ в западните шведски градове Гьотеборг и Тролхетан. Подпалвачите са действали едновременно в няколко района, съобщи днес телевизия Ес Ве Те, цитирана от ТАСС. \"Имали сме периоди с голям брой пожари, но в една и съща вечер и за толкова кратко време на множество различни места, не помня такова нещо\", коментира Ула Брем, говорителка на полицията в Западна Швеция, предаде БТА. Пред местния в. \"Гьотеборгс постен\" полицаи обясниха, че акцията навярно е била координирана чрез социалните мрежи. Очевидци описват как хора с тъмни дрехи опожарявали колите - носели туби с бензин и бейзболни бухалки, с които разбивали стъклата. В Тролхетан полицаите, помагали на пожарникарите, са били замервани с камъни. \"Младежите (. . .) бяха с качулки и маски, скриващи лицата, за да не бъдат лесно разпознати\", разказа полицаят Клаес Далстрьом. Шведският премиер Стефан Льовен заяви пред националното радио, че е \"наистина ядосан\" и \"обществото трябва твърдо да реагира\", предаде Асошиейтед прес.", "date": "2018.08.14", "title": "Най-малко 80 коли са опожарени снощи в Западна Швеция (Снимки)"}
{"url": "https://www.24chasa.bg/novini/article/7008671", "text": "Министърът на финансите на Израел потвърди днес, че премиерът Бенямин Нетаняху се е срещнал през май с египетския президент Абдел Фатах ас Сиси в Египет, за да обсъдят дългосрочно примирие в ивицата Газа, предаде Ройтерс, цитирана от БТА. Заради нарастването на насилието по границата през последните месеци, Египет и ООН опитват да посредничат за примирие между Израел и Хамас, ислямистката групировка, която управлява Газа. По информация на израелската телевизия \"Тен нюз\" двамата лидери са обсъждали частично вдигане на израелско-египетската блокада на Газа, възстановяване на инфраструктурата на анклава и условия за спиране на огъня. Запитан в ефира на израелското военно радио дали е знаел за срещата, министърът на финансите Моше Кахлон отговори утвърдително. Той добави, че \"всичко, което ще се случи в Газа, ще бъде направено с посредничеството и участието на Египет\".", "date": "2018.08.14", "title": "Израел потвърди: Нетаняху се е срещал с президента на Египет през май"}
{"url": "https://www.24chasa.bg/novini/article/7008681", "text": "Русия цени високо независимия външнополитически курс на Турция и отказа на Анкара да се присъедини към санкциите срещу Русия, заяви днес в Анкара руският външен министър Сергей Лавров, цитиран от ТАСС. \"Русия и Турция имат независим курс в сферата на външната политика. Ние високо ценим отказа на партньорите да се присъединят към антируските санкции\", каза Лавров след участие в съвещание на турски посланици и постоянни представители в международни организации, предава БТА. В духа на сътрудничество Русия и Турция ще могат да намерят начини за разрешаване на проблемите в зоната за деескалация в Идлиб. Това заяви днес турският външен министър Мевлют Чавушоглу на съвместна пресконференцията. Нашите отношения са на добро ниво. Днес ще дискутираме въпросите, свързани със зоната за деескалация в Идлиб (Сирия). Ще обсъдим начините за водене на борба срещу тероризма в региона, каза Чавушоглу. Той припомни, че президентите на Русия и Турция Владимир Путин и Реджеп Тайип Ердоган често разговарят по телефона, а последната им среща се състоя в рамките на срещата на върха на БРИКС в Йоханесбург.", "date": "2018.08.14", "title": "Лавров в Анкара: Ценим високо отказа на Турция да се присъедини към санкциите"}
{"url": "https://www.24chasa.bg/novini/article/7008680", "text": "8-годишно момче е с фрактура на лявата ръка, след като беше блъснато от джип във Варна, съобщиха от ОДМВР - Варна. Инцидентът е станал към 14.00 часа вчера, 13 август, на ул. „В. Пападополу“ в квартал „Бриз”, съобщиха от варненската полиция. Зад волана на висoкопроходимия автомобил „Порше Кайен“ е бил 35-годишен мъж.", "date": "2018.08.14", "title": "Джип блъсна 8-годишно дете във Варна"}
{"url": "https://www.24chasa.bg/novini/article/7008679", "text": "Сигнал за бомба, поставена в сградата на община Русе, подаден около 13:05 часа на телефон 112, изкара спешно по тревога всички служители от сградата. Централният вход на общината, където се намира и областната управа на Русе, беше обграден с полицейска лента. Мястото бе завардено от служители на полицията, които ограждаха сградата. Целият персонал от община Русе и областната управа изчакваше, застанал на главната улица пред общината. Хората зарязаха по стаите включените компютри, грабнаха само чантите си и в рамките на 5-6 минути се изнесоха навън по тревога.  Такъв сигнал за бомба има за първи път, откакто общината е в тази сграда. Повикани са спецчасти от Варна да проверят сградата. Все още не е ясно докога района ще бъде отцепен и кога общината ще заработи отново. Това съобщи говорителката на полицията. Според нея са предприети всички мерки. Част от служителите си тръгнаха. Никой от ръководството на общината все още не е излязъл да каже какво се случва и какво предстои. До общината има паркиран противопожарен автомобил, който се подготвя за действие, разпъват се шланговете и се включват към вода. Всичко е подготвено за спешни действия. Ако се окаже, че сигналът е верен и наистина в общината е поставена бомба, най-вероятно община няма да заработи пак преди утрешния ден, като 24 часа изтичат в ранния следобед. Според зам.-кмета на Русе Иван Григоров всички служители на община Русе са били незабавно евакуирани. Все още липсва пълна яснота, но се очаква сградата на общината да бъде затворена до утре на обяд и едва тогава да възобнови дейността си. По същата причина няма да работи и Информационният център, който също се намира в същата сграда.", "date": "2018.08.14", "title": "Сигнал за бомба изкара служителите от община Русе (Обновена, снимки)"}
{"url": "https://www.24chasa.bg/novini/article/7008663", "text": "\"Банята в ареста не е мита от 10 г. Това е най-мръсното нещо, което съм виждала в живота си. Има един пръст кир\", каза пред спецсъда зам.-кметицата на \"Младост\" Биляна Петрова, обвинена в подкуп заедно с Десислава Иванчева. Този аргумент Петрова изтъкна на фона на заболяване, което имала - камъни в жлъчката. Нейната адвокатка Радост Ганчева каза, че в условията на арест клиентката й не може да спазва хранителен режим, който е необходим за лечението на камъните. Адвокатката поиска съдът да назначи експертиза със специалист гастроентеролог, който да отговори дали Петрова е наистина болна и ако да - може ли да стои в ареста. Защитата настоя и за оглед на килията на Петрова от лекар. От прокуратурата се съгласиха Петрова да бъде прегледана от вещо лице. След съвещание съдия Биляна Вранчева прие искането за експертиза, но отхвърли това за оглед на килията на Петрова. Делото се отложи за четвъртък, когато се очаква да стане ясно заключението на вещото лице.  , но с бавни темпове, тъй като нямат желание, след като папките бъдат внесени в съда, двете да бъдат преместени от ареста на ул. \"Майор Векилски\" в София в Сливенския затвор. ", "date": "2018.08.14", "title": "Задържаната заместничка на Иванчева: Банята в ареста не е мита 10 г."}
{"url": "https://www.24chasa.bg/novini/article/7008694", "text": "Най-старите земни скали са се образували след удар на метеорити, които са разтопили все още формиращата се земната кора преди 4 милиарда години, съобщи в. \"Дейли мейл\". Учени, сред които екип от университета Къртин в Пърт, изследваха район около река Акаста в канадските Северозападни територии, наричан Акастов гнайсов комплекс. Специалистите отдавна знаят, че там има скали, които са различни от повечето на Земята, предаде БТА. Пороят от горещи космическите отломки е предизвикал образуване на богати на силициев двуокис скали на изненадващо малка дълбочина около 500 000 години след формирането на планетата ни. Учените установиха, че процесът е протекъл при много ниско налягане и изключително високи температури. Това е дало възможност да се появят по-еволюирали гранитни скали. \"Моделите ни показват, че скалите край река Акаста са се образували от разтопяването на богати на желязо базалтови скали, съставляващи горните слоеве на кората на примитивната Земя - обясни ръководителят на екипа Тим Джонсън.- Необходимо е било нещо изключително, за да бъдат постигнати температури от 900 градуса Целзий, за да бъдат генерирани тези фелдшпатови скали при толкова ниско налягане. Това означава нещо драстично, като силното загряване от падащи метеорити\". Кората на ранната Земя е била изградена предимно от тъмни скали без силициев двуокис. Гнайсовите скали в канадските северозападни територии съдържат блед и богат на силициев двуокис фелдшпат. Повечето фелдшпатови скали, като гранита, са от много по-късни геоложки периоди.", "date": "2018.08.14", "title": "Най-старите земни скали са се образували след удар на метеорити"}
{"url": "https://www.24chasa.bg/novini/article/7008688", "text": "Инвестиции, оръжейни продажби, командировани \"съветници\" или наемници - след години на безразличие Русия започва мащабно завръщане на африканския континент, където става партньор и конкурент на европейците, а също и на Китай. Светлина върху действията на Москва в Африка хвърли на 30 юли убийството на трима руски журналисти в Централноафриканската република - те разследваха на място дейността на наемниците от всяващата страх руска частна военна компания \"Вагнер\", проявила се вече и в Сирия. От началото на годината Русия изпрати в ЦАР петима офицери и 170 цивилни инструктори (наемници от \"Вагнер\" според някои експерти), достави оръжия на тамошната армия, след като си издейства изключение от ембаргото на ООН, и охранява сега президента Фостен-Арканж Туадера, чийто съветник по сигурността е руснак. Доставки на оръжия в Камерун за войната му срещу джихадистите от \"Боко харам\", военно партньорство с ДР Конго, Буркина Фасо, Уганда и Ангола, сътрудничество в сферата на мирния атом със Судан, в минната индустрия - със Зимбабве и в алуминия - с Гвинея: от три години насам Русия неспирно засилва позициите си в Африка и през последните месеци тенденцията изглежда се задълбочава. Същевременно Русия разширява партньорските си връзки, които вече не се свеждат до традиционните Алжир, Мароко, Египет и Южна Африка - федерацията търси съюзници в Субсахарска Африка, където доскоро почти не присъстваше. \"Африка все още е на последно място сред външнополитическите приоритети на Русия, но постепенно придобива все по-голямо значение\", изтъква историкът Дмитрий Бондаренко от Руската академия на науките. Договорите вземат връх над идеологията Съветският съюз поддържа десетилетия наред много активно присъствие на континента в рамките на идеологическата си война със Запада, подкрепя африканските освободителни движения, а след деколонизацията изпраща на място десетки хиляди съветници. Покрай разпадането на СССР, икономическите трудности и вътрешнополитическите борби в Русия през 90-те Москва изоставя позициите си в Африка. По липса на средства се затварят все повече посолства и консулства, програмите за подпомагане се спират, отношенията се свиват като шагренова кожа. Едва през 2000-те Кремъл започва да възстановява мрежите си; лека-полека се връща на континента, търсейки и нови партньори, доколкото идеологията е изместена от сделки и продажби на оръжия. През 2006 г. например президентът Владимир Путин прави посещения в Алжир, Южна Африка и Мароко. Три години по-късно приемникът му за един мандат Дмитрий Медведев с делегация, включваща 400 руски бизнесмени, подписва ред договори по време на обиколка из Египет, Ангола, Намибия и Нигерия. И вече през март т. г. първият дипломат на Русия Сергей Лавров обикаля пет африкански държави, а през май многобройни представители на континента участват в Санктпетербургския икономически форум, традиционно място за срещи на руските делови среди. Русия се ръководи най-вече от икономически интереси, а стремежът на африканските държави е да се сдобият \"с още един партньор, сиреч нов канал за инвестиции и развитие, и с подкрепата на една могъща страна на международната сцена\", обяснява руският аналитик Евгений Корендясов, бивш посланик в няколко африкански страни. \"Сериозна алтернатива\" Русия не е колонизирала в миналото Африка, съответно се надява въпреки известното взаимно подценяване да се представи като алтернатива на европейските държави и Китай за африканските страни, мнозина от чиито лидери са следвали в съветски университети. И най-добър пример за това е ЦАР, защото никога не е била близка до Съветския съюз по време на Студената война, но днес търси помощта на Русия, за да подсили войските си, трудно издържащи напора на въоръжените групировки. \"След 2014 г. и анексията на Крим Русия се противопоставя на Запада и открито демонстрира желание отново да стане световна сила. И съответно няма как да пренебрегва един от регионите на планетата\", посочва Бондаренко. Според него Москва цели да постигне в Африка не толкова икономически резултати, колкото \"политически напредък\". \"По-рано страните, с които Западът не искаше да сътрудничи, като Судан или Зимбабве, можеха да се обърнат само към Китай. Но Русия вече представлява сериозна алтернатива\", отбелязва той. По думите му \"преди нещата стояха другояче и това може осезаемо да промени геополитическия ред на (африканския) континент\". (От БТА)", "date": "2018.08.14", "title": "Договори, \"съветници\" и наемници:\nРусия отново стъпва в Африка"}
{"url": "https://www.24chasa.bg/novini/article/7008702", "text": "Сирийските държавни медии съобщиха, че пет безпилотни самолета са били свалени в крайбрежната провинция Латакия, докато приближавали руската военновъздушна база \"Хмеймим\", предаде Асошиейтед прес. В \"Хмеймим\" е щабът на руските военни операции в подкрепа на силите на сирийския президент Башар Асад. Русия е важен съюзник на Асад и обърна хода на гражданската война в негова полза, отбелязва Асошиейтед прес. Мониторинговата организация Сирийски център за наблюдение на човешките права, базирана във Великобритания, заяви, че безпилотните самолети били свалени снощи. Според нея това е пети път за последните пет дни, в който безпилотни самолети биват свалени при опит да достигнат базата, предаде БТА. И СЦНЧП, и сирийските медии съобщават, че безпилотните самолети са били пуснати от бунтовници, контролиращи територии в съседната провинция Идлиб в Северозападна Сирия.", "date": "2018.08.14", "title": "5 безпилотни самолета са свалени край руска военновъздушна база в Сирия"}
{"url": "https://www.24chasa.bg/novini/article/7008712", "text": "Мостът „Моранди” на магистралата А10, която свързва град Генуа със Савона и Вентимиля, рухна тази сутрин, съобщиха италианските медии. Част от виадукта увисна на десетки метри надолу, след като структурата му не издържа на тежестта. Десетки коли са полетели надолу. Десетки линейки се стичат към мястото на инцидента, който се определя от „епохален мащаб”. Предполага се, че става въпрос за десетки убити сред хората, полетели от моста и сред онези, които са били притиснати от падането му. Все още властите нямат представа за целия мащаб на катастрофата и за броя жертви. Рухналата част от моста е паднала върху гъсто населен район от града. По-голямата част от виадукта се е срутила върху река Полчевера, но огромна част от развалините са притиснали къщи, блокове, складове и улици. Много части от магистралите, свързващи Генуа съв Савона и Милано са били затворени. Трафикът е тотално блокиран, има огромни опашки от коли. Италианският министър на транспорта Данило Тонинели нарече случилото се \"огромна трагедия\". Журналист от местният канал \"Теледженова\" каза за телевизия \"Скай Ти Джи 24\", че е видял поне осем-девет смачкани автомобила под отломките. \"Картината е апокалиптична\", добави журналистът.", "date": "2018.08.14", "title": "Ад до Генуа - десетки жертви след рухването на виадукт на магистралата (Видео)"}
{"url": "https://www.24chasa.bg/novini/article/7008717", "text": "Саудитска Арабия освободи трима ирански рибари, задържани миналата година от бреговата охрана на кралството, предаде Ройтерс, като се позова на ирански служител. Тримата рибари бяха арестувани през юни 2017 г., след като лодката им навлезе в саудитски води. Освобождаването им е резултат от преговори между министерствата на външните работи на двете страни, предаде БТА. През февруари Саудитска Арабия освободи деветима други ирански рибари, задържани по същата причина.", "date": "2018.08.14", "title": "Саудитска Арабия освободи трима ирански рибари, задържани миналата година"}
{"url": "https://www.24chasa.bg/novini/article/7008719", "text": "Служители на столичното Пето РУ разкриха извършители на кражба. Действията по разследването започнали в началото на юли, когато в Пето РУ било съобщено, че е извършена кражба на почти 120 м железопътни релси, складирани в района на товарна Сточна гара. В резултат на проведените оперативно-издирвателни действия било установено, че двама мъже, на 34 и 64 години, предварително са подготвили за кражба релсите като за целта ги нарязали на парчета. Впоследствие, подпомагани от още няколко мъже, натоварили нарязаните елементи на товарен автомобил, оборудван с автокран и ги укрили. След доклад на събраните материали в Софийска районна прокуратура, на 64-годишния мъж е повдигнато обвинение по чл. 195 от НК и му е наложена мярка за неотклонение \"подписка\". На 34-годишния му съучастник е повдигнато обвинение за престъпление в условията опасен рецидив по чл. 196 от НК. Наложена му е мярка за неотклонение \"задържане под стража\" за срок до 72 часа. Към момента мъжът се укрива от органите на реда и е обявен за общодържавно издирване. Работа по случая продължава.", "date": "2018.08.14", "title": "Столични полицаи разкриха крадци на 120 м жп релси"}
{"url": "https://www.24chasa.bg/novini/article/7008860", "text": "Здравни инспектори са направили днес проверка на почивна станция в курорта \"Слънчев бряг\", заради сигнал, че пет от децата настанени там са консумирали храна, от която са получили стомашно неразположение. Сигналът е подаден до Агенцията по безопасност на храните. При проверката е установено, че децата са се хранили във външно заведение. Това съобщи директорът на Регионалната здравна инспекция в Бургас д-р Георги Паздеров. Децата с оплаквания от повръщане са били откарани с автомобил на \"Бърза помощ\" до болница в Бургас. При прегледа е била отхвърлена версията за вирусно заболяване, като се смята, че се касае за гастродуоденит. Децата са прегледани и изписани от болничното заведение.", "date": "2018.08.14", "title": "Инспектори проверяват почивна станция в курорта \"Слънчев бряг\" за некачествена храна"}
{"url": "https://www.24chasa.bg/novini/article/7008877", "text": "Двама души бяха измъкнати живи изпод притисналите ги развалини на виадукта, който се срути тази сутрин в Генуа. В действие е пуснат протоколът, използван от спасителните служби в Италия в случаите на опустошителни земетресения. Пожарникари, кучета, дресирани да търсят оживели изпод развалини, и представители на „Гражданска защита” са ангажирани в момента в спасителните акции. Десетки коли са притиснати сред развалините на моста. Няколко камиона са заклещени по поречието на Полвечера. Рухналият виадукт е паднал и върху част от складовете на „Ансалдо Енерджия”, една от главните индустрии за производство на енергия в Италия. Входът на фабриката се намира точно под виадукта. „Ситуацията е объркана, има много развалини. Рухвайки, мостът е направил на пух и прах всичко под себе си”, казват пред в.”Стампа” източници от властите. Предполага се, че причина за рухването е неиздържалата структура на виадукта. Преди това обаче не е имало никакви сигнали за подобна възможност, казва пред „Раи Нюз” представителката на пожарникарите Амалия Тедески. „Видях с очите си рухването на моста на 20 м от колата ми. Имах чувстото, че ток минаваше отгоре надолу, сякаш един от тирантите, държащи виадукта, беше поразен от мълния”, казва Давиде Ричи, един от автомобилистите, минаващи наблизо. Според него първо се натрошил централният пилон, а после се срутило и всичко останало.", "date": "2018.08.14", "title": "Спасителните служби действат в Генуа като след голямо земетресение (Видео)"}
{"url": "https://www.24chasa.bg/novini/article/7008864", "text": "На БСП им се привиждат разстрели, защото имат в гардероба си скелетите на масови екзекуции и избиване на невинни учители, търговци, свещеници, офицери, общественици, избити само защото са българи. Това се казва в позиция на заместник-председателя на ВМРО и български представител в Европейския парламент Ангел Джамбазки, публикувана на официалната му страница във „Фейсбук“. Ден по-рано В позицията на Джамбазки се казва: БКП, БСП, Коминтерна, „македонският въпрос“ и продължаващото национално предателство БКП има безспорна и доказана историческа вина за националното предателство, извършено от нейните ръководители и функционери срещу българския народ, чрез т.нар. „македонизация“ на Пиринския край. Не ми е известно в световната история да има друг подобен пример, когато една партия взема решение да отроди, да отдели, да отхвърли част от собствената си нацията и да предаде доброволно изконна своя територия на чужда и враждебна държава. Не ми е известно в световната история една партия да „взема на въоръжение“ чужда, вража анти-национална теза и да използва срещу собствения си народ. Не ми е известно в световната история да има друга партия, която да бие, мачка, изселва, затваря, избива собствените си граждани, част от собствената си хилядолетна нация, за да ги накара да се самоопределят като други, като принадлежащи на някаква измислена нация. Това е предателство. Това е срам. Това е позор. БСП се обяви за приемник на БКП. БСП никога не се извини за това национално предателство. Никога. Нито за избиването на стотици български родолюбци, които отказаха да признаят това национално предателство и да се нарекат по друг начин, освен българи. Затова никой от ръководството на БСП няма никакво морално право да задава въпроси по темата „Македония“, камо ли да критикува или изисква поведение. Защото темата „Македония“ за нас, българите, е външнополитическа именно заради БКП/БСП и тяхната историческа вина. Защото тяхната загриженост е лицемерна, фалшива, лъжлива. Те следваха антибългарската, „македонистка“ линия на Коминтерна, те колаборираха с гръцката и сръбската комунистически партии срещу България и българския национален интерес. Всъщност днес ръководството на БКП/БСП прави абсолютно същото. Следва позорната анти-българска линия на Коминтерна по „македонския въпрос“. Ръководството на БКП/БСП, в съюз със старите си дружки в Гърция и Сърбия, прави всичко възможно, за да провали договора за добросъседство. Да развали отново отношенията между България и Македония. Да скара отново България и Македония. Да издигне отново зида, построен от Груевски и разрушен от сегашните правителства на България и Македония. На ръководството на БСП е поставена задача, отново от Коминтерна, да провали този договор с всички сили и средства. Дежа вю. Вече видяно, вече живяно. На ръководството на БСП/БКП е поставена задача. Да провокира, да измисля, да създава напрежение между България и Македония. Да пречи. Да истеризира. Да си измисля проблеми. За тази цел, за провалянето на договора за добросъседство между България и Македония, освен ръководството на БСП, са мобилизирани всички агенти, всички провокатори, всички негодници на Балканите, от пенсионирани бивши доносници – политически неудачници, през политически трупове и еднодневки, та до последния, готов на всичко, нечистоплътен ренегат – бъдещият им коалиционен партньор Костя Копейката. Защо им е важно провалянето на този договор? Защото изпълняват чужд, външен, враждебен план. Същият план, начертан и осъществен още през 1912 година от съюзниците-разбойници и техните покровители срещу България. Затова и реакцията на ръководството на БСП/БКП е толкова истерична. Затова се опитват да се скрият зад измислицата за „разстрела на всички социалисти“. Прочее, това е стар техен навик. Когато ги уловят в беля, се крият зад гърбовете на „всички социалисти“. Познато. И подло. Никой не иска да разстрелва всички социалисти. Никой няма да разстреля всички социалисти. Много интересен рефлекс на ръководството на БСП/БКП – посочваш им историческата им вина и те веднага привиждат стадиони, бесилки и масови екзекуции. Може би защото имат гузна съвест. Може би защото са гузни. Може би защото имат в гардероба си скелетите на масови екзекуции и избиване на невинни учители, търговци, свещеници, офицери, общественици, избити само защото са българи. Вина, която ръководството на БСП/БКП още не е признало. Искаме от тях, от ръководството на БСП/БКП, да спрат да се крият, да излязат, да признаят историческата вина на БКП за „македонизацията“ и да замълчат. Ето малко история. Факти и недвусмислени исторически доказателства за твърденията ми: На втория пленум на ЦК на БКП, състоял се през 1929 г., се говори за национално освобождение на „поробените от България македонски и тракийски области“. Затова БКП трябва да се бори за самоопределение на македонците и тракийците, включително до тяхното отделяне от България. „Резолюция на Коминтерна по Македонския въпрос“ е официален политически документ на Коминтерна от януари 1934 година, с който за първи път в историята авторитетна международна организация дава насока за признаване съществуването на отделен македонски народ и македонски език. На 25 септември 1944 г. БРП(к) преговарят с ЮКП по македонския въпрос. Българската държава се задължава да популяризира създаването на македонска държава в Югославия, а в Пиринска Македония да се провежда разяснителна работа за развитието на „македонско национално съзнание“. Освен това българските комунисти в лицето на ЦК признават правото на населението от този край да се присъедини към НР Македония. През 1945 г. правителството взема решение около 17 000 български бежанци от Егейска Македония да бъдат изпратени от България във Вардарска Македония. На 5 юни 1946 г. Сталин критикува Георги Димитров в лична среща и смята, че трябва да се даде културна автономия на Пиринския край в рамките на България. На 7 срещу 8 юни 1946 г. по лични указания на комунистическия лидер Георги Димитров е наредено през лятото на 1946 година да бъдат ликвидирани без особена публичност дейци на ВМРО, сред които е и Кирил Дрангов, като изпълнението на задачата е възложено на полковник Лев Главинчев. През същата тази нощ близо 200 родолюбиви македонски българи от цяла България – ръководители, членове или привърженици на организацията потънаха в неизвестността. Сред тях са Жоро Настев, Страхил Развигоров, Владо Куртев, Йосиф Марков, Коста Ризов, Гошо Атанасов, Михаил Карайорданов, Евтим Орлето, Атанас Пашков и др. Съпругите и децата им бяха изселени, интернирани или просто изхвърлени от домовете им и оставени на произвола на съдбата. И днес още може да питате техните деца – живи свидетели на тази злокобна нощ. На X пленум на БРП(к) е подготвена резолюция лично от Вълко Червенков, в която се изтъква, че „македонците“ се третират като отделна националност. Едва след X пленум областните функционери на БРП(к) разбрали, че трябва по всички линии да се разширява македонизацията, т.е. най-напред да се промени етническата принадлежност на българското население в Пиринския край и след това да му се създават изкуствени културни, образователни и други институции. На конференцията в Блед на 30 юли - 1 август 1946 г. българската страна се задължава да организира и реализира редица културно-просветни инициативи, като македонски театър, македонска книжарница, а също така изучаването на македонски език и история на македонския народ в българските училища. През декември 1946 г. в Горна Джумая пристигат македонски театър и македонски хор. Посетителите на събитията са българи, отбелязани в списък, а присъствието им е било задължително. Произнесени са речи от Кр. Стойчев, инж. Г. Мадолев, които възхваляват културното сближаване на македонския народ от двете страни на границата и предстоящото обединение. На 7 октомври 1946 г. Централното ръководство на БРП(к) разрешава костите на Гоце Делчев да бъдат преместени от София в Скопие. Населението е задължено да се абонира за скопски вестници и списания. В края на 1946 г. е извършено преброяването. На 21 декември 1946 г. Областният комитет на БРП(к) провежда специално заседание, на което Кр. Стойчев изказва партийната позиция, че Централният комитет на партията е съгласен населението в Пиринския край да се запише по националност „македонско“. След XVI пленум на партията Вл. Поптомов заявява, че е „допуснато известно увлечение“. „Преброяването на населението от този край не бе доброволно, а преброяването се ръководеше от нашата партия, от наши местни деятели. Не може да се получат 98 процента македонци в Петричко, ако нямаше насилие.“ Областното и партийно ръководство приемат с охота идеята в Пиринския край да дойдат учители от Скопие и това се случва на 1 декември 1947 г. Председателят на Областния комитет на ОФ критикува ЦК на БРП(к), че трябва да променят учебниците по история и география, защото там се твърди, че Пиринският край е български. През 1950 г. Политбюро решава в Пиринския край да се издава вестник Пиринско дело, като неговата задача е: „да се бори енергично за изграждането на македонска национална култура със социалистическо съдържание и за издигане на националното самосъзнание на македонското население в Пиринския край“.", "date": "2018.08.14", "title": "Джамбазки: В гардероба си БСП има скелетите на масови екзекуции"}
{"url": "https://www.24chasa.bg/novini/article/7008894", "text": "Две коли получиха сериозни материални щети, след като изсъхнало дърво падна върху тях на столичната ул. „Шишман”, предаде  За щастие, няма пострадали хора. За състоянието на дървото са подавани много сигнали, посочиха живущи в района. Наблизо има още едно дърво, за което хората се притесняват, че може да падне във всеки един момент.", "date": "2018.08.14", "title": "Дърво падна и потроши коли в центъра на София"}
{"url": "https://www.24chasa.bg/novini/article/7008880", "text": "Ремонтите на улиците \"Граф Игнатиев\" и \"Монтевидео\" в София ще продължат и след 15 септември. Това обяви столичният кмет Йорданка Фандъкова, цитирана от  Според нея реконструкцията на двете улици не пречи на цялостното движение в града. Фандъкова определи като най-тежки ремонтните дейности на бул. \"България\", където ще се работи интензивно до завършването на обекта. За следващата година остават ремонтите на улиците \"Каменоделска\" и \"Първа българска армия\", които бяха отложени заради обжалване на обществени поръчки. Кметът на София инспектира днес реконструкцията на ул. \"Резбарска\". Дължината на ремонтирания участък е 700 метра, а стойността на дейностите е 1 милион лева.", "date": "2018.08.14", "title": "Ремонтите на \"Графа\" и \"Монтевидео\" продължават и след 15 септември"}
{"url": "https://www.24chasa.bg/novini/article/7008906", "text": "3,18 кг трюфели са конфискувани при обход на територията на дъrжавното ловно сторанство „Балчик” през миналата седмица – съобщиха от Североизточното държавно предприятие. Служителите на стопанството са съставили акт за нерегламентирания добив на недървесни продукти. От 6 август досега служителите на всички 13 горски и 5 ловни стопанства към предприятието са извършили общо 708 проверки. 119 от тях са на обекти за добив на дървесина, 142 – на превозни средства, 426 – на ловци, а останалите 21 – на други физически лица.", "date": "2018.08.14", "title": "Конфискуваха 3 кг трюфели в Добричко"}
{"url": "https://www.24chasa.bg/novini/article/7008903", "text": "Турският министър на външните работи Мевлют Чавушоглу се обърна днес с призив към САЩ за връщане към диалога за решаване на проблемите в отношенията между Анкара и Вашингтон, съобщава ТАСС. Чавушоглу е заявил това на съвместна пресконференция с руския си колега Сергей Лавров. За решаване на проблемите е необходимо да се върнем към диалога. Заплахи и натиск от страна на САЩ ще доведат само до хаос, посочи Чавушоглу. Той добави, че по делото с американския пастор Брънсън няма никакви промени. Напрежението между Анкара и Вашингтон се засили заради задържането в Турция на американския пастор Андрю Брънсън, който е съден за шпионаж и тероризъм. Чавушоглу не изключи възможността от въвеждане от САЩ на санкции срещу всяка една европейска страна. Днес се въвеждат санкции по отношение на Турция, а утре те могат да бъдат използвани срещу всяка друга европейска държава. Ако САЩ искат да се запази увежението /към тях/ на международната сцена, то е нужно и да се отнасят с уважение към интересите на другите страни, подчерта той. Отношенията между Турция и САЩ се изостриха във връзка с решението на американския президент Доналд Тръмп да повиши вносните мита на алуминия и стоманата от Турция съответно с 20 процента и с 50 процента. Това предизвика рязко падане на турската лира. Друг източник на разногласия в двустранните отношения е въпросът за спазването на човешките права и задържането в Турция на американския пастор Андрю Брънсън.", "date": "2018.08.14", "title": "Чавушоглу: Турция иска решаване на проблемите със САЩ по пътя на диалога"}
{"url": "https://www.24chasa.bg/novini/article/7008924", "text": "\"Някои български общини имат практиката да ползват услугите на частни съдебни изпълнители, вместо публичните изпълнители, за да събират вземания от граждани, неплатили местните си данъци. Аз не искам да препятствам общините да си събират задълженията. Въпросът е, че всеки гражданин трябва да бъде много ясно информиран за това какво дължи на общината. Да му бъде даден разумен срок, в който той доброволно да се издължи, а не да бъде пращан директно на частен съдебен изпълнител, който му начислява множество допълнителни такси и запорира сметки. Има дори сигнали затова как недвижими имоти се изнасят на публична продан заради неплатени данъци, без хората да са информирани за това\", каза във Варна омбудсманът на България Мая Манолова. Манолова имаше отворена приемна в морската столица, където изслуша проблемите на десетки варненци, предимно на хора с увреждания. Единият от сигналите за отнемане на жилище заради неплатени данъци е подаден именно от варненец. Омбудсманът обаче обяви, че подобни сигнали е получавала и от столичани. По думите й не е честно да се обогатяват двама-трима частни съдебни изпълнители за сметка на хората. Варненка, която живее в района на новооткритата синя зона в града, се оплака на Манолова, че край дома й няма предвидено място за инвалиди, каквато е тя. Според някои от жалбите ремонтите във Варна, заради които някои автобуси промениха маршрутите си, хората с увреждания са лишени от здравеопазване, тъй като не могат да стигнат до болницата. При среща с кмета на Варна Иван Портних, омбудстманът получи уверение, че Наредбата за реда и условията за пътуване на инвалиди на преференциални цени в обществения транспорт ще бъде променена. Засега хората с увреждания имат право да пътуват само по една автобусна линия с преференции. Малко по-късно Манолова се срещна с майките на деца с увреждания в палатковия им лагер в градинката до сградата на Община Варна, който е част от националната мрежа \"Системата ни убива\". След което посети \"Карин дом\", където се срещна с представители на организации, защитаващи правата на хората с увреждания.", "date": "2018.08.14", "title": "Частни съдебни изпълнители продавали имоти за неплатени данъци"}
{"url": "https://www.24chasa.bg/novini/article/7008931", "text": "Пет тунелни съоръжения от общо 34 в България ще бъдат ремонтирани до края на 2018 г.  До 20 декември тази година е срокът за завършване на работата по два виадукта, които се оправят в момента. При 35-ия километър от София в посока Варна при тунел “Витиня” движението сега е двупосочно в платното към морската столица. След като приключат тези на виадуктите, ще започнат на два тунела - “Топли дол” и “Правешки ханове”. В края на май бяха отворени офертите за изработването на технически проекти при ремонтно-възстановителните работи на тунелите „Топли дол“ и „Правешки ханове“ по „Хемус“ и на „Траянови врата“ на „Тракия“. Съоръженията са част от трансевропейската пътна мрежа (TENT-T). Въз основа на проектите, които трябва да се направят, след това ще се ремонтират и тунелите. 350 хил. лв. е бюджетът за технически проект при ремонта на тунел „Топли дол“. Съоръжението е въведено в експлоатация през 1985 г. и е с дължина 883 м. За „Траянови врата“ са предвидени 340 хил. лв. Тунелът е в експлоатация от 1985 г. и е с дължина 720 м. Третата обособена позиция - за проектиране на ремонта на тунел „Правешки ханове“, е на стойност 320 700 лв. без ДДС. Съоръжението е в експлоатация от 1999 г. и е с дължина 834 м. През миналата година със средства от бюджета завърши ремонтът на тръбите за Варна на други два тунела на магистралата - “Витиня” и “Ечемишка”. Обновена беше и тръбата за София на най-дългия тунел у нас - “Витиня”. Частта му в посока Варна вече е с нова хидроизолация, отводнителна и дренажна система, вентилационна и електрическа инсталация, видеонаблюдение и пожароизвестяване, светофарна уредба, осветление и система за светлинно водене, включително и непрекъснат захранващ източник на евакуационното осветление. Тръбата за София е с енергоефективно LED осветление. Монтирани са 354 бр. осветителни тела. Съоръжението е с нова електроснабдителна система, видеонаблюдение, пожароизвестителна и оповестителна система. За повишаване безопасността на движение е монтирана светофарна уредба и променливи пътни знаци. Тунел “Ечемишка” на “Хемус” е с обновена хидроизолация, отводнителна система, вентилационна и електрическа инсталация, осветление, системи за видеонаблюдение и пожароизвестяване.", "date": "2018.08.14", "title": "В България ремонтират 5 от 34 тунела през 2018 г."}
{"url": "https://www.24chasa.bg/novini/article/7008939", "text": "Според италианското Министерство на вътрешните работи засега броят жертви след рухването на виадукта в Генуа е 11, сред тях и дете. Най-малко 5 са тежко ранените. Поне 20 коли са заклещени сред развалините на моста. В момента на рухването на виадукта е имало силна буря, съпроводена с проливни дъждове. Още от сутринта Генуа бил като потопен от дъждовете. Над 200 пожарникари участват в спасителните операции в момента – специални благодарности им отправи вицепремиерът Матео Салвини. През 2016 г. мостът „Моранди”, който рухна сега, беше определен като „фалит на инженерството” от Антонио Бренчич, експерт по „конструкции от армиран цимент” във Факултета по инженерство на Университета в Генуа. „Този мост е сгрешен. Рано или късно трябва да бъде подменен. Ще дойде момент, в който разходите по поддръжката му ще надминат тези за подмяната му. В края на 90-те години на миналия век те са били над 80 на сто от цената на изграждането му”, казва Бренчич в интервю за тв канала „Примоканале” преди 2 г. За баща на моста се смята Рикардо Моранди, който през 1957 г. проектира за пръв път мост от този тип. Тогава печели конкурс на правителството на Венецуела и прави мост в залива на Маракаибо през 1962 г. Дълъг е 8,7 км. Той претърпява инцидент 2 г.след откриването си. „Моранди обърка сметките. Петролен камион се заклещи под най-ниския му пилон, резултатът от това бяха 5 жертви”, казва Бренчич. Въпреки това инж.Моранди прави други два моста близнаци – виадукта в Генуа през 1964 г., и моста над Вади ел Куф ди Беида в Либия през 1971 г. По онова време мост от този тип изглеждаше много иновативна идея, казва Бренчич. През 90-те години бяха извършени много дейности по обновяването на моста, който беше оборудван със стоманени въжета. Това, според Бренчич, показва, че още тогава имало знак, че структурата не държи, затова се направило всичко възможно тя да се подсили. Според него Моранди е сгрешил в изчисленията си за деформациите, или за онова, което се случва със структурите от армиран цимент с течение на времето.", "date": "2018.08.14", "title": "Засега са 11 жертвите в Генуа, буря с дъжд съпроводила рухването на моста (Видео, снимки, обновена)"}
{"url": "https://www.24chasa.bg/novini/article/7008941", "text": "Руският министър на външните работи Сергей Лавров заяви днес, че политиката на САЩ за налагане на санкции на Анкара и Москва е незаконна, предаде Ройтерс, цитирана от БТА.  Лавров, който говори на съвместна пресконференция с турския си колега Мевлют Чавушоглу в Анкара, посочи, че санкциите са начин за придобиване на нечестно предимство в световната търговия. Санкциите на САЩ подкопават всички принципи на световната търговия, посочи Лавров, цитиран от ТАСС. А относно това как можем да преодолеем тези незаконни бариери и ограничения може да кажем, че използването на националните валути в двустранната търговия е една от основните задачи, които са си поставили президентите на Русия и Турция, каза руският външен министър. Злоупотребата на Вашингтон с долара ще доведе до отслабване на позициите му, посочи още Лавров след края на заседанието на посланиците и постоянните представители на Турция в международни организации. Сигурен съм, че по този начин ролята на долара ще отслабва, той ще поевтинява, а повечето страни, даже онези страни, които не са засегнати от американските санкции, ще се откажат от използването на долара и ще се доверяват на по-надеждни партньори (от гледна точка на използването на валутите им), каза Лавров. Москва обсъжда с Анкара ликвидирането на последните терористични групи на територията на Сирия, заяви днес руският министър на външните работи Сергей Лавров след участието си в заседанието на посланиците и постоянните представители на Турция в международни организации, предаде ТАСС. Общият ни с Турция интерес за разрешаване на многобройни проблеми се опира на заложените в Хартата на ООН принципи, предвиждащи обща работа при разрешаването на глобални проблеми със зачитане на суверенното равенство на държавите и при ненамеса във вътрешните им работи, посочи министърът. Русия усеща желанието на САЩ и като цяло на Запада да попречи на процеса от Астана за разрешаване на сирийския проблем, каза още Лавров. Той изтъкна, че Москва е изненадана от позицията на Запада за сирийските бежанци, информира Ройтерс.", "date": "2018.08.14", "title": "Лавров: Политиката на САЩ за налагане на санкции на Анкара и Москва е незаконна"}
{"url": "https://www.24chasa.bg/novini/article/7008943", "text": "В хода на спецакции по пътищата в страната са проверени 4189 МПС и 5725 души вчера, съобщиха от пресцентъра на МВР. Установени са 3249 нарушения, като са издадени 1655 фиша, 642 акта за установяване на административно нарушение и са констатирани 952 случая на превишена скорост. Отнети са 69 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 250 електронни фиша.", "date": "2018.08.14", "title": "Провериха над 4000 возила при спецакции по пътищата в страната"}
{"url": "https://www.24chasa.bg/novini/article/7009141", "text": "Заместник-министърът на правосъдието проф. Николай Проданов и главният директор на Главна дирекция „Изпълнение на наказанията“ главен комисар Васил Миладинов   съобщиха от пресцентъра на правосъдното министерство. Събитието ще се състои в четвъртък от 11.00 ч. и на него са поканени да присъстват представители на изпълнителната, законодателната, съдебната и местната власти,. Досега непълнолетните лишени от свобода се помещаваха в Бойчиновци - в сграда, строена за казарма през 1951 година. След приемане на промени в Закона за изпълнение на наказанията и задържането под стража през 2016 г., единственото място за лишаване от свобода на непълнолетни младежи в страната премина административно към Врачанския затвор, като вече не е отделна самостоятелна структура, а подразделение към него. Сградният фонд в Бойчиновци ще бъде преустроен в затворническо общежитие от закрит тип и в него поетапно да бъдат премествани лишени от свобода от корпуса на затвора във Враца.", "date": "2018.08.14", "title": "В четвъртък откриват поправителния дом за непълнолетни към затвора във Враца"}
{"url": "https://www.24chasa.bg/novini/article/7009174", "text": "Шест души, включително петима жандармеристи, бяха убити при терористично нападение в източната част на Буркина Фасо, съобщи министерството на отбраната, цитирано от Франс прес и БТА.  Четирима жандармеристи и един цивилен загинаха при експлозия на мина, на която се натъкнал автомобилът им на 100 км от град Фада Н'Гума, столица на Източната област. Пети жандармерист бил убит при престрелка с нападателите, посочи в комюнике министерството. \"На връщане от мисия екип на националната жандармерия, който се грижел за сигурността на минния обект Бунгу, станал жертва на терористична атака. Първият автомобил от колоната се натъкнал на мина и се взривил. Останалата част от конвоя бил подложена на масиран обстрел\", уточни комюникето. От три години нападенията в Буркина Фасо зачестяват и вземат все повече жертви. Първоначално те бяха главно в северната част на страната, но впоследствие обхванаха и други райони, включително Източната област, която граничи с Того и Бенин.", "date": "2018.08.14", "title": "Шестима загинали, включително пет жандармеристи, при атентат в Буркина Фасо"}
{"url": "https://www.24chasa.bg/novini/article/7009176", "text": "Мостът в Шемшево ще бъде пуснат за първия учебен ден, като с това ще дадем възможност на всички деца и жителите от засегнатите 5 села да се придвижват по възможно най-краткия път до Велико Търново. С помощта на правителството и спазвайки ангажимента, който поехме като народни представители от ГЕРБ, представляващи великотърновски избирателен район, чисто новото съоръжение ще влезе в експлоатация за първия учебен ден. Това каза при посещението си в Шемшево председателят на ПГ на ГЕРБ и зам.-председател на партията Цветан Цветанов, цитиран от пресцентъра на ГЕРБ. Той получи уверение от изпълнителите, че ще направят всяко възможно за предсрочно пускане. Заедно с него на мястото на строежа бяха кметът на Велико Търново Даниел Панов, кметът на с. Шемшево Кирил Ангелски, областният управител Любомира Попова и нейният заместник Детелина Борисова. Необходимостта от изграждането на ново съоръжение бе породена след частично рухване на стария 130-годишен мост в края на февруари миналата година. Тогава Цветанов, който в Народното събрание представлява Великотърновския регион, пое пред жителите на засегнатите села ангажимент да съдейства на за разрешаването на проблема. Веднага след като 44-тото Народно събрание започна работа и след сформирането на правителството на Бойко Борисов, в Междуведомствената комисия за възстановяване и подпомагане бе внесено искането да се финансира строителството на нов мост. Осигурени бяха необходимите средства от 1,1 милион лева – нещо, което служебното правителство на президента Румен Радев обясняваше, че не може да се случи. Новият мост ще е с около 2 метра по-висок, широк 10 метра и дълъг близо 40 метра. Ще има две ленти за движение, осветление и ще бъде със завишена товароносимост. Мостът е разположен встрани от предишния, така че подходът към него да не бъде със завой. Изпълнителите на проекта се надяват на добри метеорологични условия, тъй като предстои хидроизолация и полагане на асфалт на съоръжението.", "date": "2018.08.14", "title": "Цветанов: Мостът в Шемшево ще бъде пуснат за първия учебен ден"}
{"url": "https://www.24chasa.bg/novini/article/7009177", "text": "Спор между членове на охраната на парламентарния председател на входа на либийския парламент прерасна днес в сблъсък със стрелба и ранени, предаде Франс прес, като се позова на очевидец. \"Избухна спор между членове на охраната на председателя. Депутатът от град Тобрук Салех Хашем се опита да ги разтърве и беше леко ранен\", каза очевидецът, пожелал да остане неназован. \"Ранен от куршум беше и един охранител. И двамата са приети в болница и са добре\", допълни той. Според ТАСС вторият пострадал е офицер от охраната на председателя на парламента Агила Салех Иса, предаде БТА. В края на юли Камарата на представителите - парламентът, избран през 2014 г. и заседаващ в североизточния град Тобрук - трябваше да гласува законопроект за свикване на референдум по проекта за конституция, каквато Либия все още няма след повече от 42 години диктатура. Заседанията обаче многократно бяха прекратявани заради разногласия между парламентаристите по текста на закона. Сегашното заседание също беше прекратено - до края на август. Очаква се гласуването да се състои след големия мюсюлмански празник Айд ал Адха (Курбан Байрам), който тази година започва на 21 август.", "date": "2018.08.14", "title": "Депутат и охранител ранени при стрелба в либийския парламент"}
{"url": "https://www.24chasa.bg/novini/article/7007870", "text": "От цял свят се стичат вярващи към храмовете на Богородица в Гърция. Българи, турци, американци, африканци и представители на различни религии идват да се помолят на Божията майка. “Тя помага на всички, независимо каква вяра изповядваш”, твърди Нериман Юсеин от Истанбул – една от стотиците мюсюлманки, дошла да се помоли за изцеление на болния си мъж. В южната ни съседка почитта към Дева Мария е свещена. За самите гърци 15 август е нещо като втори Великден. “Грехота е да работиш точно на този празник”, категорични са съседите. Мнозина от тях изкараха стриктно строгите пости и вече са приготвили пищни трапези. Във всеки втори дом има именици – Мария и Панайотис. Тържествата са безспир. Домакините канят всеки, който ги поздрави. Самият празник в Гърция е не по-малко впечатляващ от Възкресение Христово. Манастири и църкви в култ към Богородица има навсякъде, а някои са построени дори на труднодостъпни места. Храмовете на Божията майка по островите са издигнати на най-високите места, за да се виждат дори от преминаващите кораби. Много българи в последните години идват на този ден не просто на екскурзия или ваканция, а на поклонение и молитви. Най-голяма притегателна сила има остров Тинос. Макар и доста отдалечен, той е магнит за богомолците. Вярващите мечтаят Поклонението продължава три дни и много от хората, в това число и сакати, изкачват стълбите до храма на колене в знак на дълбока вяра и надежда.   Съществува поверие, че мястото е благословено, а Богородица помага на всички, независимо от тяхната вяра. В Тинос ще срещнете на поклонение и представители на други религии. “Идваме тук, защото Дева Мария е майка на всички. Тя наистина твори чудеса”, казва Зорица Иванович от Белград. “За пета година идвам на този остров, откакто Богородица чу молитвите ми и излекува сина ми, който беше залитнал по наркотиците”, откровена е Петрана Стойчева от Пловдив. Оттогава не е пропуснала 15 август. Пътувала до Атина, за да вземе ферибот и да стигне до Тинос. С благословията на Дева Мария друга наша сънародничка намерила спасение от много здравословни проблеми. “Попаднах на подходящия лекар и той ме излекува, но съм убедена, че Дева Мария ме насочи да открия правилния медик.” Атмосферата на празника на остров Тинос може да развълнува всеки, дори и атеистите. Пред иконата действително може да се чуят молитви на гръцки, английски, италиански, турски, български, арменски. Носят се легенди за силата на тази икона. Тя е отрупана със скъпи дарове в знак на благодарност. Най-внушителният е Светинята е открита след видение на монахиня през 1822 година. Тя твърдяла,че насън Богородица ѝ посочила къде да копаят и ще открият лечебната икона. Никой не повярвал. След година случайно разровили на посоченото място и намерили непокътната реликвата. Проучване на археолози доказа, че там е съществувала древна византийска църква, а преди това - храм на бог Дионис. След откриването на иконата изграждат нов храм. Още преди неговото освещаване той вече привлича поклонници. Много от тях твърдят, че Богородица е чула молитвите им. Така иконата на Божията майка от остров Тинос е най-почитаната сред гърците, а вече е и притегателен център за вярващи от цял свят. На остров Кефалония също има интересно и странно събитие на празника. Островът е най-големият от групата на Йонийските. На 15 август които са безопасни, а на главите си имат малки черни точки във форма на кръст. Жителите на острова вярват, че тези змийчета носят късмет и благодат. Животинките изчезват на другия ден след празника.  Легендата разказва,че в древността пирати опитали да опожарят и ограбят манастира. Монасите се молели за спасение пред Богородица. Тогава се появяват змии, които обграждат манастира, и храмът е спасен. В деня на празника се чака дори с часове, за да се помолят миряните пред иконата, а около тях се движат безобидни змийчета. По-възрастните припомнят, че през 1940 и 1953 г. змийчетата не са се появили. Тогава островът е засегнат от силни земетресения. Затова всички се радват да видят змийчетата като знак за закрила от Божията майка. Остров Кефалония има прекрасна природа, кристални млечносини води, исторически паметници, а туристите не пропускат да видят и този странен феномен. Магически за празника Успение Богородично е и Островът на откровението – Патмос. Там се провежда в което участват всички жители. Вярващи, а дори и атеисти сред туристите проявяват интерес към пещерата, където според преданието е бил заточен Йоан Богослов. Там в уединение и постоянен пост той създава две важни части от Новия завет - Евангелие от Йоан и Откровението. Това твърди Библията, а местните монаси пък разказват, че библиотеката на старинен манастир през XVII век е била посещавана и от български духовници. 15 август на остров Парос е незабравимо преживяване, разказват наши сънародници. Местните жители ги насочили към храма на Богородица, известен като “църквата със стоте врати”, а храмът се нарича “Екатонтапиляни”. Там е чудотворната икона от XVII век. Носи се легенда, че когато се намери стотната врата на църквата, Истанбул ще бъде отново гръцки. Затова хиляди очакват да се открие въпросната стотна врата и Константинопол пак да стане християнски.  Ако някой иска да стане свидетел на истински човешки керван към една църква, трябва да посети остров Лесбос. Там вярващите преминават 25 км пеш, за да се поклонят в храма на живописното градче Агиасос. Нощуват на открито до църквата и в деня на празника се молят и участват в тържествената литургия. Като дълбоко вярваща нация гърците проявяват толерантност към всяка религия. Единствено с подозрение гледат на атеистите и казват, че невярващият човек няма душа. Във връзка с празника Успение Богородично гръцката полиция връща номерата на спрени от движение автомобили, независимо от тяхната регистрация. Валидно е както за гърците, така и за българите и всички европейски граждани. Този акт не отменя паричната глоба и не включва връщане на отнети шофьорски книжки, преди да е изтекъл срокът на наказанието, уточняват от дирекцията на полицията и допълват, че не се тълкува като амнистия за извършено нарушение. Логиката на издадената заповед от министъра на вътрешните работи Панос Скурлетис е да се помогне на семейства, които притежават само една кола, да пътуват за почивните дни, но с друг правоспособен водач. Тази политика е традиция по време на национални и религиозни празници в Гърция.", "date": "2018.08.14", "title": "Българи, турци и католици прииждат в Гърция за “летния Великден”"}
{"url": "https://www.24chasa.bg/novini/article/7009205", "text": "Според властите в Генуа   е 22, сред тях и дете.  Поне 20 коли са заклещени сред развалините на моста. Мостът „Моранди” на магистралата А10, която свързва град Генуа със Савона и Вентимиля, рухна тази сутрин. В момента на рухването на виадукта е имало силна буря, съпроводена с проливни дъждове. Още от сутринта Генуа бил като потопен от дъждовете. Над 200 пожарникари участват в спасителните операции в момента. Десетки линейки се стичат към мястото на инцидента, който се определя от „епохален мащаб”.                                                                                                                                                                                                                                                                                                                        ", "date": "2018.08.14", "title": "Властите в Генуа: Жертвите са вече 22 (Снимки + видео)"}
{"url": "https://www.24chasa.bg/novini/article/7009298", "text": "Операция по противодействие на производството и разпространението на наркотични вещества се провежда в Петричко, съобщиха от пресцентъра на ОДМВР-Благоевград, цитирани от БТА. В акцията участват полицейски служители на Регионална дирекция \"Гранична полиция\"-Кюстендил и ОД на МВР-Благоевград. Повече информация във връзка с предприетите полицейски действия ще предостави главен комисар Светлан Кичиков - директор на ГД \"Гранична полиция\" утре от 11.30 часа пред кметството на село Първомай, община Петрич.", "date": "2018.08.14", "title": "Акция срещу наркотиците тече в момента в Петричко"}
