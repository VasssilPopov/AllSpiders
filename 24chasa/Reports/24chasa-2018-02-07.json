{"url": "https://www.24chasa.bg/novini/article/6705024", "text": "Столична община ще стопанисва през следващите 10 г. античния културно-комуникационен комплекс “Сердика”. Това реши правителството в сряда. Комплексът, известен като ларгото, е между пл. “Независимост”, бул. “Мария Луиза” и станция “Сердика”. Той е изключителна държавна собственост от 1997 г. Чакахме ларгото от 2015 г., а общината е инвестирала хиляди левове в разкриването на археологията там, обясни зам.-кметът по култура доц. Тодор Чобанов. Пространството ще се стопанисва от Музея за история на София. Първо ще се направи истински музей под бул. “Мария Луиза”. Там ще се подреди експозиция от римски находки, които ще бъдат осветени с прожектори. Към тях ще има 3D проекти, холограми, манекени и реплики. Тази част ще има работно време, като ще се организират и беседи с екскурзоводи. “Останалото пространство ще е за свободно преминаване”, каза Чобанов. Под куполите ще е зона за култура - с концерти, изложби и представления. В целия обект пък ще има информационна система. За всичко това общината вече е предвидила 300 хил. лв. ", "date": "2018.02.07", "title": "Правителството даде  ларгото на София"}
{"url": "https://www.24chasa.bg/novini/article/6704960", "text": "С 1,1 пункта се покачва общият показател на доверие на потребителите, показват данни на НСИ за януари 2018 г., сравнени с тези за октомври 2017 г. Повишението се дължи изцяло на покачването на доверието на градското население. При селското се наблюдава известен песимизъм. Като цяло потребителите имат малко по-оптимистични прогнози относно безработицата в страната в сравнение с октомври м.г. Те очакват и подобрение на икономическите условия за спестявания. Оценките за изменението на потребителските цени обаче не са особено благоприятни. Въпреки това потребителите са склонни да правят покупки за дълготрайна употреба - като купуване или построяване на къща и подобрения в дома. ", "date": "2018.02.07", "title": "Потребителите оптимисти, ще харчат за жилища и ремонти"}
{"url": "https://www.24chasa.bg/novini/article/6705037", "text": "Децата с по-голям брат или сестра, които са ученици в желаното училище, ще получават допълнително по 22 точки при класиране за първи клас в София. Това е една от лансираните промени от работната група, която подготвя критериите за прием. При първия вариант този допълнителен критерий даваше 16 т. По 6 т. ще получават деца с трайни увреждания, по 5 - кръгли сираци. Завършена подготвителна група в желаното училище дава 4 т. Децата с един починал родител ще имат 3 точки, от многодетни семейства - 2, а осиновените или отглеждани от приемни родители - по 1. Най-голямо предимство ще дава постоянен или настоящ адрес от поне 3 години в прилежащия район на училището, обясни зам.-кметът по култура и образование доц. Тодор Чобанов. Децата, които отговарят на този критерий, ще бъдат класирани в първа група. Във втора група ще са тези, чийто постоянен или настоящ адрес е до училището над 1 г., но регистрацията им е била променяна в последните от 1 до 3 г. В трета група остават тези, чийто адрес е бил сменен в последната година, а в четвърта - децата с адрес извън района на училището. Когато броят на децата в определена група по водещия критерий надхвърля местата за 1-и клас, кандидатите ще се подреждат според допълнителните критерии. Когато и по тях има повече деца с равен брой точки, за местата ще се прави жребий. В присъствие на родители и обществен съвет ще се теглят входящите номера на заявленията за кандидатстване.", "date": "2018.02.07", "title": "Брат или сестра ученик носи най-голям бонус за 1-и клас"}
{"url": "https://www.24chasa.bg/novini/article/6704893", "text": "Футболистът на “Монтана” Борислав Балджийски да изтърпи в затвора наказанието си от 3 г. за убийството на юрисконсулта от “Топлофикация” Петър Алексов. Това става ясно от решението на Върховния касационен съд (ВКС), с което делото срещу юношата на “Левски” е върнато на долната инстанция за поправка на наказанието. През юли м.г. апелативният съд в София отмени 4-годишната ефективна присъда на полузащитника и замени наказанието с условно от 3 г. с 5-годишен изпитателен срок. Делото попадна във ВКС, след като майката на жертвата и подсъдимият футболист не останаха доволни от изхода му. Виолета Алексова поиска виновникът за смъртта на сина ѝ да лежи в затвор, а Балджийски - да бъде оправдан. От решенията на първите две инстанции става ясно, че на 7 август 2013 г. разпрата между Алексов и футболиста тръгнала след обидна реплика на юриста към приятелка на Балджийски близо до казино “Милениум” на столичния бул. “Гоце Делчев”. Футболистът минавал оттам с кола, в която освен неговата приятелка се возел и негов приятел. След грубите думи Алексов се отдалечил. Полузащитникът обаче го настигнал и тогава му нанесъл фатален юмрук в лицето, след което юристът се сгромолясал на земята. Ударил главата си в метална шахта, получил черепно-мозъчна травма и издъхнал. Върховните съдии Лада Паунова, Красимира Медарова и Блага Иванова са категорични, че присъдата на футболиста не може да е условна. “Не е съобразено обстоятелството, че смъртта на Алексов е причинена в резултат на ненужна агресия, която многократно надхвърля повода за конфликта”, пишат в мотивите си те. Според ВКС, за да бъде присъдата условна, “трябва да има положителен извод, че целите на наказанието ще бъдат постигнати и без ефективното му изтърпяване”. В случая на Балджийски това не е така, сочат магистратите.", "date": "2018.02.07", "title": "Върховният съд поиска 3 г. затвор за Балджийски, убил юрист (Обзор)"}
{"url": "https://www.24chasa.bg/novini/article/6705016", "text": "За една година парите в оборот са се увеличили с 10,95%, показват последните данни на БНБ. В края на декември 2017 г. те са били 15,7 млрд. лв. срещу 14,2 млрд. в края на 2016 г. Най-чувствителен по традиция е бил ръстът им в четвъртото тримесечие на 2017 г., когато те са се увеличили с 623,4 млн. лв., или с 4,13% . Анализатори обясняват ръста на парите, с които се разплащам, е с по-големия БВП, респ. с произведените в повече стоки и услуги и с увеличението на реалните доходи. Делът на банкнотите в общата стойност на парите, които са в оборот, остава почти непроменен - книжните пари са 97,64% и са с 0,01% повече в сравнение с декември 2016 г. Средната по стойност условна банкнота е 33,85 лв., като през четвъртото тримесечие тя се е увеличила с 0,18 лв., сочи статистиката на БНБ. За едногодишен период тя е добавила към стойността си 1,35 лв., или 4,17%. Обяснението на експертите е, че нарастването на условната средна банкнота е резултат от високия темп на ръст в паричното обращение на броя банкноти от 50 и от 100 лв. и от постепенната замяна на двулевовата банкнота с монета. Към края на декември 2017 г. делът на разменните монети в стойността на парите в обращение е само 2,31%, като той продължава да намалява. Средната по стойност разменна монета в обращение в края на 2017 г. е 0,16 лв., толкова, колкото беше тя и в края на септември. За едногодишен период нейната стойност е нараснала с 0,01 лв., което отразява замяната на хартиената двулевка с металната. ", "date": "2018.02.07", "title": "За година парите в оборот се увеличиха с 1,5 млрд. лв."}
{"url": "https://www.24chasa.bg/novini/article/6705028", "text": "Екопечка на пелети, която не замърсява - това е най-доброто решение на проблема с въздуха в София, убедени са експертите. Пилотно общината ще раздаде уреди на социалнослаби семейства. Загрижени столичани обаче вече успяха сами да се снабдят с иновативния отоплителен уред, който пази околната среда. Откриваме такава пелетна камина в заведение на централна софийска уличка. Собственикът на кафенето я избира именно защото е еко. Освен това поддръжката и почистването ѝ са лесни и удобни. “А и дървата поскъпнаха, с пелети е много по-изгодно”, казва управителят г-н Атанасов. “ Харчи ток, колкото ед на стоватова крушка, което е нищо. Работи по цял ден. А в най-големите студове съм я оставял и цяла нощ”, допълва Атанасов. Така си е спестил и хамалогията с цепене и пренасяне на дърва, която му се е налагала със старата печка. “Перфектна си е, аз съм много доволен, препоръчвам я на всеки. радва се собственикът. Той купува печката през октомври 2017 г. от Варна. Доставят я безплатно и дори пристига с подарък прахосмукачка за почистването ѝ. Това топлещо екочудо струва 2000 лв. Но може да бъде закупено и на изплащане за 6 месеца. Така се падат по 300 лв. на месец. “Първоначалната инвестиция е по-висока, затова и много хора не могат да си я позволят, но пък след това става по-евтино”, разказва Атанасов. Има 2 г. гаранция. Пълни се с пелети. Те се продават в чувалчета по 15 кг. Цената на тон пелети варира в зависимост от сезона - през зимата е 400 лв., през лятото пада и до 320 и 360 лв. За 2 дни в заведението отива по едно чувалче, като печката може да побере 10 кг. Така за цялата зима е нужен 1 т пелети, обяснява управителят. Освен умно конструирания уред за чистотата на въздуха от решаващо значение е и какво точно се гори, т.е. съставът на пелетите. Има избор между такива от бук, дъб, слънчоглед, царевица, чам. Като най-качествени мъжът изтъква тези от бук и дъб. Чамът пък е най-малко препоръчителен, защото заради съдържащата се в него смола понякога запушвал датчиците. Има вариант да се смесват няколко вида пелети, без да има вреда за уреда. Камината се чисти 2-3 пъти седмично. “Вадя чекмедженцето и го изтупвам, разказва Атанасов. Печката поддържа температура до 40 градуса. Тежи между 70 и 80 кг., като най-тежка е чугунената горелка. Над 30 са кандидатите да получат безплатни пелетни печки по пилотния проект на Столичната община за намаляване на замърсяването, каза кметът на район “Нови Искър” Даниела Райчева. Срокът за подаване на документи изтича днес. Проектът е само за жителите на район “Нови Искър”, тъй като там има най-много села. Ще бъде сменена инсталацията на 30 домакинства, които сега се отопляват на твърдо гориво. Освен екопечка всяко семейство ще получи и пелети за един отоплителен сезон. С предимство ще са семейства с деца с увреждания, самотни майки, хора с ТЕЛК и др. През следващите 3 г. районната администрация ще проверява дали екопечките се ползват само с пелети.", "date": "2018.02.07", "title": "Екопечка харчи колкото крушка и не цапа въздуха"}
{"url": "https://www.24chasa.bg/novini/article/6705017", "text": "Всеки, който притежава банкова карта, вече може да превежда без такси както дължимите данъци и осигурителни вноски, така и задължения към други институции, събирани от приходната агенция, съобщиха от НАП. Това може да стане по два начина, казват експертите. Първият, най-лесен, е чрез новата услуга на НАП, достъпна чрез портала за електронни услуги, която функционира 24 часа в денонощието, седем дни в седмицата. Без такси клиентите на НАП могат да преведат задълженията си и чрез инсталираните физически ПОС терминали на работните места в салоните за обслужване на НАП. Освен че са безплатни, другото предимство на картовите преводи чрез т. нар. виртуален ПОС терминал и физическите ПОС терминали на НАП е, че плащането се отразява веднага в данъчно-осигурителната сметка на клиента. Това означава, че задълженията се погасяват на момента, а не за 24 или повече часа, както е при традиционните банкови преводи. От НАП обръщат внимание обаче, че когато се плащат задължения към други институции - например глоби от КАТ, или задължения, които са в процес на принудително изпълнение, погасяването им се отразява след допълнителна обработка и разпределение и отнема повече време. Към момента безплатните преводи са достъпни за притежателите на банкови карти Mastercard и Maestro, както и Bcard на БОРИКА. По-късно през годината се очаква и собствениците на карти Visa също да имат достъп до тази услуга. До момента от двете услуги на НАП са се възползвали 800 клиенти, като те са превели към бюджета близо 80 000 лв., съобщават още от приходната агенция. ", "date": "2018.02.07", "title": "Без такси при плащане на данъци на гишетата на НАП"}
{"url": "https://www.24chasa.bg/novini/article/6704970", "text": "Първата космическа спортна кола, се е насочила към астероидния пояс след Марс, по-далече от първоначалната цел, съобщи Асошиейтед прес. Ръководителят на американската компания \"Спейс Екс\" Илон Мъск потвърди новия маршрут на автомобила \"Тесла Роудстър\", който беше изстрелян като полезен товар на ракетата \"Фалкон хеви\" от Флорида. Той каза, че при последното запалване на ускорителите от най-горната степен спортната кола е изведена на орбита около Слънцето, която стига до астероидния пояс между Марс и Юпитер. Първоначалният план беше автомобилът да не стига по-далече от Марс, предаде БТА.  Зад волана на автомобила е манекенът Старман със скафандър. Илон Мъск не планира с ракетата \"Фалкон хеви\" да извежда хора в космоса, но работи по още по-голяма ракета за екипажи, които ще летят в далечния космос. Ракетата \"Фалкон хеви\" стана най-мощната, използвана сега. Тя е дълга 70 метра и е широка 12 метра. Съставена е от три ракети \"Фалкон 9\" и е снабдена с 27 двигателя. Стартовата й тяга е около 2200 тона. Представител на \"Роскосмос\" нарече изстрелването на \"Фалкон хеви\" с червения спортен автомобил като полезен товар \"добър рекламен ход\", целящ да привлече инвестиции, предаде ТАСС.", "date": "2018.02.07", "title": "Червеният кабриолет на Илон Мъск се насочи към астероидния пояс отвъд Марс (Видео)"}
{"url": "https://www.24chasa.bg/novini/article/6704985", "text": "В Ню Йорк започна заседание на Съвета за сигурност на ООН, на което се обсъжда редовният доклад на генералния секретар Антониу Гутериш за ситуацията в Косово и работата на мисията на ООН ЮНМИК, предаде Танюг. Сърбия е представена на заседанието от външния министър Ивица Дачич, който ще представи своя оценка за ситуацията в Косово. От косовска страна на обсъждането на доклада присъства косовският посланик в САЩ Вльора Читаку, предаде БТА. В редовния си доклад Гутериш остро критикува властите в Прищина, които са \"върнали назад\" процесите, свързани с работата на Специалния съд за военни престъпления в Косово и демаркацията на границата с Черна гора. Той отчита и видимо изоставане в ключови области, особено в прилагането на законите. Като едно от най-важните събития през трите месеца, за които се отнася докладът /16 октомври 2017 - 16 януари 2018 г./, Гутериш посочва убийството на косовския сръбски политик Оливер Иванович в Косовска Митровица. Генералният секретар отбелязва още, че през 2017 г. в Косово са се върнали 498 изселени лица - най-малък брой от 2000 г. насам.", "date": "2018.02.07", "title": "ООН разглежда доклад на Антониу Гутериш за Косово"}
{"url": "https://www.24chasa.bg/novini/article/6704987", "text": "Лидерът на Германската социалдемократическа партия (ГСДП) Мартин Шулц заяви днес, че ще се оттегли от поста и ще бъде заменен от председателката на парламентарната група на партията Андреа Налес, съобщи Ройтерс. Шулц направил това изявление на среща с високопоставени членове на ГСДП, посочил участник в срещата. Лидерът на ГСДП, която регистрира най-слабите си резултати от 1949 г. на изборите през септември, заявил, че партията е в трудна ситуация и ще може да се възстанови само с ново лице на ръководния пост, предава БТА. Според източника смяната в ръководството ще се извърши в началото на март, след като бъдат огласени резултатите от гласуването на членовете на ГСДП дали да бъде подкрепено постигнатото днес коалиционното споразумение с консервативния блок на канцлера Ангела Меркел. Ръководството на ГСДП реши днес, че членската маса на ГСДП, наброяваща 463 723 души, ще гласува от 20 февруари до 2 март, а резултатите се очаква да бъдат оповестени на 4 март. Очаква се 62-годишният Шулц да стане външен министър в новото коалиционно правителство.", "date": "2018.02.07", "title": "Мартин Шулц напуска лидерския пост на Германската социалдемократическа партия"}
{"url": "https://www.24chasa.bg/novini/article/6704995", "text": "След четири месеца преговори в Германия бе договорено ново коалиционно правителство. Ако то успешно преодолее и последните бариери пред съставянето му, Ангела Меркел може да започне четвъртия си мандат като канцлер. Цяла нощ продължиха преговорите през последния ден от срока, в който консерватори и социалдемократи си бяха дали за постигане на компромис. Малко преди 10 часа сутринта в сряда те обявиха, че коалиционният договор е готов. Вече са ясни и бъдещите министри в новото правителство. Външен министър става досегашният лидер на социалдемократите Мартин Шулц. Вътрешните работи ще се ръководят от баварския лидер Хорст Зеехофер. Финансите се поемат от влиятелния социалдемократ Олаф Шолц. Смята се, че новият коалиционен договор е повлиян силно от социалдемократите и те са прокарали голяма част от темите си в него. Това бе остро критикувано в Бундестага от популистите от Алтернатива за Германия, според които християндемократите губят от този договор. Меркел обяви, че стабилният бюджет остава висш приоритет, макар в четвъртия ѝ мандат да има предвидени и много инвестиции в транспортната инфраструктура и в социалната сигурност. Дали ще има ново правителство, зависи вече само от членската база на социалдемократическата партия. В идните седмици 460 000 членове на ГСПД трябва да гласуват дали са “за”, или “против” участие в голяма коалиция. Вчера конституционният съд отхвърли опити тази процедура да се спре като недемократична. Критици на подлагането на гласуване посочват, че правителство в Германия се избира от 60 милиона избиратели, а не от 460 000 членове само на една партия. Според съда обаче всяка партия има право демократично чрез гласуване да реши дали да участва в управлението. Ако коалицията се състои, тя ще е четвъртата голяма в историята на Германия. Първата е с канцлера Курт-Георг Кисингер, а втората и третата – с Ангела Меркел. Новият коалиционен договор обещава пробив в европейската политика и промяна в Германската – поне такова е и заглавието му: “Нов пробив в Европа. Нова динамика в Германия. Нова основа за Германия”. Той е 178 страници и в него са уточнени дори такива детайли като имат ли право животновъди да отстрелват вълци, заплашващи стадата им. Партиите се разбраха за горна граница на бежанците, които страната може да поема годишно – между 180 000 и 220 000. За Европа акцентът пада върху нуждата Германия да стане по-активна в дебатите за укрепването на общността. Берлин е готов за целта да плаща по-високи вноски в бюджета в Брюксел. Настоява се за споделена отговорност в бежанската криза. Пазарът на труда също ще бъде реформиран. Срочни договори вече могат да се сключват само за година и половина, отпада верижното им удължаване като досега. В образованието ще потекат повече пари, след като се промени законът и федерацията започне да се включва в бюджетите на провинциите за него. Въвежда се дигитилазиринето на учебния процес. Жилищната политика също ще е подложена на промени. Държавата ще инвестира 2 милиарда в строеж на социални жилища за нуждаещи се. На семействата ще се полагат 1200 евро на дете при помощ за покупка или строеж на собствено жилище. Стъпка по стъпка ще отпадне данъкът солидарност, който западните провинции плащат на източните за изравняване на стандартите. Увеличават се детските, улесняват се хората, гледащи възрастните си роднини да взимат платен отпуск. Пенсиите няма да падат под 48% от заплатата.", "date": "2018.02.07", "title": "Коалицията в Германия договорена (Обзор)"}
{"url": "https://www.24chasa.bg/novini/article/6705020", "text": "На 20-ия си рожден ден в обсебване бе обвинен Емилиян Йорданов, който бе заснет от камера как краде телевизор от апартамент, който наел за ден. Младежът е задържан за 72 часа. Видеото с кражбата на телевизора бе качено на 3 февруари във фейсбук. На клипа, публикуван от Красимира Хаджииванова, се вижда как Емилиян изнася телевизор. Той го задига от апартамент, който наел за ден от приятел на Красимира. Обявата била публикувана в платформата букинг, която се ползва за настанявания с кратък престой. В публикацията с видеото Красимира пише, че Емилиян е крадецът. Посочва и че младежът има криминални регистрации. Преди да се предаде в полицията на 6 февруари, Емилиян В понеделник заяви пред “24 часа”, че това е първата му криминална проява. Каза, че задигнал телевизора, защото с негов приятел взели 5000 лв. заем от лихвар, който ги притискал и заплашвал да го върнат. Парите от кредита изхарчили по дискотеки за няколко дни. След видеото пък майка му го изгонила от дома му. Същото твърди и пред тв “България он еър” Във вторник сутринта се появи и по “Нова тв” заедно с приятел, който криеше лицето си. Емилиян се държа нагло, каза, че обрали апартамента, “за да покажат какъв смешен народ сме”. Разви тезата, Йорданов твърди, че от полицията не го били търсили. Шефът на СДВР Ивайло Иванов каза пред журналисти, че служителите му са ходили на адреса на момчето, но го нямало. Самият Емилиян се обадил в 1-о РУ и казал, че ще се предаде, обясни Иванов. Йорданов отишъл с анонимния си приятел и сам се предал в районното около обяд във вторник. Двамата били задържани за 24 часа. След като те изтекоха, в сряда от Софийската районна прокуратура обвиниха Емилиян в обсебване и го задържаха за 72 часа. Оказало се, че срещу току-що навършилия 20 години младеж има 15 сигнала само в София за последната година. Първият е от 15 февруари м.г. и е за задигнат мобилен телефон. Той струвал 60 лв. и тъй като представлява незначителен случай, делото е прекратено. 4 дни по-късно Йорданов откраднал 4 джойстика за плейстейшън. И тук му се разминало заради ниската им стойност - общо 300 лв. Следващото му “геройство” е на 10 март, тогава задигнал телефон. Отново няма дело, а от прокуратурата казват, че полицията не им докладвала, че младежът вече имал 2 кражби в рамките на година, а стойността им надвишавала 150 лв. Така щели да разберат, че става дума за системно престъпно поведение. Преписката е прекратена. На 24 март Йорданов е във вихъра си - от две различни места задига по един велосипед. По едното дело е обвинен за обсебване, а по другото скоро ще попадне под ударите на закона. Следва ново задигане на телефон и отново му се разминава. За 2 месеца завлича и трима таксиметрови шофьори с по 35 лв. Моли ги да го закарат до банка и там иска парите, уж за да плати такса. Обещава, че ще се върне да оправи сметката, след което бяга. Заради липсата на данни за предните му подвизи случаите са сметнати за маловажни. Такава е съдбата и на друго дело за обсебване на телефон. Йорданов обаче има обвинение за грабеж на часовник. За да го задигне, заплашил ученик, че ще го пребие, ако не му го даде. Има и обвинение за присвоен телефон. През 2018 г. пък успял още в началото на януари да задигне още едно колело и ще бъде обвинен за обсебване. По делото за задигането на телевизор от прокуратурата ще му искат постоянен арест в петък.", "date": "2018.02.07", "title": "Заснетият от хазяи да краде телевизор с 15 кражби за 1 г."}
{"url": "https://www.24chasa.bg/novini/article/6704877", "text": "Стряскащите 3496 лева за квадратен метър продължават да чакат реститутите, които заградиха част от площада в Пловдив. “Не съм чувал досега такава цена!”, изумен е главният юрист на общината Илиан Иванов. Венета Станева, една от 30-те собственици на имота, призна, че чакат от общината да им плати 1 милион лева, а не 600 000 лв. обезщетение за техните 286 кв. метра. “Теренът е на най-хубавото място в града и като ги поделим между всички съсобственици, какво ще получим?”, пресмята Станева. Според юриста Иванов това е непосилно за общината. Центърът на Пловдив продължава да е ограден с телена мрежа, опъната върху метални колове Те пък са забити в каменната настилка и захванати с болтове. Поставена е порта с брава и секретен ключ. Стотици всеки ден се спират и цъкат край заграждението. \"Само звънецът липсва\", подмята минувач. Общински полицаи и охранители си прехвърлят вината кой е проспал оградата с табелата “Частен имот”. Как никой не е забелязал, че бригада с бормашини пробива настилката, за да забие коловете. “Чуваше се голям шум. Действаха чевръсто. Взеха ток от централната поща и за три часа заграждението беше монтирано. През това време не се мярна полицай\", обясни продавачка от сергията за вестници. Камерите по главната улица не били насочени към този имот и в диспечерския център не видели поставянето на заграждението, е обяснението на шефа на “Общинска охрана” Александър Стайков. Всеки ден на площада нещо се случвало и вероятно пък полицаите са решили, че с бормашините някой монтира артинсталация Градските власти са в шах. Зам.-кметът по строителството Димитър Кацарски не може да събори оградата, защото не е масивна и не е незаконен строеж, каквито санкционира Законът за устройство на територии. Сагата с тези “златни” 286 квадратни метра е от 1999 г., когато областният управител Андон Андонов ги възстановил със своя заповед. По онова време управлява правителството на Иван Костов. Днес на тези, които се дивят как управникът е върнал част от площада, Андонов отговаря, че не е имал какво да прави, защото хората водили дела и ги спечелили. Попитан може ли да се връща площад, който е публична собственост, той все още е убеден, че може. “Аз не съм турски кадия криво да седя и право да съдя Имало е отдел “Държавна собственост”, където специалистите са преценили, че трябва да възстановим имота”, обяснява Андонов. Историята се заплете още повече, когато преди години сегашният кметски екип реши да отчужди мястото. До него има непроучена археология, а тя е част от северния Римски форум. Намерението на местната управа е да го свърже със западните пропилеи, т.е. с входа на античния площад на Филипопол. Това обаче се оказа невъзможно, тъй като точно върху този терен рестутите бяха поставили 4 магазина като временни обекти, които отдаваха и събираха наеми. Общината се отказа да атакува заповедта за реституцията с аргумента, че няма как част от площада на Пловдив, който е публична собственост, да е частна, и заведе дела само за магазините. Те бяха съборени на 24 ноември 2017 г. Един от собствениците - Цоньо Буров, се барикадира зад загражденията. С камера в ръка заснемаше събарянето. “Ще заведем дело в Страсбург и ще го спечелим”, закани се той, размахвайки нотариален акт. Тогава зам.-кметът Кацарски бе убеден, че теренът е общински и съдът се е произнесъл в полза на градската управа. Адвокатът на реститутите Паулина Христева е сигурна, че общината никога не е оспорвала собствеността, и затова нейните клиенти са в правото си да обозначат своя имот. Юристката от дирекция “Общинска собственост” Мирослава Сукарева е категорична, че съдебните дела не са приключили. “Самите те бяха завели дело за собствеността, но си оттеглиха молбата. Твърдят, че имотът е техен, но имат само един констативен нотариален акт. Не притежават удостоверение, че теренът не е общинска собственост”, посочи Сукарева. Тя е категорична, че реституираните 286 кв. метра са общински, и се водят улична регулация.", "date": "2018.02.07", "title": "1 000 000 лв. вече струва подпис на областния  в Пловдив от 1999 г. (Обзор)"}
{"url": "https://www.24chasa.bg/novini/article/6704847", "text": "Подсъдимият И.Т. се е признал за виновен за незаконно държане и отглеждане на марихуана и е сключил споразумение с Окръжната прокуратура в Благоевград, което съдът е одобрил, съобщиха от прокуратурата. На 14 юли 2017 г. е установено, че в стопански постройки и в имот в местността \"Църногор\", в землището на петричкото село Михнево, подсъдимият незаконно държал високорисково наркотично вещество - коноп /марихуана/ в големи размери. Дрогата била разпределена в найлонови чанти, като част от тях били укрити в пластмасови бидони. Общото тегло на откритата у подсъдимия марихуана е 8425 грама, на стойност 50 550 лева. Освен това, в оранжерия, намираща се на същото място, И.Т. в нарушение на Закона за контрол върху наркотичните вещества и прекурсорите отглеждал пет растения канабис. На подсъдимия И.Т. е наложено едно общо наказание в размер на три години \"лишаване от свобода\" с петгодишен изпитателен срок и глоба в размер на 10 хиляди лева.", "date": "2018.02.07", "title": "Условна присъда и 10 000 лева глоба за мъж, отглеждал марихуана в петричко село"}
{"url": "https://www.24chasa.bg/novini/article/6704848", "text": "Гръцкото правителство заяви, че е задвижило плановете си за легализиране на отглеждането на медицински канабис, като се аргументира, че растящият интерес от страна на инвеститорите може да помогне на усилията за излизане на страната от кризата, предаде Асошиейтед прес. Закон за легализиране на производството на канабис беше внесен в парламента днес и се очаква да бъде гласуван по-късно този месец, предава БТА. Гърция разреши употребата на медицински продукти от канабис миналата година, но в момента разчита само на внос, докато се подготви законова рамка за отглеждане на културата в страната. Правителствени представители, представящи подробности от проекта, заявиха, че се надяват, че вътрешното производство и преработка може да привлекат инвестиции на стойност 1,5 милиарда евро в рамките на три години. Според проектозакона лицата, отглеждащи канабис, трябва да бъдат най-малко на 21 години, да нямат присъди, свързани с наркотици, и да разполагат с най-малко 4 декара земя.", "date": "2018.02.07", "title": "Гърция планира да легализира отглеждането на медицински канабис"}
{"url": "https://www.24chasa.bg/novini/article/6704870", "text": "Германският бизнес изрази скептицизъм към постигнатото коалиционно споразумение между консерваторите на канцлера Ангела Меркел и социалдемократите, предаде ДПА. \"Това споразумение е дори по-ужасно, отколкото се очакваше\", заяви Оливер Цандер, ръководител на работодателската организация в сектора на металургията Гезамтметал (Gesamtmetall), предаде БТА. \"Доставчиците на услуги ще бъдат разочаровани, а социалната държава ще експлодира. Това е тъжен ден за страната\", каза той. След обявяването на споразумението Меркел посочи, че консервативният й блок е трябвало да направи компромиси в преговорите с Германската социалдемократическа партия (ГСДП), която получи трите основни министерства - на финансите, на външните работи и на труда и социалната политика. Дясноцентристката ГСДП се бори Германия да изостави двустепенната си система за здравно осигуряване и да намали възможността на компаниите да ограничават условията на труд. Много от подробностите по сделката все още не са обявени. Германската промишлена и търговска камара изрази опасения за споразумението. \"Икономиката се радва заради някои добри бъдещи инвестиции, но в същото време има опасения за скъпите тежести в бъдеще, които ще засегнат най-вече бизнеса\", каза президентът на камарата Ерик Швайцер. Той порица бъдещите коалиционни партньори за липсата на иновации спрямо дигитализацията. \"Германската промишленост като цяло не е доволна от коалиционното споразумение\", посочи Дитер Кемпф, президент на Федерацията на германската промишленост. Германските работодатели се оплакаха от липсата на гъвкавост. По въпросите на трудовия пазар и социалната политика в договора \"липсва икономически усет и той означава по-слаба гъвкавост за компаниите, но и повече тежести и регулации\", отбеляза Инго Крамер, ръководител на Конфедерацията на германските работодателски организации.", "date": "2018.02.07", "title": "Германският бизнес недоволен от коалиционното споразумение"}
{"url": "https://www.24chasa.bg/novini/article/6704728", "text": "Жалби блокират старта на проекта за новата магистрала Русе - Велико Търново, след като 60 човека от търновското село Хотница са атакували избраното трасе. \"Ние не сме против магистралата, а против това тя да минава над главите ни и да пресича защитената зона \"Търновски височини\". Пътният възел към Самоводене, Павликени и т.н ще е на 250 метра от селото, което ще вкара тежкия трафик при нас. Никакви шумозащитни съоръжения няма да ни предпазят, а като прибавим и това, че над главите ни ще има 50–метров мост, си представете какво ще е в Хотница\", казват недоволните. Те изпратили предложение трасето да мине източно от Ресен, а не западно, както е сега и да е близо до Горна Оряховица, Лясковец, железопътния възел и летището. Междувременно стана ясно, че и Сдружение \"Граждани за пътен контрол\" е внесло жалба във Върховния административен съд срещу решението на министъра на околната среда и водите, с което се одобрява доклада по ОВОС и инвестиционното намерение за автомагистрала Русе – Велико Търново. Основната причина е, че Горна Оряховица остава в крайно неизгодна позиция и е пренебрегната за сметка на други общини по протежение на магистралата, обясняват от Сдружението, което е създадено от жители на общината, но и на Велико Търново, София и др.. Върховният административен съд трябва да се произнесе до 6 месеца, а заради сроковете строителството на новата магистрала се забавя и вероятно няма да започне през 2019-та, както бе планирано.", "date": "2018.02.07", "title": "Жалби спират магистралата Велико Търново- Русе"}
{"url": "https://www.24chasa.bg/novini/article/6704747", "text": "Екипи на „Митническо разузнаване и разследване\", под ръководството на Окръжна прокуратура - Пловдив, са провели в град Пловдив специализирана операция по линия на противодействието на разпространението на нелегални тютюневи изделия. Това съобщиха от пресцентъра на Агенция \"Митници\". Задържани са 43 556 кутии (871 120 къса) цигари от различни марки без валиден български акцизен бандерол. Материалите са докладвани на Районна прокуратура - Пловдив. Образувано е досъдебно производство по описа на Митница Пловдив.", "date": "2018.02.07", "title": "Иззеха 871 120 къса цигари без бандерол при специализирана операция в Пловдив"}
{"url": "https://www.24chasa.bg/novini/article/6704756", "text": "Турция е изпълнила всичките 72 изисквания на ЕС, за да отпаднат визите за турски граждани при пътуванията им в блока, заяви днес Ибрахим Калън, говорител на турския президент Реджеп Тайип Ердоган, предаде Асошиейтед прес. Калън заяви, че Турция е изпратила на ЕС съответните документи преди срещата на високо равнище ЕС-Турция през март. Президентският говорител изрази надежда, че през 2018 г. визите за турските граждани ще отпаднат и това ще даде нов импулс на отношенията на Турция със съюза, предава БТА. Визовата либерализация е важен елемент от споразумението между Турция и ЕС от 2016 г. за спиране на мигрантския поток към Европа, но Турция не бе изпълнила всичките 72 критерия, сред които промяна на антитерористичното си законодателство, отбелязва АП. Калън каза, че вече няма неизпълнени критерии, но не даде подробности. Турският посланик в ЕС Фарук Каймакчъ се е срещнал днес в Страсбург със заместник-председателя на Европейската комисия Франс Тимерманс и му е предал документ относно визовата либерализация, съобщава ДПА. Европейската комисия сега ще проучи документа внимателно, заяви говорителка на ЕК и допълни, че спазването на критериите изисква \"законодателни и процедурни промени\", съобщава АП. Основният проблем е турското антитерористично законодателство, което според Брюксел е формулирано твърде неясно и се прилага широко срещу опозиционни фигури, посочва ДПА. Европейската комисия потвърди днес, че Ердоган ще се срещне на 26 март във Варна с председателя на Европейската комисия Жан-Клод Юнкер, председателя на Европейския съвет Доналд Туск и с българския премиер Бойко Борисов, чиято страна председателства съюза. Говорител на Комисията каза, че разговорите ще бъдат съсредоточени върху теми от взаимен интерес и последния развой на събитията в Турция. По думите на говорителя на ЕК Александер Винтерщайн \"това очевидно включва и върховенството на закона и основните права\". Европейският съюз е загрижен от акциите срещу медии и в съдебната система в Турция след опита за преврат и от военната кампания в Северна Сирия. В същото време съюзът внимава да не ядоса държава, от която зависи за ограничаване на потока от мигранти към Европа, отбелязва АП.", "date": "2018.02.07", "title": "Турция твърди, че е изпълнила критериите за отпадане на визовия режим"}
{"url": "https://www.24chasa.bg/novini/article/6704757", "text": "Учените откриха, че милиарди вируси „пътуват” около земната атмосфера, съобщава „Скай Нюз”, цитиран от   Вирусите се пренасят чрез органични частици във въздуха и газовете. След това те падат на земята с дъждовете. Това откритие обяснява защо генетично идентични вируси могат да се намерят в различни части на света, на огромни разстояния. Учени от университети в Канада, Испания и САЩ за първи път успяха и да отчетат броя на вирусите, които отиват в атмосферата. Бройката е огромна, като учените твърдят, че става въпрос за милиарди вируси на квадратен метър. Бактериите и вирусите не стигат до височините на стратосферата, но въпреки това се издигат над зоната, в която се развиват повечето климатични условия. Учените твърдят, че в тропосферата вирусите могат да пропътуват хиляди километри, преди отново да попаднат на земната повърхност. От всеки квадратен метър се пренасят по 800 милиона вируса към най-ниската част на атмосферата, твърди вирусологът от Университета в Британска Колумбия Къртис Сътъл.", "date": "2018.02.07", "title": "Стотици милиарди вируси се разпространяват по атмосферата"}
{"url": "https://www.24chasa.bg/novini/article/6704776", "text": "Хиляди африканци, поискали убежище в Израел, протестираха днес срещу плановете на властите да ги депортират, предаде Асошиейтед прес. Правителството на Израел е дало на мигрантите 60 дни срок да приемат предложението да напуснат страната и да заминат за неуточнена държава в Африка, вероятно Руанда, ако се съди по разказите на вече отпътувалите. Съгласилите се ще получат 3500 щатски долара и самолетен билет. След 1 април отказалите ще бъдат вкарани в затвора за неопределено време, предава БТА. Протестиращите мигранти с боядисани в бяло лица се събраха пред руандското посолство в Израел, за да призоват Руанда и президентът й Пол Кагаме да не сътрудничат с Израел. \"Кагаме, ние не сме за продан\", пишеше на един транспарант. \"Щяхте ли да ме депортирате, ако бях бял?, гласеше друг. В Израел пребивават 40 хиляди мигранти, повечето от Еритрея и Судан, които казват, че бягат от насилие. Израел твърди, че повечето от тях търсят работа.", "date": "2018.02.07", "title": "Хиляди мигранти протестират в Израел срещу планове да бъдат депортирани (Снимки)"}
{"url": "https://www.24chasa.bg/novini/article/6704785", "text": "Министър-председателят на Сърбия Ана Бърнабич заяви, че приетата от ЕС Стратегия за Западните балкани е важно послание, което признава индивидуалните резултати на страните от региона по пътя им към Съюза. Според нея, страната трябва „да продължи да приема реформите, докато регионалното сътрудничество ще продължи да бъде приоритет“, предаде сръбското радио В92. „Горда и щастлива съм заради това, че нашата страна е призната за водач. Ние работихме здраво, за да постигнем това и ще имаме още много работа в близките дни, месеци и години“, заяви тя. Според нея „Сърбия трябва да работи ежедневно, за да се присъедини към европейското семейство на нациите“ и допълни, че Стратегията „предполага по-голямо присъствие на ЕС под формата на нови и положителни инициативи“, предаде \"Фокус\". Тя допълни, че сътрудничеството в региона ще остане един от приоритетите за Сърбия и че посещението на европейския комисар по разширяването Йоханес Хан е нещо изключително важно, защото дава ясен сигнал, че „сме в правилната посока“.", "date": "2018.02.07", "title": "Ана Бърнабич: ЕС ни приема за лидер, ще работим значително по-здраво"}
{"url": "https://www.24chasa.bg/novini/article/6704770", "text": "“Мемфис мийт” създава лабораторно първото си говеждо месо през февруари 2016 г., а година по-късно - през март, се появяват пилешко и патешко. Алтернативата на месото винаги е представлявала интере, а учени и преди са успявали да култивират месото в лаборатории. В Сан Франциско обаче “Мемфис мийт” прави пробив не само защото създава много фини частици изкуствен протеин, а и защото успява да го комбинира с изкуствени масни клетки. Иначе компанията е млада - основана през 2015 г. от Ума Валети - кардиолог, Уил Клем - тъканен инженер,  и Николас Геновез - изследовател на стволови клетки. Тримата инвестират в производството на чисто месо от самопроизводителни животински клетки, които да задоволят увеличаващото се потребление на чист протеин и да щадят околната среда. През 2017 г. една от най-големите световни земеделски компании - Cargill, се присъединява към Бил Гейтс, основателя на Microsoft, Ричард Брансън, основател на Virgin Group и Джак Уелч, бившия президент на General Electric', за да произведат месо, пише Forbes. Благодарение на тези прочути спонсори “Мемфис мийт” е събрала финансиране от 22 милиона долара и започва производството на лабораторнo месо. Как става? Отделят се стволови клетки от животинска мускулна тъкан. В лабораторни условия и с помощта на хранителни вещества, химикали и високо съдържание на кислород клетките започват да се развиват и регенерират. “Мемфис мийт” използва и фетален серум от кръвта на неродените животни, за да провокира процеса на делене на клетките. След три седмици се образуват повече от 1 милион стволови клетки, които се сливат на малки ивици мускули с дължина около сантиметър и дебелина няколко милиметра. След това те се смесват с мазнини и оцветители до получаването на месо, разказва BBC. Тъй като тъканта няма капилярна система за транспортиране на кръвта, клетките се отглеждат в изключително тънки слоеве, за да получат достатъчно кислород.  Ума Валети споделя пред Bloomberg, че лабораторното месо е предизвикателство както за околната среда и човешкото здраве, така и за хуманното отношение към животните. Сет Бенън - един от инвеститорите в проекта, разказва, че вместо да се убиват животни като източник на протеини, може да използваме биологията и да създадем протеин директно. защото вкусът ще е добър, екологично по-чисто е и неговото производство вреди много по-малко на околната среда. Ричард Брансън очаква до 30 г. да не е нужно да се убиват животни, а месото да е много по-здравословно за консумация. Бургерите с “Мемфис мийт” дебютираха в 4 ресторанта в Ню Йорк и три в Калифорния. Мненията са, че месото има доста близък вкус до истинското, но е малко по-сухо. Следващата цел е то да се появи в магазините във Великобритания. Първата линия на лабораторното месо ще включва хотдог, колбаси, бургери и кюфтета, като рецептите ще бъдат разработени от готвачи. Очаква се тези продукти да се купуват в американските магазини до 2022 г. ООН през 2006 г. предупреди, че отглеждането на животни е по-вредно за емисиите на парниковите газове от взетите заедно всички автомобили, самолети, камиони и лодки. Очаква се до 2050 г. тези вредни емисии да нараснат с още 30%. Ума Валети споделя пред Guardian, че ако само американците се хранят с лабораторно месо, Главният проблем е свързан с различните култури, с които се хранят животните. Според проучване на WWF oгромният мащаб на отглежданите култури, като например соята, води до необратими загуби на обработваема земя и видове животни. Средно европеецът консумира 61 килограма соя, ядейки месо. Стопанствата с добитък произвеждат метан, който увеличава глобалното затопляне, а почвата и торовете произвеждат огромно количество въглерод. Производителите на лабораторно месо са убедени, че то има бъдеще и заради увеличаването на консумацията. Търсенето на месо в Северна Америка от 2011 до 2020 г. се е увеличило с 8%, в Европа - със 7%, а в Азия с - 56%, според Организацията за икономическо сътрудничество и развитие, отбелязва Washington Post. Лабораторното месо, което щади природата, спечели привърженици сред защитниците на животни. Индустриалното производство обаче на Вестник Guardian отбелязва, че шест интензивно отглеждани пилета имат същото количество омега 3, което се е наблюдавало в едно пиле през 70-те години на миналия век. През 2017 г. 673-ма американци са опитали синтетичното место и 2/3 са признали, че ще го направят втори път, но само половината биха го консумирали редовно. Затова и Ума Валети е сигурна, че доверието ще се увеличи, ако хората свободно видят как се “ражда” в лабораториите това месо. Отделът за храните, лекарствата и земеделието в САЩ също не е убеден дали процесът на клетъчно култивиране е безопасен за хората и дали тези продукти могат да се считат за месо. Регулаторните органи недоумяват как ще контролират производството и качеството. Най-сериозната бариера, по-голяма от недоверието, е космическата цена, на която през 2017 г. се продава това месо - 450 грама говеждо са стрували 2400 долара.", "date": "2018.02.07", "title": "TrendY: Вече продават месо, което не е от животно. Скъпо е"}
{"url": "https://www.24chasa.bg/novini/article/6704809", "text": "Днес – 7 февруари 2018 г., английският върховен съд (The High Court of Justice) се произнесе по делото, заведено от Empreno, свързано с покупката на дружеството InterV Investment Sarl, което индиректно притежава 100% от акциите на БТК, съобщиха от компанията. Съдът постанови, че претенциите на Empreno Ventures Limited и LIC Telecommunications за разваляне на сделката са неоснователни. Съдебното решение отхвърля претенциите на Empreno и LIC Telecommunications за отмяна на сделката за продажба на индиректния собственик на БТК. С това решение отпадат и последните претенции, свързани с промяната на собствеността на БТК преди 2 години. Пореден съд, в различна юрисдикция, потвърждава несъстоятелността на претенциите на Empreno към групата на БТК. Българският съд потвърди на три инстанции (включително от Върховния касационен съд), че Empreno няма основание да претендира прогласяването на нищожността на документите във връзка с проведената съгласувателна процедура по реда на облигационната емисия, емитирана от БТК. Люксембургски съд в средата на януари също отхвърли всички искове на LIC Telecommunications към БТК. В средата на миналия месец беше отхвърлена поредната жалба пред Върховния административен съд срещу решението на Комисията за защита на конкуренцията, с което бе разрешено придобиването на InterV от Вива Телеком (Люксембург) С.А.", "date": "2018.02.07", "title": "Английският върховен съд отхвърли иска срещу продажбата на БТК"}
{"url": "https://www.24chasa.bg/novini/article/6704819", "text": "На мен не ми харесва референдуми да се плащат с наши и ваши пари. В нашето законодателство няма определение \"джендър\", а еднополовите бракове не са приети. Това каза лидерът на НФСБ и вицепремиер Валери Симеонов пред   за предложения от лидера на ВМРО Красимир Каракачанов референдум дали българите искат еднополови бракове. \"Категорично съм срещу Истанбулската конвенция и съм убедил лично няколко министри от ГЕРБ - Московски, Ананиев, Нено Димов. В последния момент накарах и Горанов да гласува, защото стои до мен\", каза Симеонов. \"\"Джендър\" е въпрос на превод, затова текстът е даден на Конституционния съд. Поведението на ВМРО не е коректно, защото искат да се използват държавни пари за самореклама. Не е редно да се дадат 20 или 30 млн. лева за реклама на партия. Тях ги интересува да направят каквото направи Слави Трифонов\", каза още Симеонов. \"Г-н Каракачанов си позволява да спекулира, че в Унгария и Хърватия има такъв референдум. Използва политически приоми, за да се аргументира. В момента и там се обсъжда Истанбулската конвенция\", добави още той.", "date": "2018.02.07", "title": "Симеонов: Убедих министри от ГЕРБ да гласуват срещу Истанбулската конвенция"}
{"url": "https://www.24chasa.bg/novini/article/6704832", "text": "Сирийският град Африн е останал без централно водоснабдяване в резултат от артилерийски обстрелпо пречиствателната станция в покрайнините на града от страна на турските въоръжени сили, предава РИА Новости. „Осколките повредиха оборудването в главната сграда, затова и станцията не може да подава вода в Африн. Завъзстановяването ще са нужни една или две седмици“, съобщи сътрудник на станцията. Според него натериторията на пречиствателната станция са се взривили пет снаряда, шести е паднал, без да се взриви, восновния резервоар. Служителят на станцията отбеляза, че осколките на един от снарядите е извел от строя няколко пулта за управление и централния блок. Още един снаряд е нанесъл щети на хлориращата станция. Според него това ще затрудни положението на жителите и бежанците в града.", "date": "2018.02.07", "title": "Африн е останал без прясна вода след турския артилерийски обстрел"}
{"url": "https://www.24chasa.bg/novini/article/6704840", "text": "Трус с магнитуд 5,7 беше регистриран на източното крайбрежие на остров Тайван, съобщи правителството, цитирано от Ройтерс. Земетресението е станало близо до град Хуалиен -   и където спасителните работи продължават, предаде БТА. Според Геофизичния институт на САЩ епицентърът на новото земетресение е бил на 21 км североизточно от града, а огнището - на дълбочина от 11 км. Седем души загинаха при вчерашното земетресение, а 67 все още са в неизвестност.", "date": "2018.02.07", "title": "Ново силно земетресение в Тайван"}
{"url": "https://www.24chasa.bg/novini/article/6704921", "text": "Ескалиращ конфлкт между началничката Теменужка Капчина и главната дознателка Аделина Малакова е в основата на смяната на ръководството в 4-о РУ в София, твърдят източници на “24 часа”. Двете дами са подали заявления да напуснат постовете си. Теменужка Капчина отива на работа в Главната дирекция на полицията. От поста си по нейна молба е освободена и Малакова, която ръководи разследващите полицаи в управлението. Комисар Теодор Тасев, който беше зам.-началник, също напуска. На негово място идва досегашният началник на отдел “Криминална полиция” - 35-годишният Делян Гешев. Още не е ясно кои ще са титулярите на постовете на Капчина и на Малакова. Никой от напускащите обаче не е уволнен от МВР, и тримата ще бъдат преназначени на други длъжности. В същото време от няколко месеца в районното тече проверка на “Вътрешна сигурност” към МВР, научи “24 часа”. Сигналите срещу Капчина и Малакова са както от техни подчинени, така и от граждани, които са подавали жалби. Нерегламентирани контакти с криминално проявени, тесни връзки с адвокати и покриване на преписки по различни престъпления са част от сигналите срещу тях. Освен това двете дами не пропускали възможност да говорят една срещу друга пред ръководителите на СДВР. Когато шефовете им разбрали, че женският конфликт е непреодолим, било взето решение да се разделят с постовете си и да се преместят на други. Теменужка Капчина стана началник на РПУ-то през 2015 г., когато Валентин Бучински оглави полицията в Перник. Била е директор на дома за временно настаняване на малолетни и непълнолетни, после и зам.-началник на 1-о РУ. Съперничката ѝ, 42-годишната Аделина Малакова е от Търново, юрист и потомствен полицай, описват я колеги. Преди години кандидатствала за прокурор, но останала в МВР. Станала известна, когато музикантът от “Ку-ку бенд” Илия Илиев разказа в тв ефир как Малакова, тогава дознател в ГДБОП, дошла на проверка в негов имот. Когато той я питал защо, тя отвърнала: “Тоя ще кляка и ще лази, докато аз кажа.” ", "date": "2018.02.07", "title": "Двете шефки на 4-о РУ аут, топели се една друга"}
{"url": "https://www.24chasa.bg/novini/article/6704715", "text": "Част от цената на всеки билет за шоуто на „Тоника Домини“, което ще се проведе на 14 април в „Арена Армеец“, ще бъде отделена за благотворителна кауза. Момчето страда от церебрална парализа и единственият начин за подобряване на състоянието му е присаждането на стволови клетки в специалицирана клиника в Русия. В двучасовия спектакъл ще се включат и редица гост-звезди, сред които Нели Рангелова. Със събитието ще бъдат отбелязани 45 години на сцена вокална група „Тоника” и 35 години група „Домино”.", "date": "2018.02.07", "title": "\"Тоника Домини\" ще пеят благотворително за Антонио"}
{"url": "https://www.24chasa.bg/novini/article/6704583", "text": "Швейцарски мобилен оператор заяви днес, че в края на миналата година е имало пробив в системите му за данни и е била изложена на риск информация за около 800 000 клиенти, предаде Асошиейтед прес, цитирана от БТА. \"Суиском\" каза, че неизвестен извършител се е добрал до информация за имената, адресите, телефонните номера и рождените дати на клиентите. Компанията заяви, че не са засегнати данни за паролите, разговорите и плащанията и че не е получила съобщения от пострадали клиенти. Тя разбрала за случая след рутинна проверка на дейностите й и е започнала задълбочено разследване. 800-те хиляди клиенти представляват почти 10 процента от населението на Швейцария.", "date": "2018.02.07", "title": "Откраднаха данни на 800 000 клиенти на мобилен оператор в Швейцария"}
{"url": "https://www.24chasa.bg/novini/article/6704586", "text": "Чешкият милиардер Петр Келнер и американският инвестиционен фонд KKR са кандидати за покупката на бизнеса на \"Теленор\" в България, Сърбия и Черна гора, съобщават сръбски медии. Преди дни от \"Теленор\" обявиха, че са получили непоискани оферти от страна на инвеститори за бизнеса си в Централна и Източна Европа. От оператора щели да направят оценка до края на март, за да преценят дали ще има полза от предложенията за акционерите. . Чешкият бизнесмен е сред най-богатите европейци, като състоянието му се оценява на 16 млрд. долара, а групата му управлява активи за 35 млрд. евро в във финансовия сектор, застраховането, биотехнологиите и имотите. Келнер притежава над 80% от 02 - най-големия оператор в Чехия и трети в Словакия, който купи за 2,3 млрд. долара от испанския телеком \"Телефоника\" през 2013 г. От PPF се отказали коментар дали са подали оферта за бизнеса на \"Теленор\" в Централна и Източна Европа. Според публикации предложената цена била 2 млрд. евро.", "date": "2018.02.07", "title": "Чешки милиардер и американци - кандидати за \"Теленор\" у нас"}
{"url": "https://www.24chasa.bg/novini/article/6704588", "text": "Според изчисление с 10% увеличение сумата е над 13,8 млн. лева. От бюджета, с който министерството разполага в момента, няма как. А за увеличение с 20% сумата е в двоен размер. Това каза пред журналисти министърът на правосъдието Цецка Цачева в отговор на въпрос колко средства от бюджета ще са необходими, за да се изпълни искането на служителите в затворите за 20% увеличение на заплатите след заседание на парламентарната комисия по правни въпроси, предаде „Фокус“. „В Министерството на финансите се правят анализи. Търсят се варианти за доближаване на възнагражденията на служителите в охраната и в ГД „Изпълнение на наказанията“. На този етап се търси решение на въпроса“, посочи тя. „В диалог съм с министър-председателя Бойко Борисов и с финансовия министър Владислав Горанов. През дните от искането на синдикатите до момента предоставяме всякаква информация, която се изисква от нас по отношение на бюджетите“, обясни министърът. „Диалогът със синдикатите на Главните дирекции „Охрана“ и „Изпълнение на наказанията“ не е преустановен. Наясно съм с исканията им“, посочи Цецка Цачева. „Винаги съм споделяла пред тях, че трябва да има съответствие във възнагражденията, но 20% не са получили дори служителите в МВР“, коментира тя. В отговор на въпрос защо полицаите да могат да получат 100 млн. лева, а служителите в затворите не министърът посочи: „Не ми е известно полицай да е получил част от тези пари“.", "date": "2018.02.07", "title": "Цецка Цачева: Трябват над 13,8 млн., за да  увеличим с 10% заплатите на служителите в затворите"}
{"url": "https://www.24chasa.bg/novini/article/6704394", "text": "Имаме ангажимента с бюджетната рамка за следващите години да увеличаваме разходите за професионално образование и в това число за дуална форма на обучение. Това каза образователният министър Красимир Вълчев по време на съвместно заседание на Комисията по образованието и науката, Комисията по икономическа политика и туризъм и Комисията по труда, социалната и демографската политика за напредъка по въвеждане на дуалната система на образование, предаде „Фокус“. „През 2015 г. се работи за въвеждането му по модела на страни с развита система на дуално обучение като Германия, Австрия и Швейцария. През учебната 2015/2016 г. стартира проект ДОМИНО. Въз основа на подписано споразумение между Швейцария и България, представлявана от Министерския съвет, Министерство на образованието и науката, Министерство на труда и социалната политика и Министерство на икономиката. С Германия и Австрия нямаме подписано споразумение за осъществяване на дейности в тази област. Сътрудничеството се осъществяваше с обмен на информация и участие в различни семинари и обучения. Целта на проекта ДОМИНО е не просто навлизането на дуалното образование в България по швейцарския модел, а подкрепа на страната да изработи свой собствен, съобразен с историческите и културните традиции“, заяви Вълчев. По думите му резултатите за периода 2015-2017 г. са 19 града, 32 училища, 49 паралелки, 1134 ученици и 170 форми. Той подчерта, че МОН е поело ангажимента за тази година да предостави допълнителни 300 000 лв. за стипендии, за да се осигури във всички професионални гимназии, за които има интерес от бизнеса. „Имаме тенденция за разширяване. Знаем, че можем да разчитаме само временно на проекта ДОМИНО и планираме прехвърлянето на бюджетно финансиране на тази политика. Още тази година сме стартирали с допълващо финансиране. Очакваме финансирането от швейцарска страна да бъде концентрирано по определени дейности като разработването на учебни планове и др., но не и преките дейности, а преките разходи, произтичащи от дуалното обучение като стипендии на учениците“, поясни той. Министър Вълчев посочи, че пилотният проект за дуално обучение в Германия, инициирано от австрийската търговска камара, също е стартирало през учебната 2015/2016 г. в три града и 4 специалности. По думите му в края на 2017 г. в него са включени 404 ученици, обучавани в 6 гимназии, 6 професии в 4 града с 19 фирми партньори. Резултатите в цифрово изражение са 58 паралелки с 1332 ученици в 24 професионални гимназии с прием след 7 клас, както и 31 професионални гимназии с прием след 8 клас. „В подкрепа на системата за дуално обучение са разработени нови учебни планове и програми. Стартирали са партньорства между училища и предприятия за организиране на дуално обучение в професионалните училища. Създава се капацитет на ниво училище и предприятия с обучението на учители и наставници на национално ниво с обучението на национални експерти и екип към дирекция „Професионално образование“ към МОН“, обясни Вълчев и припомни, че е бил основан форум за дуално образование с участието на над 100 представители на държавните институции, професионалните училища, местните власти, работодателските организации, синдикатите и НПО. „Разработени са комуникационна стратегия, интернет и Фейсбук страница на проекта ДОМИНО. Факт е, че в последните десетилетия професионалното образование загуби престиж като желан избор от страна на учениците за продължаване на гимназиално образование. С дуалното обучение имаме възможност да мотивираме учениците за включване в системата на професионалното образование и реално да ги свържем с бизнеса и потребностите на пазара на труда“, каза още Красимир Вълчев.", "date": "2018.02.07", "title": "Вълчев: С бюджета за следващите години трябва да увеличим разходите за дуално обучение"}
{"url": "https://www.24chasa.bg/novini/article/6704413", "text": "Условна присъда и 200 лв. глоба е наказанието, което Варненския районен съд даде на 24-годишен мъж от Белослав, след като бил засечен пиян и без книжка зад волана. Младежът бе осъден по бързата процедура. Той бил спрян за рутинна провверка на 19-и януари тази година в родния яси град. Освен, че спрял дрегера на 1.72 промила, се оказало, че никога не е имал шофьорска книжка. Така че, съдът няма какво да му вземе. При определянето на наказанието съдът се съобрази с чистото съдебно минало на мъжа, въпреки че веднъж вече е бил наказван за това, че кара без книжка. Присъдата му сега е 1 година лишаване от свобода, отложено с изпитателен срок от 3 години, както и глоба в размер на 200 лева.", "date": "2018.02.07", "title": "200 лв. глоба за пиян шофьор без книжка"}
{"url": "https://www.24chasa.bg/novini/article/6704407", "text": "Цялото ръководство на столичното Четвърто РУП е сменено, съобщава  Началникът Теменужка Капчина е преназначена на нова длъжност в Главна дирекция \"Национална полиция\". На мястото на нейниуя заместник Теодор Тасев сяда Делян Гешев, който до момента е бил началник на Криминална полиция в полицейското управление. Сменен е и началникът на разследващото звено в Районното Аделина Малакова. Засега не е ясно кой ще бъде новият началник на Районното управление на полицията. Не са обявени и причините за масовата рокада.", "date": "2018.02.07", "title": "Смениха ръководството на столично полицейско управление"}
{"url": "https://www.24chasa.bg/novini/article/6704405", "text": "Близо четири месеца и половина след изборите за Бундестаг, в сутрешните часове на сряда, 7 февруари, в Берлин бе сключено споразумение за съставянето на нова голяма коалиция между Съюза (ХДС/ ХСС) и Германската социалдемократическа партия (ГСДП). Почти веднага след това се появи и информация за разпределението на федералните министерства между трите партии. Все още не е официално обявено кои министерства ще бъдат поети от християндемократите на канцлера Ангела Меркел, но от информацията до този момент за разпределението на ресорите сред другите партии може да се достигне до заключението, че ХДС ще поеме шест от ведомствата. Социалдемократите също ще отговарят за общо шест министерства - на външните работи, на финансите, на труда, по въпросите за семейството, на правосъдието и на околната среда. Председателят на Германската социалдемократическа партия (ГСДП) Мартин Шулц ще замени Зигмар Габриел на поста министър на външните работи на ФРГ. Кметът на свободния ханзейски град Хамбург Олаф Шолц (ГСДП) ще напусне поста си, за да поеме ръководството на ключовото Федералното министерство на финансите на Германия. Християнсоциалният съюз (ХСС) ще ръководи Министерството на вътрешните работи. Ресорът може да бъде поверен на председателя на партията Хорст Зеехофер. За ХСС е също са и Федералното министерство на транспорта и дигиталните технологии и Федералното министерство на развитието. Това означава, че ХДС ще отговаря за Федералното министерство на икономиката, Федералното министерство на отбраната, Федералното министерство на земеделие, Федералното министерство на образованието и Федералното министерство на здравеопазването, предава Фокус. Ето как ще изглежда новото правителство на Берлин и кои политици имат най-големи шансове за министерски пост: Федерално министерство на вътрешните работи: ХСС Федерално министерство на вътрешните работи ще бъде поверено на баварския Християнсоциален съюз (ХСС). Очаква се за министър да бъде назначен председателят на партията Хорст Зеехофер. До този момент ведомството бе ръководено от Томас де Мезиер (ХДС). Същевременно бе съобщено, че Томас де Мезиер няма да бъде част от новото германско правителство. Министерство на външните работи: ГСДП Министерството на външните работи остава под ръководството на Германската социалдемократическа партия (ГСДП). Председатеделят на партията Мартин Шулц ще замени Зигмар Габриел на поста министър на външните работи на ФРГ. За тази цел той ще преотстъпи на Андреа Налес лидерското място в ГСДП. Федерално министерство на финансите: ГСДП Кметът на свободния ханзейски град Хамбург Олаф Шолц (ГСДП) ще напусне поста си, за да поеме ръководството на ключовото Федералното министерство на финансите на Германия, което до този момент бе поверено на християндемократите (ХДС). Но той ще бъде й новият вицеканцлер на ФРГ. В предходното германско правителство финансов министър бе Волфганг Шойбле (ХДС). Федерално министерство на икономиката: вероятно ХДС От чисто математическа гледна точка Федералното министерството на икономиката трябва да бъде поето Християндемократическия съюз (ХДС). С оглед на запазването на баланса при разпределението на ресорите, ГСДП и ХДС вероятно ще „разменят“ ръководството на финансовото и икономическото министерство. Федерално министерство на труда и социалната политика: ГСДП Социалдемократите ще поемат Федерално министерство на труда и социалната политика. Като най-вероятен кандидат за поста се посочва името на бившия генерален секретар на партията Катарина Барли. Министерството има голям бюджет и е ключово за изпълнението на много от обещанията, дадени от ГСДП в областта на заетостта. Федерално министерство на земеделието: вероятно ХДС Традиционно Федерално министерство на земеделието е под ръководството на ХСС. Към настоящия момент остава неясно дали Кристиан Шмид ще остане на поста и през следващите четири години. Много е вероятно обаче ведомството да бъде прехвърлено на ХДС с оглед на баланса при разпределението. Федерално министерство на транспорта и дигиталните технологии: ХСС Вече бе потвърдено, че Федерално министерство на транспорта и дигиталните технологии ще бъде дадено на ХСС. Добри шансове за поста има досегашният държавен секретар във ведомството – Доротее Бер. Но медии съобщиха, че министерството може да бъде оглавено от генералния секретар на ХСС Андреас Шойер. Федерално министерство на правосъдието: ГСДП Федералното министерство на правосъдието остава за ГСДП. За министерския пост има две възможности: Хайко Маас, който заемаше длъжността до този момент, или Ева Хьогл. За избора на последната решаващ фактор може да се окаже фактът, че социалдемократите се обявиха за увеличаване на представителките на нежния пол в управлението. Федерално министерство на здравеопазването: вероятно ХДС Федерално министерство на здравеопазването вероятно ще бъде предадено на ХДС. Най-добри шансове за министерския пост имат досегашният здравен министър Херман Грьое и Анете Видман-Мауц, политик от Баден-Вюртемберг. Федерално министерство на околната среда: ГСДП Федерално министерство на околната среда също остава за ГСДП, а досегашният министър Барбара Хендрикс има големи шансове да продължи да работи на поста и през следващите четири години. Федерално министерство на развитието: ХСС Федерално министерство на развитието остава за ХСС. Герд Мюлер, досегашният ръководител на ресора, не крие амбициите си да запази поста. В медиите обаче е спрягано името и на бившия държавен секретар в министерството на транспорта Доротее Бер. Министерство на отбраната: вероятно ХДС Министерство на отбраната вероятно ще остане за ХДС. Досегашният министър Урсула фон дер Лайен има добри шансове да запази поста си, въпреки спада в подкрепата, която получава от германските граждани. Федерално министерство на образованието: вероятно ХДС Федерално министерство на образованиетон вероятно ще бъде отново в ръцете на ХДС. Йохана Ванка може да запази поста си. Министерство по въпросите за семейството: ГСДП Министерство по въпросите за семейството вече е предадено на ГСДП. Като потенциален кандидат за министър се спряга името на Катарина Барли. Отново, потенциалната коалиция вече е поставена според dpa - SPD. Катарина Барли е паднала като действащ министър в полза на кабинета. Но тя също се търгува като кандидат за Министерството на труда. Канцелария на Канцлерството: вероятно ХДС Канцлер на ФРГ за четвърти път ще бъде Ангела Меркел и изглежда логично, че ръководството на Канцелария на Канцлерството ще бъде в ръцете на партията й ХДС. До този момент постът бе заеман от Петер Алтмайер.", "date": "2018.02.07", "title": "Как в Германия си разпределиха министерствата"}
{"url": "https://www.24chasa.bg/novini/article/6704428", "text": "Случващото се в Гърция е много показателно и трябва да го наблюдаваме внимателно. Това каза лидерът на БСП - София Калоян Паргов в ефира на  . Той коментира протестите в Атина срещу използването на името \"Македония\" от държавата Македония. \"В Гърция процесите тепърва предстоят, включително и вътрешнополитическите като залог за бъдещето на Ципрас, коментира Калоян Паргов. - Това е залог за бъдещето и на Зоран Заев. От изхода на тази ситуация зависи бъдещето на тези две държави във вътрешнополитически план. Няма съмнение, че самият Ципрас ще се опита да направи сделка. Тези протести в момента му помагат, за да може да бъде по-убедителен\". Според Калоян Паргов за България е добре Македония да се умиротвори. \"Важно е да развием съвместни икономически, инфраструктурни, транспортни и енергийни проекти, защото няма как да избягаме от тази най-романтична част от нашата история, коментира той. - Позицията за Македония е въпрос на българско самосъзнание. И много ми се иска в учебниците по история тя да бъде вплетена, за да може и следващите поколения да я носят в себе си. В политиката паметта е много важно нещо. В това отношение БСП може да бъде доста полезна, тъй като тя има знания и много помни. Ако, разбира се, някой иска да я чуе\".", "date": "2018.02.07", "title": "Паргов: Случващото се в Гърция е много показателно и трябва да го наблюдаваме внимателно"}
{"url": "https://www.24chasa.bg/novini/article/6704437", "text": "Косовският президент Хашим Тачи е недоволен от стратегията на Европейския съюз за Западните Балкани, която според него е несправедлива към Косово, предаде Танюг, цитирана от БТА.  Тачи, който е на посещение в САЩ, написа във Фейсбук, че стратегията на ЕС за разширяване към Западните Балкани, която бе представена вчера от Европейската комисия, \"не е успяла да поясни евентуалното членство на Косово, което е несправедливо\". Той смята, че причина за това пренебрегване е липсата на единна позиция на ЕС за косовската независимост, която не е призната от пет страни членки на съюза. Президентът обаче изтъкна, че това няма да откаже Косово от европейската цел. \"Ние ще направим това, което ЕС иска от нас, ще подобрим положението си. Косово няма да изпадне в отчаяние\", написа Хашим Тачи. Косовският премиер Рамуш Харадинай от своя страна заяви, че ЕС трябва да има \"ясна политика за Косово, за да придвижи напред процеса на интеграцията му\", предаде Асошиейтед прес.", "date": "2018.02.07", "title": "Косовският президент не подкрепя стратегията на ЕС за Западните Балкани"}
{"url": "https://www.24chasa.bg/novini/article/6704438", "text": "\"Партията на европейските социалисти ще продължи да работи в тясно сътрудничество с всички свои партньори в региона. Имате пълната ни подкрепа в усилията си за укрепване на върховенството на закона и подобряването на социалните и икономически перспективи за гражданите - основни стъпки в подготовката за бъдещето членство в ЕС.\" Това заяви президентът на ПЕС и български евродепутат Сергей Станишев по време на работна среща с представители на партии от Западните Балкани, членуващи в ПЕС, и евродепутати от Групата на социалистите и демократите в Европейски парламент, съобщиха днес от офиса на Станишев. Представителите на левите партии в Западните Балкани оцениха високо последователната ангажираност както на ПЕС, така и на Групата на социалистите в ЕП. Обсъдена бе и подготовката на организираната от ПЕС традиционна среща на левите лидери преди срещата на върха на ЕС-Западните Балкани на 17 май в София. Амбицията е социалдемократическите лидери и премиери от ЕС и Западните Балкани да подготвят Пътна карта за страните от региона, която да отчита индивидуалния напредък на всяка от страните, и да послужи за основа на Софийската декларация, която се очаква да бъде приета на самата срещата на върха. Работната среща на Станишев с представители на партии от Западните Балкани, членуващи в ПЕС, и евродепутати от Групата на социалистите и демократите в Европейски парламент се състоя само ден след като върховният представител на ЕС по въпросите на външната политика Федерика Могерини и комисарят Йоханес Хан, отговорен за политиката за разширяване, представиха в Европейския парламент новата стратегия на ЕС за ускоряване на процеса на присъединяване на Западните Балкани. В слово по време на дебата в пленарната зала Станишев заяви: \"Стратегията, представена от Европейската комисия, трябва да послужи като допълнителен стимул за европейското бъдеще на шестте страни, за да се противопоставим на изкушенията за отдалечаване от ценностите на ЕС. Добре знаем каква е алтернативата - връщане към национализма и популизма, което само ще съживи тлеещите конфликти от близкото минало\", заяви Станишев. По време на вчерашния дебат той посочи Договора за добросъседство и сътрудничество с Македония и историческата възможност за разрешаване на въпроса с името на страната като директни последици от проявената политическа воля от прогресивното правителство на Зоран Заев за европейска интеграция на държавата.", "date": "2018.02.07", "title": "ПЕС събира левите лидери преди срещата на върха ЕС - Западни Балкани в София на 17 май"}
{"url": "https://www.24chasa.bg/novini/article/6704442", "text": "Финландската полиция заяви днес, че мароканският кандидат за убежище, който уби двама души и рани осем при нападение с нож в Турку, Югозападна Финландия миналата година, се е идентифицирал с групировката \"Ислямска държава\" и е бил мотивиран главно от омраза след тежките бомбардировки на западната коалиция срещу сирийския град Ракка, предаде Асошиейтед прес, цитирана от БТА. Оли Тойрас от Националното бюро за разследване каза, че Абдул Рахман Буанан се радикализирал около три месеца преди нападението на 18 август и макар да действал сам, се мислел за боец на \"Ислямска държава\". Тойрас заяви, че Буанан се интересувал от предишни терористични нападения в Белгия и Франция и бил готов да умре за \"мъченическа кауза\". Преди това мароканецът получил отказ за убежище във Финландия, но се смята, че това не е било мотив за нападението.", "date": "2018.02.07", "title": "Убиецът от Турку мъстял за бомбардировките в сирийския град Ракка"}
{"url": "https://www.24chasa.bg/novini/article/6704454", "text": "Темповете на растеж в еврозоната и ЕС през изминалата година надхвърлиха очакванията с продължаването на прехода от възстановяване към икономически растеж. Според оценките икономиките както в еврозоната, така и в ЕС като цяло са отбелязали растеж от 2,4 % през 2017 г., което представлява най-бързият темп за последното десетилетие. Очаква се силните резултати да продължат през 2018 и 2019 г., като в еврозоната и ЕС бъде постигнат растеж от съответно 2,3% и 2,0%, съобщиха от ЕК, цитирана от БГНЕС.  Икономическият растеж в България се очаква да остане стабилен, като Брутният вътрешен продукт нарасне с 3.7% през 2018 и 3.5% през 2019 благодарение на силното вътрешно търсене. Инфлацията в България се очаква да се покачи до 1.4% през 2018 и 1.5% през 2019 в резултат на увеличеното търсене и ръста на доходите. Валдис Домбровскис, заместник-председател на Комисията, отговарящ за еврото и социалния диалог, а също така и за финансовата стабилност, финансовите услуги и съюза на капиталовите пазари, заяви, че европейската икономика се представя по-добре от очакваното, а интензивният растеж вероятно ще продължи и през следващата година. „Необходимо е да продължим усилията си, за да гарантираме, че ползите от този растеж ще бъдат усетени от всички европейци. Трябва да използваме сегашната възможност, за да увеличим устойчивостта на нашите икономики и да задълбочим Икономическия и паричен съюз”, добави Домбровскис. От своя страна Пиер Московиси, комисар по икономическите и финансовите въпроси, данъчното облагане и митническия съюз, заяви, че икономиката на Европа започва 2018 г. в много добро състояние. „В еврозоната не са отбелязвани такива темпове на растеж още от периода преди началото на финансовата криза. Безработицата и дефицитите продължават да намаляват, а нарастването на инвестициите най-сетне става в значим мащаб. Икономическият растеж е също така по- балансиран, отколкото беше преди едно десетилетие, и ако приложим подходящи структурни реформи и отговорни фискални политики, той може да бъде и по-траен. Тази възможност за извършване на реформи няма да продължи дълго време - сега е моментът да вземем необходимите амбициозни решения за укрепване на Икономическия и паричен съюз”, коментира Пиер Московиси. Сегашната оценка за растежа на БВП през 2017 г. от 2,4 % надхвърля предвижданията в есенната икономическа прогноза от ноември за растеж от 2,2 % в еврозоната и 2,3 % в ЕС. Прогнозният растеж за 2018 и 2019 г. на икономиките както в еврозоната, така и в ЕС като цяло също претърпя увеличение след ноември — от 2,1 % на 2,3 % за текущата година и от 1,9 % на 2,0 % за 2019 г. Причините са както силно изразеното въздействие на възходящата фаза на икономическия цикъл в Европа, където пазарите на труда продължават да се подобряват, а икономическите нагласи са особено положителни, така и по-голямото от очакваното активизиране на икономическата дейност и търговията в световен мащаб. Силното търсене, високата степен на използване на капацитета и благоприятните финансови условия вероятно ще се отразят положително на инвестициите през прогнозния период. Очаква се същинската инфлация, която изключва нестабилните цени на енергията и непреработените храни, да се запази умерена в условията на бавно възстановяване от стагнацията на пазара на труда и все още слаб натиск за увеличаване на заплатите. Общата инфлация ще продължи да се влияе значително от цените на енергията и се очаква леко да се увеличи. През 2017 г. инфлацията в еврозоната достигна 1,5 %. Според прогнозите това равнище ще се запази през 2018 г., а през 2019 г. ще се увеличи на 1,6 %. Рисковете за прогнозирания растеж остават до голяма степен балансирани. Възможно е икономическият растеж да надхвърли очакванията в краткосрочен план в съзвучие с положителните икономически нагласи. В средносрочен план високите цени на активите на световния пазар могат да се повлияят неблагоприятно от евентуална преоценка на рисковете и основните икономически показатели. Продължават да са налице рисковете с неблагоприятен ефект, свързани с неясния изход от преговорите за излизане на Обединеното кралство от ЕС, както и свързаните с геополитическо напрежение и възприемане на по-национално ориентирани и протекционистки политики. Предвид текущите преговори относно условията на напускане на ЕС от Обединеното кралство, нашите прогнози за 2019 г. се основават на чисто техническо допускане, че статуквото в търговските отношения между ЕС-27 и Обединеното кралство ще се запази. Това се прави само за целите на прогнозирането и няма връзка с текущите преговори в рамките на процедурата по член 50.", "date": "2018.02.07", "title": "ЕК: Очаква се стабилен икономически растеж в България"}
{"url": "https://www.24chasa.bg/novini/article/6704512", "text": "Оказва се, че прародителят на всички британци е къдрав, с много тъмна кожа и сини очи, предадоха световните агенции, цитирани от   Той е живял на Острова преди 10 хил. години. Необичайните резултати идват след продължително ДНК изследване на скелет, открит в пещера във Великобритания. При първата реконструкция на лицето на т.нар. „Чедърмен” той е бил с черна коса, много по-бяла кожа и кафяви очи. Благодарение на изключително добре запазеното му ДНК учените във Великобритания установили, че всъщност той е бил доста мургав – почти чернокож и с много сини очи. Генетичният материал е бил взет чрез отвор в черепа, от който е било извлечено малко количество костен прах. Самият скелет е бил открит в пещера, в която температурата се е задържала на постоянни нива, а въздухът е бил студен и сух, което е позволило ДНК-то да се запази в толкова добро състояние. Според данните „Чедърмен” е бил част от ловци-събирачи, дошли от Близкия Изток и мигрирали към Северна Европа в края на последната ледникова епоха. В наши дни около 10% от цялото британско население носи чертите на тези свои прародител", "date": "2018.02.07", "title": "Прародителят на всички британци е почти чернокож, къдрав и със сини очи"}
{"url": "https://www.24chasa.bg/novini/article/6704492", "text": "Работници от БДЖ \"Пътнически превози\" са потърсили помощ от омбудсмана Мая Манолова с оплакване, че им се налага да работят по 15-20 часа в денонощие. Това разказа Манолова след изнесена приемна на екипа й в Горна Оряховица. Жепейците били от превозни бригади на сумарно работно време, като обичайно започвали работа в 3,30 ч. и приключвали след 22,30 часа. \"В компанията организацията на труда е направена така, че заобикаля трудовото законодателство. Става въпрос за т.нар. повестки в БДЖ, които са извън всякакви срокове\", обясни омбудсманът. Тя ще предприеме стъпки за срещи с ръководството на БДЖ \"Пътнически превози\" да направят графиците така, че хората да работят при по-нормално работно време. \"Още повече като се има предвид какво е състоянието на вагоните и те изпитват на гърба си абсолютно всички неудобства, които изпитват пътниците\", допълни Мая Манолова. Близо 70 души изслушал екипът на омбудсмана в Горна Оряховица. Имало жалби срещу банки, монополни дружества, оплаквания срещу частни съдебни изпълнители и за неизплатени заплати на работници в три местни фирми. В нейната приемна са получени сигнали за охранителните фирми \"Зенит 21\", \"S Секюрити\" и \"СОТ 62\", които са работещи, а не във фалит. \"Всички работници могат да се обърнат за съвет към институцията на омбудсмана, защото срокът за компенсиране на задължения след 1 февруари 2015г.от Солидарния фонд, е тримесечен\", подчерта омбудсманът. Тя каза, че до момента има подадени около 500 заявления от ощетени работници. \"Поне за няколко хиляди става дума, които могат да получат до 6 заплати, но обикновено става дума за 2-3 и около 1500 лв. общо\", обобщи Мая Манолова. С подкрепително писмо омбудсманът ще даде рамо на искане на община Горна Оряховица до Междуведомствената комисия по бедствия и аварии за финансиране възстановяването на първото килийно училище в града от 1822 г..Манолова се ангажира да съдейства и за друг проблем, поставен от движение \"Човеколюбие\" - създаване на дом за възрастни в сградата на закритата Транспортна болница в града. По-рано през деня тя посети и Началното училище по изкуства и занаяти за социално слаби деца \"Димитър Екимов\" в с. Русаля, Община Велико Търново, откъдето я потърсили с молба за подкрепа. \"Факт е, че там има деца от социално слаби семейства, които имат таланти. Видяхме, че учебния процес е на едно много добро ниво, а също така грижите за децата са повече от добри. Проблемът е, че тази кауза за подкрепа на бедните талантливи деца трябва да има подкрепа от институциите, от държавата, защото наистина е много трудно за ентусиасти да могат да се справят с това предизвикателство\", разказа Манолова. Тя каза, че с екипа й ще настояват пред Министерство на образованието да се проучат възможностите за обявяването на частното школо за училище с национално значение. \"Доста амбициозен проект, който си заслужава да бъде подкрепен, така че да продължи да съществува и в следващите години\", каза омбудсманът. Тя и екипът й обещали да отидат отново в Русаля и да се запознаят със случая на всяко дете, сред които имало живели при кравите, с починала майка и баща с психични проблеми. Тя обяви че след Великден ще организира национална кръгла маса, на която да бъдат представени различните възможни форми за подкрепа на талантливи деца от социално слаби семейства.", "date": "2018.02.07", "title": "Железничари се жалят на омбудсмана,\nче работят по 15-20 часа в денонощие"}
{"url": "https://www.24chasa.bg/novini/article/6704524", "text": "Турското правителство се надява да \"отвори нова страница в турско-германските отношения\", заяви днес пред журналисти турският президентски говорител Ибрахим Калън, цитиран от ДПА. Той изтъкна, че се полагат сериозни дипломатически усилия за подобряване на отношенията. Надяваме се следващото германско правителство да предприеме стъпки, да осъзнае колко важен съюзник е Турция, колко критично важна, централна роля има тя като страна в региона, каза Калън в Анкара, предаде БТА.  Той каза, че икономическите и културните връзки не трябва да бъдат \"пожертвани за краткотрайни политически сметки\". Германия е водещ търговски партньор за Турция и милиони хора от турски произход живеят в европейската страна. Отношенията между Анкара и Берлин се влошиха през последните години, включително заради критиките към Турция във връзка със ситуацията, свързана със спазването на човешките права и демокрацията, арестуването на германския журналист Дениз Юджел в Турция и решението на Германия да забрани митингите на турски министри и президента миналата година. Президентът Реджеп Тайип Ердоган проведе няколко телефонни разговори с канцлера на Германия Ангела Меркел, отбеляза днес Калън. Очаква се другата седмица премиерът на Турция Бинали Йълдъръм да замине за Германия за участие в Мюнхенската конференция за сигурността, информира ДПА.", "date": "2018.02.07", "title": "Турция: Дано се отвори нова страница в отношенията ни с Германия"}
{"url": "https://www.24chasa.bg/novini/article/6704543", "text": "Рязко е намалял броят на отпадащите от училище ученици, включени в дуално обучение в професионалните гимназии. Учениците по него сключват трудов договор за работа и това се отразява положително в намаляването на техните отсъствия и закъснения в училище, каза Петя Евтимова - ръководител на българо-швайцарския проект за дуално обучение ДОМИНО, на съвместното заседание по темата на три образователни комисии - образователната, социалната и икономическата, предава БТА. Тя съобщи, че всички директори на професионални гимназии, включени в проекта, са напълнили паралелките си с ученици, което не винаги се случва при останалите професионални гимназии. От три години у нас се осъществява проектът ДОМИНО и в него участват 170 фирми, като 42 процента от тях са големи компании, 30 процента са средните фирми, а около 20 процента са малките компании, предлагащи дуално обучение за ученици, предимно в туризма и хранителната промишленост, каза Евтимова. Тя уточни, че 81 процента от тези фирми са изцяло български, а 19 процента са изцяло на чужди инвеститори у нас - от Швейцария, Италия, Германия, САЩ. Дуалното обучение е образованието на бъдещето и затова е важно то да продължи извън проектите и да се въведе в национален мащаб, а не само в отделни професионални гимназии и райони, каза председателят на парламентарната образователна комисия Милена Дамянова. Председателят на социалната комисия Хасан Адемов каза, че трябва да се намери мястото на трудовите договори на учениците в дуалното обучение - дали те да са в Кодекса на труда, или да са в специален закон, както е при специализацията на лекарите. Министърът на образованието и науката Красимир Вълчев отбеляза, че може да се направят промени в Закона за професионалното образование, които да са свързани с договорите на учениците в 11-и и 12-и клас в дуалното обучение. Сега те получават възнаграждение от 90 процента от минималната работна заплата, когато работят във фирмите, включени в дуалното обучение. Петя Евтимова и заместник-министърът на икономиката Лъчезар Борисов предложиха да се създаде списък или регистър на предприятията, предлагащи дуално обучение. Това може да е публична административна услуга, която да се предлага безплатно на предприятията и списъкът да се актуализира на шест месеца, каза заместник-министър Борисов.", "date": "2018.02.07", "title": "Рязко е намалял броят на отпадащите\nот училище ученици"}
{"url": "https://www.24chasa.bg/novini/article/6704526", "text": "Окръжна прокуратура Бургас предаде на съд Веселина Гинева, подсъдима за противозаконно лишаване от свобода на бившия си съпруг, убийството му и поддържане на заблуда на служители от НОИ, че пострадалият е жив, за да получава пенсията му. Първото заседание е насрочено за 20 февруари, съобщиха току що от прокуратурата. Детската учителка Веселина е подсъдима за това, че за периода от неустановена дата в началото на май 2013 г. до 01.08.2014 г. в дома си в бургаския к-с \"Лазур\" държала мъжа си Димитър заключен. Жената ще отговаря и са това, че на първи август, 2014 г. с користна цел и по особено мъчителен начин предумишлено умъртвила Димитър, който се намирал в безпомощно състояние. Той бил болен, а жена му го държала нарочно без лекарства, без лекарски контрол и недохранен, като му давала само къшей хляб и вода. Когато 68-годишният Димитър издъхнал, Веселина натъпкала тялото в пластмасов контейнер на колелца, който била взела предварително. Изкарала го навън и го бутала близо 2 км. по улиците, докато стигне до прелез в Парк Езеро, където изхвърлила трупа. Психотрилърът бе разплетен едва година по-късно, когато бяха открити останки от трупа на убития съпруг.  Веселина Гинева е подсъдима и за това, че две години след смъртта на Димитър тя вземала пенсията му и лъгала, че е жив.", "date": "2018.02.07", "title": "Изправят на съд учителката, държала в плен и уморила мъжа си в Бургас"}
{"url": "https://www.24chasa.bg/novini/article/6704574", "text": "Турски съд осъди днес 64 военни на доживотни присъди за участие в неуспешния опит за преврат през юли 2016 г., съобщи Ройтерс, позовавайки се на Анадолската агенция. Четирима от осъдените са получили утежнени доживотни присъди по обвинения в опит за смяна на конституционния ред чрез сила. Други 100 обвиняеми са оправдани, предава БТА. Според обвинението ръководителите на преврата са изпратили нищо неподозиращи студенти от военната академия в щабквартири на армията, за да се изправят срещу противопоставящите се на преврата цивилни.", "date": "2018.02.07", "title": "64-ма осъдени на доживотен затвор за опита за преврат в Турция през 2016 г."}
{"url": "https://www.24chasa.bg/novini/article/6704581", "text": "Европейският парламент одобри днес предложението броят на евродепутатите да бъде съкратен заради напускането на Великобритания. Предвижда се след изборите догодина евродепутатите да бъдат 705 вместо 751, както досега. За да влезе в сила, предложението следва да бъде подкрепено единодушно в Европейския съвет, предаде БТА.  Според предложението България и още 12 държави ще запазят броя на евродепутатите си, а 14 държави ще получат допълнителни места. Най-облагодетелствани от промените биха били Испания и Франция, които биха получили по пет допълнителни места в ЕП. Предвижда се Холандия и Италия да имат трима евродепутати повече, а с по един биха се увеличили мандатите на Румъния, Полша, Швеция, Австрия, Дания, Словакия, Финландия, Хърватия и Естония. Ирландия би получила още две места. Според договора за ЕС броят на евродепутатите е до 751 и всяка държава трябва да има поне шестима и най-много 96 представители. В сегашния състав на ЕП Великобритания разполага със 73 евродепутати. По силата на днешното решение 46 от британските мандати следва да бъдат оставени в запас за държави, които може да се присъединят към ЕС занапред.", "date": "2018.02.07", "title": "ЕП подкрепя намаляването броя на евродепутатите след Брекзит"}
{"url": "https://www.24chasa.bg/novini/article/6703782", "text": "Спасителните екипи продължават да издирват хора, които може да са затрупани под рухнали сгради след силното земетресение вчера в Тайван, предаде Асошиейтед прес. Според нови данни загиналите са шестима, а безследно изчезналите - 88. Ранени са най-малко 256 души, предава БТА.  Сред повредените сгради има 11-етажен хотел. След земетресението е нарушено електроподаването и водоснабдяването за хиляди домакинства. Трусът бе с магнитуд 6,4. Епицентърът бе близо до крайбрежния тайвански град Хуалян. Трусът бе регистриран малко преди полунощ местно време.", "date": "2018.02.07", "title": "6-има загинали и 256 ранени при земетресението в Тайван (Снимки)"}
{"url": "https://www.24chasa.bg/novini/article/6703804", "text": "Над 2 милиона турци, родени в България или техните наследници в Турция, които доброволно са се отказали да бъдат част от държавата ни съгласно доброволните изселнически спогодби от 50-те, 60-те и 70-те години на миналия век, няма да могат да получат българско гражданство. Парламентът отхвърли на първо четене предложение на ДПС, което, според вносителите, премахвало дискриминационни текстове, предаде  . Според вносителите, повече от 10 години след ратификацията на Европейската конвенция за гражданството, Законът за българското гражданство съдържа дискриминационни разпоредби, обявени за недопустими. ДПС предложиха синхронизиране на българското законодателство с европейските стандарти в производствата по българското гражданство и премахване на дискриминационното разграничаване на кандидатите по признака „национален или етнически произход“.", "date": "2018.02.07", "title": "Отхвърлиха предложение над 2 милиона в Турция да получат българско гражданство"}
{"url": "https://www.24chasa.bg/novini/article/6703544", "text": "Близо час и половина продължи разпитът на президента от 2012-2017 година Росен Плевнелиев по делото срещу бившия министър на отбраната Николай Ненчев в Софийския градски съд. Плевнелиев е вторият президент, който е разпитван по този процес. Преди месеци показания по делото даде настоящият държавен глава Румен Радев. Президентът Плевнелиев подробно разказа геополитическата ситуация през 2014 г. и 2015 година. Той в детайли описа срещата на върха на НАТО в Уелс през есента на 2014 г., когато се взимат три важни решения - план за готовност за действие, увеличение на парите за отбрана до 2% от БВП и съвместимост на военната техника на натовските държави. Именно на тази среща Полша е била дадена като добър пример за това, че е успяла да съвмести своята авиация с натовската. По-късно, на 27 април 2015г., Плевнелиев свиква Консултативен съвет за национална сигурност, посветен на отбраната, на който запознава присъстващите с решенията от Уелс. Консултативният съвет излиза с виждане, че въоръжените сили трябва да бъдат съвместими с тези на нашите партньори. По време на свое посещение в Полша през 2015 г. , тогавашният президент се е поинтересувал как Полша е успяла да модернизира своята авиация, по същото време нашата е била в много тежко състояние. \"Решението на Николай Ненчев, да се ремонтират МиГ-овете в Полша не е еднолично\", коментира извън залата Плевнелиев. Той уточни, че имало много срещи, на които се е коментирало нашите МиГ-ове да бъдат ремонтирани в Полша. Самият Ненчев много пъти коментирал с Плевнелиев, че условията, които Полша ни предлагат за ремонт са много по-изгодни и с малко пари ще се постигне повече. Бившият държавен глава уточни, че съвместимостта във военната техника била от изключително голямо значение, тъй като в другите държави членки на НАТО не биха могли да разпознаят въоръжението на приятелска държава, ако то не е съвместимо. \"Крайната цел на нашите самолети е не просто да летят, а да са съвместими с НАТО\", обясни Плевнелиев. Неговият разпит се проведе при открити врата, за разлика от този на президента Радев, който е коментирал пред съдиите и информация, която е класифицирана. Самият Плевнелиев уточни в началото на заседанието, че няма да изнася държавна тайна. Ненчев е подсъдим за това, че не е изпълнил договора за ремонт с руската фирма \"РСК-МиГ\" за ремонт на двигатели на МиГ-овете                                                                                                                                  ", "date": "2018.02.07", "title": "Плевнелиев защити бившия военен министър Николай Ненчев (Видео, снимки, обновена)"}
{"url": "https://www.24chasa.bg/novini/article/6703830", "text": "72 часа арест за младежa, наел апартамент и след това го обирал. Мярката му за неотклонение беше удължена от прокуратурата, предаде  19-годишният Емилиян Йорданов и 18-годишният му приятел, който остана анонимен, бяха задържани във вторник, след като сами се предадоха на органите на реда. Според наблюдаващия прокурор мотивите за удължаването на мярката са, че има реална опасност от извършване на подобно престъпление или укриване.  Емилиян Йорданов е криминално проявен. За него в Софийска районна прокуратура към момента има пет досъдебни производства, като те са за извършване на обсебване и грабеж.", "date": "2018.02.07", "title": "72 часа зад решетките ще е момчето, обрало нает апартамент"}
{"url": "https://www.24chasa.bg/novini/article/6703841", "text": "Председателят на Германската социалдемократическа партия (ГСДП) Мартин Шулц ще замени Зигмар Габриел на поста министър на външните работи на ФРГ, съобщава националният ежедневник Die Welt, цитиран от Фокус. По-рано стана ясно, че кметът на свободния ханзейски град Хамбург Олаф Шолц (ГСДП) ще напусне поста си, за да поеме ръководството на ключовото Федералното министерство на финансите на Германия, което до този момент бе поверено на християндемократите (ХДС). Социалдемократите ще отговарят за общо шест министерства - на външните работи, на финансите, на труда, по въпросите за семейството, на правосъдието и на околната среда. Към момента няма информация за това дали председателят на ГСДП Мартин Шулц ще отговаря за някое от тях. Християнсоциалният съюз (ХСС) ще ръководи Министерството на вътрешните работи. Ресорът може да бъде поверен на председателя на партията Хорст Зеехофер. За ХСС е също и Министерството на транспорта, Министерството на дигиталните технологии и Министерството на развитието.", "date": "2018.02.07", "title": "Мартин Шулц сменя Зигмар Габриел, става външен министър на Германия"}
{"url": "https://www.24chasa.bg/novini/article/6703857", "text": "Министърът на външните работи на Турция Мевлют Чавушоглу заяви, че Анкара вече напълно е изпълнила всичките 72 изисквания на Брюксел за визова либерализация и сега „топката се намира в полето на ЕС”, пише вестник „Джумхуриет”. В обширно интервю Мевлют Чавушоглу се спира по-подробно на операцията на турската армия „Маслинова клонка” в района на сирийския град Африн, предаде \"Фокус\". „Операцията продължава по планирания начин – до постигане на крайните цели на нашата борба. От друга страна, не сме нарушили и човешките измерения на военната операция. Не е загинал и нито един цивилен; обратните информации са пропаганда на Отрядите за народна самозащита (ОНС) на сирийските кюрди/Кюрдската работническа партия (ПКК).”,декларира още турският външен министър, цитиран от „Джумхуриет”.", "date": "2018.02.07", "title": "Чавушоглу: Операция \"Маслинова клонка\" продължава по план"}
{"url": "https://www.24chasa.bg/novini/article/6703983", "text": "Катастрофа между бус със софийска регистрация и лек автомобил е станала на път I-1 Мездра – Ребърково, съобщиха от \"Пътна полиция\" във Враца. Автомобилният трафик в посока Мездра се осъществява в едната лента. Катастрофата е станала при контролния пункт на КАТ край село Ребърково. Шофьорът на буса е излизал от бензиностанция и направил забранен ляв завой към Враца. Водачът на лекия автомобил, който се е движел в посока София, не е успял да спре навреме и се е блъснал в буса. Пътник, който е бил в буса и шофьорът на лекия автомобил са с леки травми и са откарани за преглед в най-близката болница. Няма загинали при инцидента. От \"Пътна полиция\" регулират движението в този участък на главен път Е 79, за да не се блокира трафикът.", "date": "2018.02.07", "title": "Бус и кола катастрофираха на пътя Мездра – Ребърково, двама са откарани в болница"}
{"url": "https://www.24chasa.bg/novini/article/6703890", "text": "Министър-председателят Бойко Борисов възложи на министрите да се ангажират лично и по-активно с въвеждането на електронното управление. Повод за това беше коментар на вицепремиера Томислав Дончев за липса на мобилизация за въвеждане на електронния обмен на документи между администрациите и съществуващ риск за неспазване на крайния срок – м. ноември. „Много ясно сме се разбрали и това, че месец-два не ви занимах с темата, не значи, че е отпаднало. Едно от първите три неща, за които сме се разбрали и в коалицията, е електронното управление като най-практическата мярка в борбата с корупцията, с това, което мъчи хората. И не си мислете, че на някой ще се размине. Много ясно сме се разбрали! Така че, не пилейте времето“, каза премиерът Бойко Борисов. Ето и пълния текст на стенограмата:", "date": "2018.02.07", "title": "Борисов към министрите: Лично се заемете с електронното управление, няма да ви се размине"}
{"url": "https://www.24chasa.bg/novini/article/6703906", "text": "Старци се млатили жестоко във врачанското с. Рогозен вчера, единият от тях е в тежко състояние в болница, съобщиха от полицията. Според кмета на селото Иван Бешировски възрастните побойници били съседи и братовчеди, но това не им попречило да се сбият. Разправията между двамата пламнала заради черница до оградата между двата имота. 78-годишният Спас Каменов тръгнал да реже разклонилото в неговия двор дърво и това никак не се харесало на 73-годишният Евгени Горановски, който преди няколко години се прибрал от София в родната си къща. Той издебнал Спас в гръб и започнал да го млати с кол. Удареният пък хвърлил резачката, издърпал кола от ръцете на братовчед си и на свой ред започнал да го налага докато столичанина се свлякъл на земята. Заради вдигналата се врява съседите веднага видели какво става и се обадили в полицията. 73-годишният Евгени бил откаран и настанен в тежко състояние в болницата в Плевен, а Спас бил задържан за денонощие в РУ на МВР в Козлодуй . Срещу него било образувано и досъдебно производство.", "date": "2018.02.07", "title": "Старци се биха заради дърво, единият е в болница с тежки рани"}
{"url": "https://www.24chasa.bg/novini/article/6703900", "text": "По-лесно разследване на корупция, трафик на наркотици и организирана престъпност ще може да прави България със съдействието на държави от Европейския съюз. Това предвижда Закона за Европейската заповед за разследване, който депутатите приеха днес окончателно на второ четене. Промените се въвеждат, съобразно европейска директива. България е съвносител на предложението за приемането й заедно с Белгия, Естония, Испания, Австрия, Словения и Швеция. Ако тя не бъде приета е възможно молбите за правна помощ, от страна на България към държави в ЕС, да бъдат връщани обратно или да не бъдат изпълнявани. Европейската заповед за разследване е акт, издаден от компетентен орган в съответната държава от ЕС, с която се отправя искане до компетентен орган в друга държава членка, за събиране на доказателства или предоставяне на такива, вече събрани, или за извършване на разследване, както и други процесуални действия. Компетентните органи в България, които могат да издават такава заповед са: съответният прокурор в досъдебното производство и съдията в съдебното производство. Тя ще се признава на територията на страната ни, ако се отнася за действия, които се определят като престъпления и по българското законодателство. Предвижда се тези заповеди за разследване да бъдат електронни, както и създаване на платформа за обмен на електронни доказателства между държавите членки. Максималеният срок за събиране на исканите доказателства е 30 дни, а за разследване не повече от 90. Ако изискванията не бъдат въведени, ЕК ще стартира процедура за нарушение срещу България за неизпълнение на действащи европейски правни норми.", "date": "2018.02.07", "title": "Депутатите приеха Закона за Европейската заповед за разследване"}
{"url": "https://www.24chasa.bg/novini/article/6703905", "text": "Президентът на Франция Еманюел Макрон ще направи държавна визита в САЩ през късния април по покана на американския си колега Доналд Тръмп, предава Франс прес, цитирана от Фокус. Пътуването, което бе анонсирано от държавния глава на САЩ още миналия месец, е първата държавна визита, която Белият дом обяви след встъпването в длъжност на 45-тия президент на страната.", "date": "2018.02.07", "title": "Макрон ще посети САЩ през април"}
{"url": "https://www.24chasa.bg/novini/article/6703916", "text": "ОДМВР- София. Трима души са задържани в Районно управление на МВР-Ихтиман за проявена агресия и възпрепятстване на полицейските действия. Около 17.25 часа на 6 февруари автопатрул предприел действия по спирането на лек автомобил „Мерцедес“, криволичещ по пътното платно на улица в града. Това съобщиха от пресцентъра на МВР. Водачът не се подчинил на разпорежданията на униформените, демонстративно увеличил скоростта и продължил в посока кв. „Изток“. При настигането му, той повторно не се подчинил и блъснал странично полицейския автомобил, деформирайки напълно цялата му лява страна, след което отново продължил движението си. След включването на допълнителни екипи на районното управление автомобилът бил установен пред частен адрес. В опит да ги възпрепятстват да изпълнят служебните си задължения, жители на квартала обградили полицаите, нанесли повърхностни наранявания по лицата и повредили униформите на двама от тях, което дало възможност на 23- годишния водач да избяга и да се укрие. За срок до 24 часа са задържани двама мъже и жена. По случая е образувано досъдебно производство за извършени престъпления по чл. 270, ал.1 и чл. 325, ал.2 от НК. Действията по разследването продължават.", "date": "2018.02.07", "title": "В Ихтиман бият полицаи, за да избяга шофьор, блъснал патрулка"}
{"url": "https://www.24chasa.bg/novini/article/6703964", "text": "3-членен състав на Върховния касационен съд (ВКС) върна за ново разглеждане на апелативния делото срещу футболиста на \"Монтана\" Борислав Балджийски, подсъдим за убийство по непредпазливост на юрисконсулт през 2013 г. През 2016 г. градският съд в София даде на юношата на “Левски” 4-годишна ефективна присъда. Апелативните съдии не се съгласиха с тежкото наказание на полузащитника и го замениха с условно от 3 г. с 5-годишен изпитателен срок. Според двете инстанции обаче няма съмнение, че на 7 август 2013 г. футболистът забил юмрук в лицето на Алексов, при което той паднал. Ударил главата си в метална шахта, получил черепно-мозъчна травма и издъхнал. Разпрата тръгнала след обидна реплика на юриста към приятелка на футболиста, с която той и негов авер минавали с кола покрай казино “Милениум” на бул. “Гоце Делчев”. Върховните съдийки Лада Паунова, Красимира Медарова и Блага Иванова обаче са категорични, че присъдата на футболиста не трябва да е условна. Според тях наказанието трябва да е 3 г. ефективно. Те пишат в мотивите си: „Не е съобразено обстоятелството, че смъртта на Алексов е причинена в резултат на ненужна агресия, многократно надхвърляща повода за конфликта“. Според ВКС, за да бъде отложено изтърпяването на наказанието, трябва да има положителен извод, че целите на наказанието ще бъдат постигнати и без ефективното му изтърпяване. \"В случая целите на генералната превенция не биха се постигнали с отлагане на изтърпяването\", посочва ВКС. С подобни указания магистратите връщат папките на друг състав на Софийския апелативен съд. По закон ВКС може да реши делото, както прецени, ако то стигне за трети път на последна инстанция.", "date": "2018.02.07", "title": "ВКС: Футболистът Балджийски трябва да лежи в затвора за убийството на юрист"}
{"url": "https://www.24chasa.bg/novini/article/6704015", "text": "Министър-председателят Бойко Борисов и министърът на икономиката на Турция Нихат Зейбекчи обсъдиха на среща в София състоянието на икономическото партньорство между двете страни и възможностите за разширяването му. В разговора бяха отбелязани отличните контакти в различни икономически сектори и беше посочено, че ползотворните добросъседски отношения между България и Турция допринасят за повишаване на двустранния стокообмен и засилване на търговско-икономическото партньорство, съобщиха от пресцентъра на Министерски съвет. Пример за това са турските инвестиции у нас, които за периода януари-септември 2017 г. възлизат на 58,8 млн. евро. За първите девет месеца на миналата година се наблюдава ръст и на стокообмена с Турция със 17,4 процента. Българският премиер и турският министър отбелязаха, че потенциалът за развитие на търговско-икономическото сътрудничество и инвестиции далеч не е изчерпан. На срещата беше посочено, че интересът на турските фирми у нас е насочен към проекти, свързани с изграждане на транспортна и енергийна инфраструктура. Хранително-вкусовата, химическата и текстилната промишленост също предлагат широко поле за инвестиции. По време на разговора беше констатирано, че съществува потенциал за навлизането на още производители на автомобилни части – сектор, в който Турция има сериозни традиции и дял в световното производство. Двете страни ще продължат да работят съвместно и по изграждането на смесени предприятия. Бойко Борисов и Нихат Зейбекчи обсъдиха и двустранното сътрудничество в областта на енергетиката. Турският министър на икономиката подчерта, че енергийните политики на двете страни имат стратегическо значение както в двустранен план, така и за цяла Европа. В разговора беше посочена важността за диверсификацията на енергоизточниците и доставките за нашата страна, като важна роля в това отношение има изграждането на междусистемна газова връзка.", "date": "2018.02.07", "title": "Бойко Борисов разговаря с турския министър на икономиката Нихат Зейбекчи (Снимки, видео)"}
{"url": "https://www.24chasa.bg/novini/article/6704090", "text": "Правителството на Дания съобщи, че смята да въведе глоби за хора, които покриват лицата си на публично място, предаде Ройтерс, цитирана от БТА. Така тя ще последва Франция и други страни, които ограничиха носенето на бурка и никаб, каквито носят някои жени мюсюлманки. Левоцентристкото правителство, подкрепяно от националистическата Датска народна партия, каза, че ще внесе законопроект, предвиждащ глоби от 1000 датски крони (166 долара) при първо нарушение и до 10 000 крони за повторно. Не бе съобщено кога ще бъде гласуван този закон. Носенето на такива покривала на лицето \"е несъвместимо с ценностите на датското общество. Неуважение към общността е да скриваш лицето си, когато се срещаш с други хора на публични места\", каза министърът на правосъдието Сьорен Папе Поулсен. \"С такава забрана ние начертаваме линия и казваме, че тук, в Дания, показваме доверие и уважение един към друг, срещайки се лице в лице\", добави той. Всичките три формации в управляващата коалиция още през октомври казаха, че подкрепят такава мярка.", "date": "2018.02.07", "title": "Дания ще налага големи глоби за носене на бурки на публични места"}
{"url": "https://www.24chasa.bg/novini/article/6704119", "text": "Майки настояват в детските заведения в Добрич да бъдат поставени камери за видеонаблюдение, които да регистрират евентуални прояви на агресия спрямо децата. Искането ще бъде поставено на протест \"Не на насилието в детските градини, ясли,училища\", който ще събере родителите пред общината на 16 февруари, съобщи от името на инициаторите Милена Симеонова , предаде БТА. Майките смятат, че видеокамери със записващи устройства трябва да бъдат поставени във всички занимални на детските градини и ясли, за да бъдат предотвратени нарушения.Протестиращите ще настояват и за въвеждане на мандатност за директорите на образователните заведения, за периодични тестове и обучения на служителите. По думите на Милена Симеонова , но и от други случаи на агресия в детски заведения, които не са публично оповестени.", "date": "2018.02.07", "title": "Искат камери и в детските градини в Добрич"}
{"url": "https://www.24chasa.bg/novini/article/6703539", "text": "Министърът на външните работи на Франция Жан-Ив Ле Дриан заяви в сряда, че са налице „всички индикации“, че режимът в Дамаск използва отровният газ хлор като оръжие в близо седемгодишния граждански конфликт в страната, предава AFP. „Всички индикации...ни показват днес, че към момента хлорът се използва в Сирия от режима\", заяви пред телевизия BFM Жан-Ив Ле Дриан, предаде \"Фокус\".", "date": "2018.02.07", "title": "Франция: Налице са всички индикации, че сирийският режим използва химически оръжия"}
{"url": "https://www.24chasa.bg/novini/article/6703551", "text": "Правителството одобри допълнителни плащания от централния бюджет към Министерството на транспорта, информационните технологии и съобщенията в размер на 30 946 000 лв. Сумата ще бъде предоставена на „Холдинг БДЖ“ ЕАД като възмездна финансова помощ, която следва да бъде възстановена до 28 декември 2020 г. Средствата се предоставят на холдинга за погасяване на задължения по Втория облигационен заем, сключен през 2007 г.", "date": "2018.02.07", "title": "Близо 31 млн. лв. ще бъдат отпуснати за погасяване на задължения на БДЖ"}
{"url": "https://www.24chasa.bg/novini/article/6703560", "text": "Европейският съюз е обезпокоен от военната операция, която води Турция в северната част на Сирия, заяви върховният представител на ЕС по външната политика и сигурността Федерика Могерини пред Европейския парламент в Страсбург вчера, предаде ТАСС, цитирана от БТА. Ние сме дълбоко обезпокоени от новите фронтове в северната част на Сирия, каза тя. Отварянето на нови фронтове не е решение на проблема и аз се страхувам, че това няма да направи Турция по-сигурна, каза Могерини. Според нея истинска сигурност може да бъде постигната само на основата на политическо решение, чрез преговори. Тя подчерта, че ЕС е за единството, суверенитета и териториалната цялост на Сирия. Могерини заяви също, че провеждането на дебати в Европейския парламент за ситуацията в Турция е свързано със загриженост за Турция, турския народ, демокрацията, сигурността и стабилността.", "date": "2018.02.07", "title": "Могерини: ЕС е обезпокоен от действията на Турция в Северна Сирия"}
{"url": "https://www.24chasa.bg/novini/article/6703565", "text": "Малко преди 10 часа тази сутрин германските консерватори и социалдемократи най-сетне се договориха за коалиционно правителство. Преговорите им по последните две теми, по които имаха непреодолими различия, продължиха цяла нощ. В крайна сметка те са постигнали компромис и са готови с коалиционния договор. Постовете в едно бъдещо правителство също вече са разпределени. Засега се знае, че социалдемократите получават три от най-важните министерства – на финансите, на соцалните работи и на външните работи. Това, че те получават финансовото министерство, е знак и за промяна във финансовата политика не само на Германия, но и на ЕС. Това бе едно от уловията на социалдемократите, за да могат да работят по плана на Макрон за нова Европа. Следващата пречка пред правителството е одобрението на членовете на социалдемократическата партия. ГСПД обяви, че ще подпише коалиционен договор, само ако получи одобрението на партийните си членове. Общо 440 000 души трябва да кажат „да” или „не” на коалиционния кабинет с гласуване по пощата. В същото време конституционният съд разглежда тази практика и преценява дали тя е демократична, тъй като за това кой да управлява Германия на изборите през септември думата са си дали и още 60 милиона избиратели.", "date": "2018.02.07", "title": "Меркел и Шулц се разбраха за коалиция в Германия"}
{"url": "https://www.24chasa.bg/novini/article/6703571", "text": "Медиите да оповестят всичките си собственици и доходите, които получават извън тези за рекламна дейност. Тези промени ще внесат от ДПС в Закона за задължителното депозиране на печатни и други произведения. Това обяви депутатът от ДПС Хамид Хамид на брифинг пред журналисти в Народното събрание.  . \"Законопроектът има огромно значение за осветляването на медийнното пространство. Предложенията ни са в две посоки. Като едното от тях е по приетия от 2010 г. текст, в който се задължаваме да обявим собствениците на печатните издания. Наред с това допълваме текста като се въвежда задължение да се отсветлят доставчиците на медийни услуги, онлайн изданията, както и да се оповестят и декларират всички приходи на тези издания. Дали сме дефиниция за финансиране, като тук за целта имаме предвид непазарното финансиране -цялото финансиране, което идва извън рекламите, извън нормалното финансиране. Тъй като по рекламните договори има фактура, там контролните фукнции са на НАП. Там е ясно. Но в обществото стои въпросът как, откъде и защо различни медии получават средства и срещу какво\", мотивира промените Хамид. Част от предложенията на ДПС включват до 30 юни на всяка календарна година всички медии да представят декларация пред Търговския регистър за всяко конкретно плащане към медията. \"Другото ни предложение обхваща разпространителите на печатни издания, като смятаме, че те имат съществена роля в медийния пазар. Тъй като това каква част от това разпространение контролира това лице или компания, зависи какви и кои точно печатни изделия ще намерят пазар. Така че те следва до 31 януари пред културното министерство да представят своите действителни собственици както и търговските пунктове, през които извършват разпространение на изданията си. Така обществото ще е наясно кой и колко пункта за разпространение контролира, и в случай, че министъра на културата установи, че някой разпространител има повече от 1/3 пунктове за крайно разпространение - ще препрати информацията към Комисия за защита от конкуренцията и ще се задейства антимонополното законодателство\", обясни още депутатът от ДПС.", "date": "2018.02.07", "title": "В проектозакона на ДПС се предлага осветляване и на разпространителите на вестници"}
{"url": "https://www.24chasa.bg/novini/article/6703564", "text": "Правителството прие отчет за изпълнението на Плана за действие за 2017 г. за изпълнение на препоръките от Доклада на Европейската комисия от януари 2017 г. в рамките на Механизма за сътрудничество и оценка. В Плана за действие бяха включени 48 законодателни, организационни и аналитични мерки в отговор на направените препоръки. Сред основните предприети от институциите действия в областта на съдебната реформа са проведеният прозрачен избор за членове на ВСС и председател на ВАС; приетите наредба за провеждане на конкурси на магистрати и за избор на административни ръководители в органите на съдебната власт (по нея вече е проведен конкурс на магистрати), наредба за показателите, методиката и реда за атестиране на съдия, председател и заместник- председател на съд, наредба за показателите и методиката за атестиране и критериите за отчитане степента на натовареност на прокурори, следователи и на административни ръководители и техните заместници; отправеното искане към Службата на ЕК за подкрепа на структурните реформи за укрепване на капацитета на Инспектората към ВСС; приетият от парламента ЗИД на НПК и от МС – ЗИД на Наказателния кодекс; създаденият механизъм за редовно отчитане на Актуализираната стратегия за продължаване на реформата в съдебната система; утвърдената Пътна карта за изпълнение на препоръките от Независимия анализ на структурния и функционалния модел на Прокуратурата и анализа на нейната независимост, утвърдената Пътна карта за преодоляване на осъдителните решения на ЕСПЧ, която също е в процес на изпълнение. В областта на противодействието на корупцията и организираната престъпност се отбелязва разработването и приемането на Закон за противодействие на корупцията и отнемане на незаконно придобитото имущество; приемането на ЗИД на Закона за администрацията; приетата Пътна карта за взаимодействие между всички отговорни институции за отстраняване на слабостите при разследването и наказателното преследване на случаи на корупция по високите етажи на властта; одобряването на Единен каталог на корупционните престъпления, по който се води статистика във ВКС; създаването на рубрика в интернет страницата на ВКС и поддържането на актуална информация по дела, свързани с организираната престъпност и корупционни престъпления и др.", "date": "2018.02.07", "title": "Правителството прие отчет за последния\nмониторингов доклад на ЕК"}
{"url": "https://www.24chasa.bg/novini/article/6703576", "text": "Правителството определи заместник-министъра на здравеопазването Бойко Пенков за председател на Комисията по прозрачност по Закона за лекарствените продукти в хуманната медицина, съобщи пресслужбата на кабинета. Досега тези функции изпълняваше Лидия Нейчева в качеството й на заместник-министър. Комисията по прозрачност е органът, пред който се обжалват решенията на Националния съвет по цени и реимбурсиране на лекарствените продукти, уточниха от МС.", "date": "2018.02.07", "title": "Зам.-министър Бойко Пенков е новият председател на Комисията по прозрачност"}
{"url": "https://www.24chasa.bg/novini/article/6703580", "text": "По повод постъпили множество запитвания от медии относно инцидент на 02.02.2018 г. в к. к. „Боровец“, пресцентърът на прокуратурата на Република България съобщи следното: Досъдебното производство е образувано на 02.02.2018 г. по реда на чл.212 ал.2 НПК с първото действие по разследването на разследващ полицай от ОД МВР София – оглед на местопроизшествие, за това, че на 02.02.2018 г., около 15.00 ч., в землището на курортен комплекс „Боровец“, обл.София, е причинена по непредпазливост смъртта на Кристиян Ивайлов Московски– престъпление по чл.122 ал.1 НК. Първоначалните и неотложни действия са докладвани на Окръжна прокуратура - София, под чието наблюдение е започнало и се води досъдебното производство. В хода на разследването са извършени пет огледа на местопроизшествие, разпитани са седем свидетели, изготвена е съдебномедицинска експертиза на труп, изискана е справка от „КАТ-ПП“ при ОД МВР София, възложени са ОИМ. По делото следва да бъдат разпитани голям брой свидетели и да бъдат назначени множество съдебни експертизи и други действия по разследването, част от които изискват и специфични знания за разрешителния режим и правилата за ползване на моторни шейни. По предложение на административния ръководител на Окръжна прокуратура – София и наблюдаващия прокурор, с постановление на главния прокурор от днес - 07.02.2018 г., разследването по делото е възложено на Национална следствена служба.", "date": "2018.02.07", "title": "Националната следствена служба разследва смъртта на сина на Московски"}
{"url": "https://www.24chasa.bg/novini/article/6703581", "text": "Комисията по външните работи към Камарата на лордовете на британския парламент препоръчва в свой доклод да бъде подкрепено членството на Република Македония в НАТО и това да стане дори без да е решен спорът на страната с Гърция за нейното име, съобщава в.\"Катимерини\", като се позовава на публикация на гръцката телевизия Скай, цитирана от БТА.  Докладът на въпросната комисия е от миналия месец и е озаглавен \"Обединеното кралство и бъдещето на Западните Балкани\". В него се прави изводът, че Лондон трябва да подкрепи членството на страните от Западните Балкани в Северноатлантическия алианс както заради необходимостта от стабилност в региона, така и за да покаже, че сигурността в Европа продължава да е една от основните грижи на британското правителство, въпреки перспективата за Брекзит. Посочва се, че комисията е имала разговори с македонския външен министър Никола Димитров, който казал, че негова цел е да представи страната си като съюзник на Гърция. Наред с това високопоставен представител на британското външно министерство окачествил като положителна смяната на правителството в Скопие. Комисията заключава, че Лондон трябва да насърчи разговорите между Атина и Скопие, посочвайки на двете страни шансовете за решение на спора и за предоставяне на практическа помощ, където такава е възможна. Въпреки всичко това, влиянието на конкретната комисия върху британското правителство е сравнително ограничено, без обаче това да означава, че не се взимат под внимание нейните препоръки, пише в. \"Катимерини\".", "date": "2018.02.07", "title": "Британско предложение: Членството на \nМакедония в НАТО да е без споразумение с Гърция"}
{"url": "https://www.24chasa.bg/novini/article/6703587", "text": "ЧЕЗ Разпределение България внедрява нова технология за разкриване на незаконните присъединявания към електроразпределителната мрежа. Компанията ще снабди с рефлектометри всички екипи, които проверяват за нарушения. Уредът позволява разкриване на допълнителни незаконни връзки към проводниците с точност до 99%, като при проверка всички кражби се установяват веднага. Рефлектометрите правят разлика между монтажни връзки, направени при ремонти, и нерегламентирани присъединявания. Това гарантира бързото и безусловно установяване на кражбите. Уредите са изключително точни, ефективни са и имат възможност за откриване на връзки с дължина над половин километър. Същевременно показват точното разстояние от електромера, на което е реализирано нерегламентираното присъединяване. Това спестява време и излишно ангажиране на лабораторни автомобили за диагностика, тежка механизация за разкопаване и откриване на незаконните връзки. До този момент ЧЕЗ Разпределение България използваше лабораторни коли за разкриване на кражбите, извършени чрез допълнителни проводници към развитата кабелна мрежа на дружеството. За целта се ангажираше по-солиден човешки и финансов ресурс, а ефективността не беше толкова висока. Всички лабораторни коли вече ще се използват само за по-бързото откриване на повреди по мрежата, което ще оптимизира работата и на аварийните екипи. През 2017 г. екипите на ЧЕЗ Разпределение констатираха 7094 кражби на електроенергия, като в резултат се дотаксуваха 35 750 мВтч електроенергия. През 2016 г. констатираните нарушения бяха 6499, а дотаксуваната енергия 34 119 мВтч. Очакванията на дружеството са чрез новите уреди през 2018 г. процентът на установените кражби спрямо 2017 г. да се покачи.", "date": "2018.02.07", "title": "ЧЕЗ Разпределение ще установява кражби на ток с нова технология"}
{"url": "https://www.24chasa.bg/novini/article/6703588", "text": "Служители на полицейското управление в Павликени разследват пожар в къща в гр. Бяла черква. Сигнал за инцидента на ул.\"Ивайло\" е получен в 13,37 ч. във вторник. Огънят е унищожил покрив, каратаван и домашно имущество. След потушаването на пожара е извършен оглед. Причините са в процес на изясняване. По случая е започнато досъдебно производство. Късо съединение пък унищожи напълно скъпо Ауди Q7 в с. Церова кория. Помощ за пожар в двора на частен имот била поискана в 19,21 часа в Оперативен център – Велико Търново. Пристигналите на място огнеборци спасили съседна сграда, но автомобилът изгорял напълно.", "date": "2018.02.07", "title": "Разследват причините за пламнала \nкъща в град Бяла черква"}
{"url": "https://www.24chasa.bg/novini/article/6703590", "text": "Над тон нелегален тютюн е конфискуван при полицейска операция в плевенското село Крушовица във вторник следобед. Около 15,50 ч криминалистите претърсили стопански постройки и попаднали на 3-ма мъже на възраст 22, 25 и 32 г. момче на 15 г. и жена на 57 г., докато се трудели над инсталация за запарване, обработка и нарязване на тютюн. От помещенията са иззети чували, пълни с нарязани и раздробени тютюневи листа. 1100 кг. е теглото на незаконната стока, 157 200 лева е щетата на републиканския бюджет от невнесен акциз, съобщи плевенската полиция в сряда. Срещу 5-мата, които са родом от с. Буковлък, известно с нелегалния тютюнев бизнес, е образувано досъдебно производство. Сезирана е прокуратурата.", "date": "2018.02.07", "title": "Иззеха над тон нелегален тютюн в Плевенско"}
{"url": "https://www.24chasa.bg/novini/article/6703591", "text": "\"След Брекзит Великобритания може да търгува без мита и ограничения с ЕС, само ако спазва цялото европейско законодателство.”, заяви българският евродепутат от ГЕРБ/ЕНП Ева Майдел, като председател на Европейското международно движение, по време на работна среща с бившия британски заместник премиер сър Ник Клег. Това съобщиха от пресцентъра на ПП ГЕРБ. Срещата се състоя във вторник, 06 февруари 2018 г. в Страсбург. Двамата обсъдиха последните развития около оттеглянето на Великобритания, както и мандатът за преговори, одобрен по-рано през януари. Освен Брекзит, евродепутатът Ева Майдел ГЕРБ/ЕНП и Ник Клег обсъдиха приоритетите на българското председателство, дебатът по бъдещето на Европа, както и редица текущи и бъдещи законодателни инициативи, разглеждани в Комисията по вътрешен пазар и защита на потребителите, където Ева Майдел е постоянен член.", "date": "2018.02.07", "title": "Майдел: След Брекзит Великобритания може да търгува без мита с ЕС, ако спазва европейските закони"}
{"url": "https://www.24chasa.bg/novini/article/6703611", "text": "Варненската окръжна прокуратура внесе обвинителен акт срещ холандски гражданин, постоянно пребиваващ у нас. Пред съда чужденецът ще отговаря за смърт по непредпазливост при катастрофа. Инцидентът станал на 08.07.2017 г. около 20 часа на кръстовището на булевард „Владислав“ и ул. „Бенковски“ във Варна. Обвиняемият бил зад волана на хюндай теракан и възнамерявал да направи ляв завой от булеварда към ул. „Д-р Пискюлиев“. В обвинителния акт е вписано, че \"въпреки обективната възможност да види насрещно движещия се по „Владислав“ мотор хонда ЦБР 600, при зелен сигнал на светофарната уредба, той отнел предимството му и последвал фатален за мотоциклетиста сблъсък\". Ако бъде признат за виновен в извършване на престъпление по чл. 343 ал.1 б. „в“ от НК, водачът на автомобила може да получи наказание лишаване от свобода за срок от две до шест години, както и лишаване от право да управлява МПС. \"Според обвинителната теза обаче съдът трябва да прецени и ролята на пострадалия. Той се е движил с повече от 80 км/ч, с която скорост е навлизал в забранен за мотоциклетисти пътен участък – отрязъка на бул. „Владислав“ от ул. „Бенковски“ до бул. „Съборни“. Това негово поведение на свое основание е допринесло за причиняването на произшествието\", поясни зам.-окръжният прокурор на Варна Радослав Лазаров.", "date": "2018.02.07", "title": "Обвиниха холандец, убил мотоциклетист при катастрофа във Варна"}
{"url": "https://www.24chasa.bg/novini/article/6703614", "text": "Земетресение с магнитуд 2,1 по скалата на Рихтер е регистрирано на територията на България, близо до Пловдив, пише  . Земният трус е станал в 8:16 ч. тази сутрин с епицентър град Пловдив, с дълбочина 20 км, уточниха от Геофизичния институт на БАН. Няма данни за материални щети.                                                                                                                                                                                                                                                                                                                       ", "date": "2018.02.07", "title": "Земетресение в Пловдив, няма данни за щети"}
{"url": "https://www.24chasa.bg/novini/article/6703577", "text": "Еленергия за близо 1, 5 млн. лева е била открадната през м.г. от EVN. Това съобщи Костадин Величков от управителния съвет на дружеството. По думите му отделно са били задигнати и 3195 м проводници в трафопостове.  Една от мерките срещу крадците на киловати е дистанционно отчитане на електромерите. Според Величков системата засичала всеки опит за манипулиране на уредите и екипите на EVN и на полицията отивали на място веднага. На тарикатите се начислявал ток за 90 дни назад при пълна мощност. От компанията уточниха, че на дистанционен отчет вече са всичките им клиенти в по-големите населени места в Пловдивска област - Пловдив, Асеновград, Карлово, Хисаря, Раковски, Съединение, Стамболийски.", "date": "2018.02.07", "title": "EVN: Откраднаха ток за 1, 5 млн. лева"}
{"url": "https://www.24chasa.bg/novini/article/6703638", "text": "18-годишно момче от Варна е в болница със счупена челюст след бой в училищен двор. За 24 часа е задържан непълнолетен тийнейджър. Материалите по случая за предадени на Районна прокуратура Варна. Мелето станало в последния ден от грипната ваканция - на 6-и февруари. Група момчета играели футбол в училищния двор. Пострадалият и нападателя имали стара вражда, която припламнала по време на мача. Последвал един удар в лицето и по-големия младеж паднал. Той е откаран в болница със счупена челюст, а другото момче е задържано. И двамата не учат в училището, където е станал инцидента.", "date": "2018.02.07", "title": "Ученици се сбиха в училищен двор във Варна, единият със счупена челюст"}
{"url": "https://www.24chasa.bg/novini/article/6703645", "text": "Мъртвопиян варненец изтрезня зад решетките на Първо РПУ, след като размаха пистолет срещу непознат. Екшънът се разиграл около 4 часа сутринта на един от централните варненски булеварди - \"Сливница\". 41-годишният Я. Й. бил много пиян и едва стоял на краката си. В едната си ръка държал пистолет и го разахвал безпричинно. Той тръгнал след непознат 30-годишен мъж, като започнал да заплашва, че ще го гръмне. Мъжът се обадил на 112 и пияният бил задържан, а бойният пистолет - конфискуван. По случая няма данни мъжете да са се познавали. Пияният е налетял на първия срещнат, обясниха от полицията. Проверка установила, че пистолетът е законнопритежаван. Задържаният е с чисто досие и няма криминални регистрации досега. По случая е образувано бързо полицейско производство.", "date": "2018.02.07", "title": "Мъртвопиян размаха пистолет в морската столица, арестуваха го"}
{"url": "https://www.24chasa.bg/novini/article/6703658", "text": "Страните от Западните Балкани ще получат през 2018 г. над един милиард евро от Европейския съюз за подготовка за присъединяване, се казва в декларация на Европейската комисия по повод приемането на новата Стратегия за разширяване на ЕС в Западните Балкани, съобщи ТАСС. От 2007 г. до 2017 г. ЕС е вложил над 8,9 милиарда евро в страните от този регион чрез Инструмента за предприсъединителна помощ. През 2018 г. се очакват още 1,07 милиарда евро, се казва в документа, предава БТА.  Новата стратегия на ЕС по отношение на балканските държави бе представена във вторник в Страсбург. В нея се говори за страни като Албания, Босна, Македония, Сърбия, Черна гора и Косово. Според оценката на представители на ЕК Сърбия и Черна гора могат да се присъединят към ЕС още през 2025 г.", "date": "2018.02.07", "title": "През 2018 г. страните от Западните Балкани ще получат над 1 млрд. евро от ЕС"}
{"url": "https://www.24chasa.bg/novini/article/6703661", "text": "Полицията разкри кои  ОДМВР-Русе е започнало проверка, като работата по случая е с оглед изясняване на престъпление от общ характер. В хода на проведените във вторник оперативно-издирвателни мероприятия служителите на русенската полиция са установили участниците, заснети в клипа. Младежите са непълнолетни и са ученици от Русе. Изяснено е, че потърпевшият, жестоко пребит от другите двама е 16-годишен, а младежите, които са му нанесли удари и са присъствали на място, са на възраст между 15 и 17 години. Според първоначалните разкази на момчетата пред полицията, във въпросния ден на заснемането на видеоклипа, те се засекли в МОЛ-а и предвид предишни техни конфликти, отново се спречкали. Двама от младежите във вторник са били задържани от полицията за срок до 24 часа по ЗМВР. Районна прокуратура – Русе е образувала проверка по случая и е дала указания на служителите от ОДМВР–Русе за по-нататъшните действия по изясняването на деянието. Видеоклипът, изпълнен с жестоко насилие между младежи, стресна и направо покърти Русе. Дългото едва 17 секунди филмче бе изпратено в началото на седмицата до местната телевизия ТВН и вдигнато на нейния сайт. На него, зрител на инцидента, го заснима доста отдалеч и на лошо качество. Случката датира от края на миналата седмица, в района на MALL-а в кв. „Изток“ .На клипа се вижда, как трима неидентифицирани младежи нанасят жесток побой на свой връстник. Вижда се поредица от най-различни удари с ръце и крака, на които би могъл да завиди и професионален боец от ММА. Само за 17 секунди, колкото трае клипа, той успява да нанесе куп удари и ритници на безпомощния си противник. Причината за побоя не става ясна от клипчето. Инцидентът не фигурира в бюлетините на МВР, като вероятно пребитият младеж не се е оплакал в полицията.", "date": "2018.02.07", "title": "Младежите, пребили зверски ученик в Русе, непълнолетни. Задържаха 2-ма (Видео 18+)"}
{"url": "https://www.24chasa.bg/novini/article/6703660", "text": " Близо четири месеца и половина след изборите за Бундестаг, в Германия бе посигнато споразумение за съставянето на нова голяма коалиция - в сутрешните часове на деня Съюзът (ХДС/ХСС) и Германската социалдемократическа партия (ГСДП) достигнаха до пробив в преговорите, които бяха стартирани на 28 януари. Вече има яснота и около разпределението на ресорите – към настоящия момент има информация, че социалдемократите ще получат шест министерства в Берлин, съобщава националният ежедневник Die Frankfurter Allgemeine Zeitung, цитиран от Фокус. Първоначално бе разпространена информация, съгласно която ГСДП ще поеме Министерството на външните работи, Министерството на финансите, Министерството на труда. По-късно бе съобщено, че социалдемократите ще ръководят също Министерството по въпросите за семейството, Министерството на правосъдието и Министерството на околната среда. Християнсоциалният съюз (ХСС) ще ръководи Министерството на вътрешните работи. Ресорът може да бъде поверен на председателя на партията Хорст Зеехофер. За ХСС е също и Министерството на транспорта .", "date": "2018.02.07", "title": "Партията на Шулц поема 6 федерални министерства"}
{"url": "https://www.24chasa.bg/novini/article/6703676", "text": "Внесохме решение за създаване на временна комисия за прочуване създаването, функционирането и сигурността на БАЦИС (Българската акцизна централизирана информационна система). Това заяви в кулоарите на парламента Драгомир Стойнев от БСП. \"Има огромни притеснения от страна на ДАНС за начина, по който функционира тази система и изводите, които са направени по последния доклад“, допълни още Стойнев. Той уточни, че от доклада става ясно, че са налице възможности за контролиране на системата и има начин за създаване на заплаха за финансовата и икономическата сигурност на страната, както и, че служители от Агенция \"Митници“ са изменили съдържанието на анализираната компютърна система с цел прикриване на допълнителни уязвимости в нея. Правителството на ГЕРБ и техните партньори лъжат за резултатите с контрабандата. Докладът на Агенция \"Митниците\" опровергава твърденията, че сивата икономика и контрабандата намаляват. Това допълни неговият колега от БСП Румен Гечев. \"За първи път от 2010 г. едно правителство не изпълнява програмата си за събраните акцизи, съгласно Закона за бюджета 2017 г. Не са изпълнени приходите за акцизи с 50 млн. лева. Обложените пък с акциз цигари през 2017 г. са 13,7 мрлд. лева срещу 13,8 млрд. лева през предходната година, допълни Гечев. Той коментира, че това е негативна тенденция в облагането. Също такава тенденцията имало и при заловените късове цигари - през изминалата 2017 г. те са били 37 144 137 къса, а през 2016 г. - 44 420 159, а през 2012 г. - 83 683 408. \"Не е съвпадение, че докладът беше публикуван 2 дни след вота на недоверие, беше забавен, тъй като данните от него биха представили допълнителен аргумент в ръцете на опозицията и пълно основание тя да иска оставката на правителството заради провал с корупцията и контрабандата\", добави още Гечев.", "date": "2018.02.07", "title": "БСП иска комисия да разгледа дейността на системата на митниците"}
{"url": "https://www.24chasa.bg/novini/article/6703692", "text": "65-годишен мъж от силистренското селой Айдемир предизвика странна катастрофа в местността Евксиноград край Варна. Мъжът се разсеял, изтървал контрола над опела си, излязъл от пътя и се забил в контейнер за боклук, който пък ударил служител на фирма за чистота, който бил близо до контейнера. 41-годишният работник се разминал с контузия на едното коляно. Още два инцидента с пострадали хора са регистрирани в ОДП Варна. 52-годишен професионален шофьор от морската столица предизвикал катастрофа на кръстовище на общински пътища в Провадия. Мъжът бил зад волана на автобус и навлизайки в кръстовището отнел предимството на опел и го ударил. При сблъсъка са пострадали шофьора на леката кола и 40-годишна пътничка от автобуса. Двамата са прегледани в болница, имат леки контузии. 20-годишен младеж от Русе пък се заби в разделителен остров на кръстовището на улиците \"Ал. Рачински\" и \"Антим I\" във Варна. По данни на полицията младежът изтървал контрол над возилото и излязъл от пътя. При инцидента е пострадал 20-годишният приятел на шофьора, който е в болниа с контузия в лумбалната област.", "date": "2018.02.07", "title": "Разсеян шофьор са заби в контейнер и удари човек във Варна"}
{"url": "https://www.24chasa.bg/novini/article/6703717", "text": "Спортът наистина е невероятен феномен. Само допреди няколко месеца КНДР изстрелваше ракети към южните си съседи, а в петък сестрата на лидера на страната Ким Йон Нам ще пристигне в ПьонгЧанг за олимпиадата. Тя ще замести брат си като шеф на делегацията. Ким Йо Жон е първи заместник-председател на централния комитет на работническата партия в КНДР и се смята за един от доверените хора на брат си. За разлика от останалите във фамилията те са от една майка Ко Йон Хуй. Тя е по-малка от брат си, но не е ясно кога е родена. В делегацията влизат Чое Хви, председател на националния комитет за надзор на спорта и Ри Сон Гвон, председател на агенцията за вътрешнокорейски работи. Очаква се делегацията да дойде в петък в ПьонгЧанг.", "date": "2018.02.07", "title": "Сензация! Сестрата на лидера на КНДР в Република Корея за олимпиадата"}
{"url": "https://www.24chasa.bg/novini/article/6703694", "text": "Министърът по европейските въпроси и главен преговарящ на Турция Йомер Челик се срещна с председателя и членовете на Парламентарната комисия за хармонизация с ЕС в Меджлиса и заяви, че Анкара вече е напълно готова за визовата либерализация, предаде информационната агенция Догу хабер ажансъ (ДХА), цитирана от \"Фокус\". „Завършихме работата във връзка с визите. Днес или утре ще предадем нужната документация на Европейската комисия (ЕК). Турция е изпълнила всички отговорности, които падах върху нея. Според нас, изпълнение са и всичките 72 критерия в рамките на диалога за либерализиране на визовия режим. … Отправяхме призиви към ЕС. Казвахме, че трябва да се проведе среща на високо равнище между Турция и ЕС; сега това официално е съобщено на Анкара. На 26 март във Варна по инициатива на временно председателстващия Съвета на ЕС Българи ще се състои тази среща на високо равнище във формат Турция-ЕС. Това ще бъде една среща на високо равнище, на която ще можем да изясним как ще напредваме в бъдещите си отношения.”, посочва още Йомер Челик, цитиран от ДХА. Диалогът с Анкара за либерализиране на визовия режим Брюксел започва още на 16.12.2013 год., успоредно с подписването на Споразумение за обратно приемане на незаконно пребиваващи лица (реадмисия) между ЕС и Турция. Този диалог се основава на пътната карта за безвизов режим с Турция. Това са изискванията, на които трябва да отговаря Анкара. Изпълнението им ще позволи на турските граждани да пътуват без визи в Шенгенското пространство за краткосрочно пребиваване – 90 дни в рамките на всеки 180-дневен период, с цел: 1. бизнес; 2. туризъм 3. по семейни причини. В пътната карта са фиксирани 72 изисквания (критерия), разпределени в 5 тематични групи: 1. сигурност на документите за пътуване (биометрични данни); 2. управление на миграцията; 3. обществен ред и сигурност; 4. основни права и свободи, вкл. антитерористичното законодателство (най-проблемното за Турция); - обратно приемане на незаконни мигранти. Досега Турция не е изпълнила 5 от поставените изисквания (по някои данни те са дори 7). Най-важното и изглеждащо като неизпълнимо е точно в рамките на тематична група № 4 – антитерористичното законодателство. Понеже след опита за преврат от 15 юли и в условията на действащото вече над 1,5 години извънредно положение, законодателството, а и установената практика за управление чрез декрети със силата на закон, практически обезсмислят зачитането и спазване на основните права и свободи на гражданите.", "date": "2018.02.07", "title": "Турция: Напълно сме готови за визовата либерализация"}
{"url": "https://www.24chasa.bg/novini/article/6703740", "text": "За трета поредна година най-добрите агенции и експерти от бранша на недвижими имоти ще се състезават за призовите места в „Годишни награди на Imoti.net“. Стартираха номинациите на престижния конкурс, като тази година наградите се обогатяват с още две категории – „Имот на годината – бизнес сграда или комплекс“ и „Имот на годината – жилищна сграда или комплекс“. Агенциите ще се състезават още за отличие в категориите: „Дебют на агенция за недвижими имоти“, „Най-добър сайт на агенция за недвижими имоти“, „Най-динамично развиваща се компания“, „Награда за Брокер - продажби на недвижими имоти“, „Награда за Брокер - наеми на недвижими имоти“. Сред специалните награди на фокус ще бъдат и категориите за „Голяма агенция за недвижими имоти“ за голям и малък бизнес в сектора. Част от “Годишни награди на Imoti.net“ могат да станат всички участници в бранша на недвижимите имоти като кандидатстват в една или повече категории с регистрация на сайта   до 26 февруари. Победителите ще бъдат отличени в специална церемония в края на март месец. „Imoti.net ще отличи най-добрите в бранша за трета поредна година, като дава възможност да изпъкнат компании, които гарантират прозрачност и толерират лоялната конкуренция. Щастливи сме, че екипът ни спомага за устойчивото развитие в бранша и подсилва доверието на потребителите към коректните компании. Специално внимание обръщаме и на професионалистите, спечелили категорията „Брокер на годината“, като маркираме със символ „Доверен брокер“ всяка тяхна обява в нашия сайт“, коментира Снежана Стойчева, мениджър на сайта  , част от портфолиото на  . Тежката дума на „Годишни награди на Imoti.net“, освен потребителите за категориите „Агенция на годината“ и „Най-добър сайт на агенция“, ще има и жури, съставено от експерти, сред които: Стамен Янев - изпълнителен директор на Българска агенция за инвестиции, доц. Георги Забунов - УНСС - София, катедра \"Недвижима собственост\", Александр Бочев – управител на Realnet, Орлин Владиков – управител на Орвитекс, Илиана Василева – зам.- председател СБИ, Иван Велков – председател на Българска фасилити мениджмънт асоциация, Миглена Иванова – редактор в Investor.bg, Деян Петков - мениджър на StudioX.bg и Снежана Стойчева, мениджър на Imoti.net.", "date": "2018.02.07", "title": "Стартираха номинациите за „Годишни награди на Imoti.net“ за 2017 година"}
{"url": "https://www.24chasa.bg/novini/article/6703687", "text": "Прочулият се с незаконните си действия и изцепки управник на врачанското с. Галиче бе арестуван след акция на ГДБОП направо в кметския си кабинет в края на май 2016 г. Заедно с него в кауша попаднаха още петима, станали впоследствие известни като бандата на Чоков. Дни след арестите специализираната прокуратура обвини кметът на Галиче като организатор на престъпна група за рекет, побоища, палежи и лихварство. Когато пък стана ясно, че Ценко Чоков окончателно ще остане в следствения арест в столицата докато бъде гледано делото срещу него и групата му в спецсъда, многобройните му противници в Галиче се осмелиха да сезират институциите, че селският управник не може повече да заема поста си и трябва да бъде отзован. През юли с.г. \"24 часа\" установи, че арестувания тартор на организирана престъпна група все още е кмет на Галиче и дори му се начислява заплата. Оказа се, че официално той е в отпуск. Ден преди да бъде гледана мярката му за неотклонение, в общината постъпило заявление от него да използва 30 дни от полагащия му се годишен отпуск. Тогава Иво Цветков, кмет на община Бяла Слатина, в чийто предели е Галиче, потвърди, че има такова заявление от Чоков и в него нямало нищо нередно. \"По закон можем да отстраним Чоков от заеманата длъжност, ако по каквито и да е причини той не изпълнява длъжността, за която е избран, каза тогава Цветков .- Но трябва да изтече разрешеният му отпуск, после ще видим още колко време няма да може да изпълнява кметските си задължения, за да решим какво да правим.\" През септември 2016 г. пък станя ясно, че Чоков пак ще получава заплатата си докато е в столичния следствен арест, след като удължил ползвания едномесечен отпуск. С писмо от ареста той уведомил общинската управа в Бяла Слатина, че ще използва целия полагащ му се отпуск от 95 дни, натрупан през последните му два мандата. Така до 23 ноември Чоков остана фактически кмет на Галиче и нито общинският съвет, нито общинската избирателна комисия можеха да предприемат някакви мерки за отстраняването му от поста по закон. После пък в Бяла Слатина решиха, че трябва да изчакат още няколко месеца, за видят очевидното - че Ценко Чоков не изпълнява задълженията си като кмет. Вече през април м.г. ЦИК постанови предсрочно да бъде прекратен мандатът на кмета на врачанското с. Галиче Ценко Чоков. Решение бе в официален отговор на писмо от общинската избирателна комисия в Бяла Слатина. Въпреки становището на ЦИК, общинската избирателна комисия в Бяла Слатина обаче реши месец по-късно, че не може да прекрати мандата на Ценко Чоков като кмет на Галиче. Против предсрочното прекратяване на правомощията му като кмет гласуваха 9 от 11-те членове на ОИК. Само двама се били за прекратяване на мандата на Чоков. Основният аргумент на ОИК в Бяла Слатина е, че след като до ноември м.г.Ценко Чоков използвал полагаем му се отпуск, в момента е неплатен отпуск до края на този месец. Районната прокуратура в Бяла Слатина протестира пред административния съд във Враца взетото решение на общинската избирателна комисия за оставането на поста на кмета на Чоков и оспори мотивите на шефката на ОИК Цветелина Андровска. В протеста си прокуратурата се мотивира, че решението е незаконосъобразно поради допуснати съществени нарушения на административно-производствените правила, противоречи на материалноправни разпоредби и е в несъответствие с целта на закона. Според районната прокуратура са налице основанията от Закона за местното самоуправление за предсрочното прекратяване на пълномощията на кмет при неоснователно отсъствие от работа за повече от един месец. Отправено е искане към съда да отмени решението на ОИК в Бяла Слатина, като неправилно и незаконосъобразно. В края на май административният съд във Враца отмени решението на общинската избирателна комисия в Бяла Слатина, с което арестуваният кмет на врачанското с. Галиче Ценко Чоков остава на поста си. \"Неплатеният отпуск не е субективно право, задължително и неотменимо, какъвто е характерът на платеният отпуск, а само една правна възможност, която зависи от волята на работодателя, реши тогава административния съд във Враца. - При условие, че кметът на кметство няма работодател, с когото да договаря разрешаването на неплатен отпуск, той не може да го използва и това е изключението, което законодателят е имал предвид в чл. 38, ал. 7 от Закона за местно самоуправление, като несъвместимост с правното му положение.\" От ОИК в Бяла Слатина не оспориха това решение. След консултация с намиращия се в следствения арест на софийския затвор Чоков обаче адвокатът му от Враца Росен Бончев подаде касационна жалба във ВАС. Това бе последната инстанция, която трябваше да реши окончателно остава ли Ценко Чоков кмет на Галиче или не. Белослатинската районна прокуратура пак изпрати възражение, с което искаше ВАС да остави в сила решението на врачанския съд като правилно и законосъобразно, а касационната жалба като неоснователна. Върховният административен съд се произнесе по казуса с Ценко Чоков в началото на октомври 2017 г. и реши, че вече не може да бъде кмет на врачанското с. Галиче. Четвърти наказателен състав на ВАС потвърди постановлението на административния съд във Враца, според което Чоков повече не може да заема кметския пост. Заради възражения на защитата на Ценко Чоков за допуснати нарушения, се наложи ВАС още веднъж да разгледа казуса и преди дни се произнесе окончателно, че очакващият присъдата на специализирания наказателен съд е с прекратени пълномощия като кмет на с. Галиче. Едва след това решение вече може да очаква, че в изстрадалото врачанско село ще бъдат насрочени частични местни избори.", "date": "2018.02.07", "title": "След двегодишна битка Ценко Чоков загуби окончателно кметското си място в Галиче"}
{"url": "https://www.24chasa.bg/novini/article/6703702", "text": "Във Велико Търново демонтират елементите и съоръженията от бракуваната тролейбусна мрежа. По разпореждане на кмета на Старата столица Даниел Панов бе ускорено премахването на конзолите, стрелките и обтегателните въжета. Вече са свалени са близо 100 от общо 455 елемента, съобщиха от местната администрация. Дейността е възложена от Общината и се извършва по график. Екипи на сектор „Пътна полиция“ регулират движението в участъците, в които се работи. Вече са демонтирани са всички конзоли по улица „Оборище”, елементи в района на Съдебната палата и по булевард „България“. Работата продължава в посока улица „Полтава“. През 1997 година ползването и стопанисването на цялата тролейбусна инфраструктура е отдадено на частна фирма, която става собственик на тролеите. През 2010 година Община Велико Търново си връща стопанисването. Завареното лошо състояние на амортизираната тролейбусна инфраструктура и кражбите правят възстановяването й неоправдано висок разход, предвид развитието на технологиите и навлизането на електрически автобуси с автономно движение. Затова през 2014 година е взето решение за бракуването на мрежата, а Общинският съвет разрешава демонтажа на мрежата. Екологичният транспорт във Велико Търново ще бъде възстановен с проект за интегриран градски транспорт, който ще бъде финансиран по оперативна програма „Региони в растеж” 2014 – 2020. Една от мерките е внедряването на електрически автобуси в системата на обществените превози.", "date": "2018.02.07", "title": "Демонтират елементите от старата тролейбусна мрежа във Велико Търново"}
{"url": "https://www.24chasa.bg/novini/article/6704141", "text": "Президентът на САЩ Доналд Тръмп продължава навика си да представя имигранти като престъпници - подчертава връзките с банди, нарича обединяването на семействата заплаха за националната сигурност и оплаква смъртта на професионален американски футболист при автомобилна катастрофа, в която беше замесен мъж, влязъл нелегално в страната, предаде БТА. В реч, произнесена вчера в Белия дом пред служители на силите на реда, Тръмп обърна особено внимание на бандата МС-13, за която се смята, че е отговорна за 25 убийства, извършени през последните две години в Лонг айлънд, Ню Йорк и която се превърна в основна мишена на правителството на Тръмп. \"Наистина никога не сме виждали нещо подобно, такава свирепост и насилие, и се нуждаем от реформи, които Конгресът трябва да одобри, за да се справим с тях\", заяви Тръмп пред служители на силите на реда и конгресмени. Накрая той заплаши с ново спиране на работата на федералното правителство, ако конгресмените от Демократическата партия не приемат пакет от имиграционни мерки, който според него ще помогне да се пресече влизането на членове на банди в страната. \"Ако не се премахнат тези пропуски в закона, които позволяват на убийци да влизат в нашата страна и да продължават да убиват. . . ако не го променим, нека да има спиране на работата\", предложи Тръмп. \"Бих се радвал да видя спиране на работата на правителството, ако не се погрижим за това\". Последната заплаха на Тръмп е част от кампания на натиск, която той поведе, за да се опита да накара конгресмените от Демократическата партия да подкрепят внушителния имиграционен план, който те отхвърлиха. Президентът иска милиарди за строежа на стената по южната граница, големи ограничения на законната имиграция, повече средства за прилагане на закона вътре в САЩ и други промени, в замяна на даването на възможност на 1,8 милиона млади мигранти, живеещи незаконно в страната, да получат гражданство. По-рано вчера Тръмп призова демократите да предприемат строги мерки срещу имиграцията, като се позова на смъртта на Едуин Джаксън, защитник на отбора по американски футбол \"Индианополис колтс\", който загина при катастрофа с участието на гватемалски гражданин, пребиваващ незаконно в САЩ, за който се предполага, че е шофирал в пияно състояние. \"Толкова срамно е, че човек, пребиваващ незаконно в страната ни, уби защитника на \"Индианополис колтс\" Едуин Джаксън\", заяви Тръмп в Туитър. \"Това е само една от многото подобни предотвратими трагедии. Трябва да накараме Демократите да проявят твърдост по въпроса за границата и незаконната имиграция, и то БЪРЗО!\" Тръмп продължи да критикува и системата за законна имиграция в САЩ. Той настоява да се ограничи възможността на мигрантите да поемат разходите за събиране в САЩ с членове на семействата си, както и за премахване на програмата за издаване на визи чрез лотария, целяща да подкрепя приемането на хора от различен произход. Според него тези мерки ще подобрят сигурността на САЩ. \"В епохата на тероризма, тези програми представляват рискове, които вече не можем да си позволим\", заяви той в речта \"За състоянието на съюза\". Това е проблем, близък до президентското сърце - както и до избирателите му - от деня, в който започна кампанията си и обвини Мексико, че изпраща изнасилвачи отвъд границата. След встъпването си в длъжност Тръмп отделя правителствени ресурси, за да се опита да представи имиграцията като заплаха, въпреки няколко проучвания, показали, че имигрантите всъщност са по-малко склонни към извършване на престъпления от хора, родени в САЩ. Критици на правителството неведнъж са го обвинявали, че използва неточна информация и подбрани примери, за да подкрепя аргументите си. Вчера Тръмп се концентрира върху бандата МС-13, или \"Мара Салватруча\", създадена през 80-те години в Лос Анджелис от бежанци от Централна Америка, бягащи от насилието в своите страни. Федерални прокурори смятат, че днес МС-13 има хиляди членове в цялата страна, макар че според статистика те са нищожна група - по-малко от 1 на сто - от общия брой на членовете на банди в САЩ. И макар че правителството на Тръмп е опитвало да представи бандата като състояща се от неспирен поток нелегални имигранти, някои данни сочат, че повечето й членове са граждани на САЩ. Тръмп изрази съжаление, че хиляди членове на банди биват арестувани и депортирани от САЩ, само за да се върнат в страната. \"Нито една друга страна в света няма толкова тъпи закони като нашите\", оплака се той. Тръмп даде на демократите срок до 5 март да приемат споразумение за имиграцията, макар че не е ясно какво ще се случи на тази дата. Началникът на канцеларията на Белия дом Джон Кели прекара голяма част от вчерашния ден на Капитолийския хълм, срещайки се с лидери на Конгреса за обсъждане на имиграцията. Но той също стана обект на критики, след като допусна, че някои млади имигранти са \"прекалено мързеливи\", за да се запишат в програмата от времето на Обама, предлагаща защита от депортиране и разрешителни за работа с възможност за подновяване. Кели заяви, че неотдавнашното предложение на Тръмп да даде възможност на 1,8 милиона млади имигранти да получат американско гражданство, стига \"далеч отвъд това, което който и да било можеше да си представи\". Отхвърленото от Тръмп предложение на шестима сенатори от двете партии щеше да даде възможност за получаване на гражданство на около 690 000 \"мечтатели\", регистрирани в програмата, известна със съкращението \"ДАКА\". \"Има около 690 000 официално регистрирани в ДАКА, а президентът предложи гражданство на близо два пъти и половина повече от този брой, на 1,8 милиона\", заяви Кели. \"Разликата между (690 000) и 1,8 милиона са хората, за които някои биха казали, че са се страхували да се запишат, други биха казали, че са били прекалено мързеливи да се раздвижат, но в крайна сметка не са се записали\". Експерти по имиграцията посочват различни причини защо хора, отговарящи на критериите за защита по ДАКА никога не са подали документи, включително опасения, че участието в нея ще ги направи уазвими пред имиграционните власти.", "date": "2018.02.07", "title": "Тръмп продължава да представя имигранти \nкато престъпници"}
{"url": "https://www.24chasa.bg/novini/article/6704150", "text": "Двама души са пострадали при катастрофа между четири коли на кръстовището при улиците „Ален Мак“ и „Георги Бенев“ в Пловдив. Това съобщи за  „Фокус“ говорителят на Областната дирекция на МВР. Сигналът за произшествието е подаден към 12.00 часа днес на телефон 112. По първоначални данни, лек автомобил „Пежо“ е предприел ляв завой, отнел е предимството и се е сблъскал с „Фолксваген“. В резултат на удара всяка от колите е ударила по един изчакващ на светофара автомобил – „Фолксваген“ и „Фиат“. Четиримата водачи са тествани с дрегер за алкохол, като резултатите са отрицателни. В болница за прегледи са откарани пътничка от първата кола, която е на 25 години, и шофьорът на втората. До приключване на огледа движението е затруднено, регулира се от полицейски служители.", "date": "2018.02.07", "title": "Двама пострадаха при верижна катастрофа  в Пловдив"}
{"url": "https://www.24chasa.bg/novini/article/6704165", "text": "Европейският парламент настоя днес да се запази предварителното определяне на водещи кандидати за председател на Европейската комисия. През 2014 г. за пръв път едновременно с кампанията за изборите за ЕП се състоя и кампания на водещи претенденти за ръководител на ЕК. ЕП днес изрази готовност да отхвърли кандидатите за председател на комисията, които не са били заявени предварително. Мнозинството евродепутати настоява европейските политически партии да определят предварително по един кандидат за председател на ЕК преди изборите догодина, предава БТА.  Докладът, обсъден на заседанието в Страсбург, бе приет с 457 гласа \"за\", 200 \"против\" и 20 въздържали се. Документът подкрепя предложението на ЕК еврокомисарите да могат да се кандидатират за евродепутати, без да си взимат отпуск, за да участват в предизборна кампания. Условието е еврокомисарите да не използват в кампанията си служители и средства на ЕК. По договора за ЕС с квалифицирано мнозинство Европейският съвет предлага председател на ЕК за одобрение от евродепутатите. Европейският съвет трябва да направи това, като вземе предвид резултатите от изборите за ЕП. Излъчването на предварителни водещи кандидати за председател на ЕК не е част от договора. През 2014 г. прилагането на този подход бе на основата на споразумение между ръководителите на държавите от ЕС, ЕП и европейските политически групи. ЕП уточнява, че европейска политическа партия е група, действаща на европейски равнище, която се финансира от ЕС и е съставена от национални партии в държавите от Общността.", "date": "2018.02.07", "title": "Европейският парламент: Да се запазят предварителните кандидати за председател на Еврокомисията"}
{"url": "https://www.24chasa.bg/novini/article/6704169", "text": "Тази година ще започнат тръжните процедури за избор на изпълнители за строителство и надзор при изграждането на два участъка от международен път Е-79 между Видин и Ботевград, съобщи областният управител Албена Георгиева. През втората половина на годината започва процедура за изграждане на отсечката от Видин до Ружинци - 52 км, която ще бъде по нов терен и ще бъде с две платна с по две ленти за движение в посока и аварийна лента. През март започва процедурата за изграждане на пътя от Мездра до Ботевград - 33 км. Общо 90 процента от трасето Видин - Ботевград ще бъде магистрален път с две активни ленти и по една аварийна във всяка посока. Протести на жители от Видин затвориха за движение в продължение на часове движението по международен път Е 79 през последните две съботи, като протестиращите поставиха искания за изграждане на магистрала от Видин до София и тунел под прохода \"Петрохан\". Според областния управител протестите затрудняват изключително трафика и разрешение за тях няма, тъй като това може да направи само собственикът на пътя Агенция \"Пътна инфраструктура\".", "date": "2018.02.07", "title": "Тази година започват тръжните процедури за участъка от Е-79 Видин - Ружинци"}
{"url": "https://www.24chasa.bg/novini/article/6702929", "text": "Бил Гейтс влага 40 милиона долара, за да се селектира крава, която да дава четири пъти повече мляко. Това трябва да е идеалната крава. Прави го, защото е убеден, че скотовъдството и производството на мляко ще са решаващи за борбата срещу глада и бедността. Над тази задача ще работят учени от организацията GALVmed за ветеринарна медицина в Единбург. Породата трябва да бъде с висока производителност и да понася без проблем високите температури. В България, за да се постигнат високи добиви на мляко, месо и друга продукция, е необходимо развъждане на конкретни породи в определени региони на България обяснява Васил Николов, председател на Селскостопанската академия. Според Николов обаче новината за Бил Гейтс и идеалната крава е мечта, защото подобна задача на практика е неизпълнима. И посочва причината - Според Васил Николов, когато се наблегне на един признак, се влошават другите качества. “Ние няма да се откажем да създаваме високопродуктивни животни, но трябва да се отчита т.нар. благоденствие. През последните години е отделена специална група, която се нарича функционални качества - жизнеспособност, адаптивна способност, възможност за репродукция. Когато има компромисна селекция между потребното за хората и го създаваме, без да вредим на животното, няма да има проблем”, убеден е българският учен. “Не може да има идеална крава, защото няма “универсален” идеал. Самото животно е функция на това, което е около него. Породата се създава за определена цел в еколого-стопански условия, които включват природни дадености, фуражи, нива на хранене, климат и познания”, казва той. За точната селекция са необходими специалисти по биотехнологии. Това са зооинженери и отговарят за технологията на животновъдството, храненето, отглеждането и селекцията. Такива в България се обучават от аграрния университет в Пловдив и в Тракийския в Стара Загора. Васил Николов е категорично против генно модифициране, защото в момента то не било необходимо - по естествен път чрез кръстоски се създавали животни, които дават голяма производителност. “Когато четете книга, вие не я редактирате. Ние четем ДНК и виждаме какво би се случило. Но не променяме по този начин животните”, казва Николов и дава пример със синия цвят на очите при биволите, идентичен и с този за хората. Цветът се определя от ген, който е в рецесивно състояние. Ако човек има сини очи, генотипът е известен. Ако са черни - има алел за черни, а вторият може да е зачерно или за сини очи. Когато се установи кой от двата алела притежава, може да се каже, че потомството му може да е както със сини, така и с черни. “Ако обаче се каже, че не ни трябват повече индивиди със сини очи, това означава, че даден индивид няма да се ползва за разплод, от него няма да оставим потомство”, обяснява Николов. Те били временни и съществуват, докато са потребни на човека. След това изчезват и се заместват от други. В момента обаче има и друго виждане - да се запази биологичното разнообразие на планетата и всеки уникален генофонд. От българските например преди много години са изчезнали такива като “Дерманска свиня”, “Манганица”, “Местна клепоуха”, “Делиормански кон”, “Свищовската овца”. В последните над 15 години нямало изгубена българска порода. Важно е да се запазват не само от сантиментална гледна точка, а и заради климатичните промени, тъй като генетичните ресурси са много ценни. Уникалните ресурси са източник на разнообразие, то е задължителното условие за селекция, казва Николов. Всички породи у нас са под защита и за всяка една се грижи отделна асоциация, ако ли не - държавата чрез агенцията по селекция води развъдна дейности. През последните години селекцията в областта на говедовъдството е насочена към постигане на изключително висока млечност. Така се достигна до стада и популации със средни нива за стадо от 9-10 хил. литра. Причините за това може да бъдат обяснени по следния начин: за синтез на литър мляко през вимето на кравата преминават 500 литра кръв. Ако за година животното дава 15 хил. литра мляко, в пика на лактацията ще са 50-70 литра. Тези цифри, умножени по 500, показват, че през сърцето минават няколко тона кръв. Артериите и вените трябва да издържат на налягането, но често това не се случва. Това е сред причините последните години да имаме проблем с продължителността на отглеждане, казва Николов. И добавя, че трябва да се върне на животните това, което сме взели - продължителността на живота. Това означава, че експлоатацията трябва да е такава, че да бъде максимално благоприятна. Насоката на селекция в страните с развито животновъдство е да се създадат крави със 100 тона пожизнена млечност. В страните с ограничени природни дадености и липса на знания в областта на селекцията това е нереално. Не с кравата трябва да се започне, а с условията за отглеждането ѝ и знанията. “Има техники, по които може да се води селекция. Аз съм преподавател по селекция на животните и когато говоря на студентите, казвам, че преди да се направи крачка към подобряване на животните, трябва да се направят две за подобряване на условията на хранене и отглеждане. Иначе не е възможно да си мислим, че ще създадем крава за 100 тона мляко, допълва Николов. който е зърнен. Така обаче тя се превръща в конкурент на човека. Ние ядем зърно, както и свинете, птиците. Предимството на овцете, козите и биволите е, че те оползотворяват евтини, обемисти фуражи като трева, сено, слама, които хората не могат да използват директно. Точно с това, че те превръщат евтиния фураж в мляко и месо, те са били най-разпространените видове. Можем да отглеждаме всякакви породи, зависи от целта на фемера, смята шефът на съюза на животновъдите Бойко Синапов. Според него няма да е трудно да се върнем в годините, когато България е имала отлични параметри. Той обясни, че порода, която би се доближила до идеалната, вероятно ще живее в планински регион. Там било възможно отглеждане и за месо и за мляко.", "date": "2018.02.07", "title": "TrendY: Идеалната BG  крава e кръстоска, на Бил Гейтс ще е ГМО"}
{"url": "https://www.24chasa.bg/novini/article/6704197", "text": "Терористичната групировка \"Ислямска държава\" претърпя поражение на бойните полета и се лиши от 90 процента от финансовите си източници, но остава сериозна заплаха. Това се казва в нов доклад на генералния секретар на ООН Антониу Гутериш, публикуван на сайта на световната организация и цитиран от ТАСС. Лидерът на ООН призовава страните да поддържат бдителност в борбата с тероризма и предупреждава за потенциалното сливане на \"Ислямска държава\" и терористичната мрежа Ал Каида в някои региони. Той отбелязва, че през последните шест месеца ИД \"понесе стратегически поражения в Ирак, Сирия и южната част на Филипините\", в резултат на което бе \"принудена да изостави своите опорни пунктове в градските райони и да се адаптира към променените обстоятелства\", предаде БТА. Според Гутериш ИГ \"продължава да залага на външни терористични актове\", отказвайки се от \"намерението за завладяване и задържане на територии\". \"Към днешния ден в организационно отношение ИД представлява глобална мрежа с плоска йерархия и отслабен оперативен контрол над филиалите си. Държавите членки (на ООН) подчертаха, че готовността на някои членове на мрежата на ИД и на Ал Каида да поддържат взаимно операциите си продължава да предизвиква загриженост, а потенциалното сливане на двете мрежи, поне в някои райони, представлява нова опасност\", предупреждава генералният секретар на ООН. Той изказва предположение, че отказът на ИД от завземане на нови територии, а също и засиленият от страните граничен контрол, ще доведе до \"намаляване на притока на новобранци и ще ограничи придвижването на чуждестранни бойци\" между държавите. Според него терористи вече практически не отиват в Ирак и Сирия, а освен това държавите \"отбелязват само единични случаи на вербуване на нови бойци. Гутериш смята, че занапред групировката \"ще залага на по-компактни и по-мотивирани групи, готови да воюват или да извършват терористични атаки\". Той констатира също \"разпада на създадената от ядрото на ИД глобална пропагандна машина\", и \"понижаването на качеството на нейните материали\", както и на редовността и мащаба на разпространението им. Въпреки това, отбелязва той, членовете на групировката продължават \"умело да използват\" социалните мрежи, защитени средства за комуникация и други съвременни технологии, \"за да поддържат връзка, да координират действията и сътрудничеството си при извършване на терористични актове\".", "date": "2018.02.07", "title": "Доклад на ООН разкрива преустройството на \"Ислямска държава\" след разгрома й"}
{"url": "https://www.24chasa.bg/novini/article/6704237", "text": "Г-н Чарнецки (ЕКР, Полша) беше задължен да освободи поста си на заместник-председател, след като описа колежката си Роза Тун (ЕНП, Полша) като „shmaltsovnik“ (силно обиден полски термин за някого, който изнудва евреи или поляци, защитаващи евреите, по време на нацистката окупация). Предложението за прекратяване на мандата му, внесено от Председателския съвет (председателят на ЕП и лидерите на политическите групи), изисква мнозинство от поне две трети от подадените гласове и мнозинство от неговите членове (чл. 21 от правилника за дейността на Европейския парламент). Предложението бе прието с 447 гласа „за“ срещу 196 „против“. Сега Парламентът трябва да избере нов заместник-председател в съответствие с чл. 17 и чл. 20 от правилника за дейността на Европейския парламент. Ришард Чарнецки ще остане член на Европейския парламент, но няма да бъде заместник-председател или член на Бюрото (председател и заместник-председатели, орган, който определя правилата за работа на Парламента). Той няма да представлява Парламента от името на своя председател, нито ще ръководи пленарните дебати. Предложението на Председателския съвет не е насочено към Полша или политическата група на Европейски реформатори и консерватори, която е поканена да предложи нов кандидат за заместник-председател.", "date": "2018.02.07", "title": "Отстраниха заместник-председател на ЕП заради непремерени изказвания (Обновена)"}
{"url": "https://www.24chasa.bg/novini/article/6704238", "text": "На българо-турската граница трафикът е силно интензивен на ГКПП \"Капитан Андреево\" и леко интензивен - на ГКПП \"Лесово\", на изход за товарни автомобили, по данни към 13.30 часа. Това съобщиха от ГД \"Гранична полиция\". На българо-сръбската, българо-македонската, българо-гръцката и българо-румънската граница трафикът е нормален на всички контролно-пропускателни пунктове.", "date": "2018.02.07", "title": "Огромни опашки от тирове на \"Капитан Андреево\""}
{"url": "https://www.24chasa.bg/novini/article/6704307", "text": "Ибрахим Калън, говорител на турския президент Реджеп Тайип Ердоган, изказа специално благодарност към българските институции за положителната и конструктивна роля, която са проявили във връзка с организирането на среща на върха ЕС-Турция, предава БТА. \"На 26 март т. г. България, като председател на ЕС, ще бъде домакин на среща във Варна, в която ще участва президентът Р.Т.Ердоган заедно с Туск, Юнкер и Борисов. Използвам случая да благодаря на българските институции, начело с Борисов, за оказаната положителна и конструктивна роля за провеждането на предстоящата среща. Ние отдаваме много голямо значение на срещата във Варна\", каза Калън на редовен брифинг пред журналисти. Той подчерта, че турската страна очаква във Варна да бъде даден нов тласък на отношенията на Турция с ЕС, което е и значението на тази среща. Визовата либерализация за турските граждани за пътувания в Шенген се очаква да бъде една от главните теми на срещата в четворен формат във Варна. Анкара е предала на ЕС документи, показващи изпълнение на 72-а критерия, изисквани от ЕС, за отпадане на визите, съобщи по-рано днес турският министър по европейските въпроси Йомер Челик. Привеждането в действие на визовата либерализация е един от трите основни проблеми, които са залегнали в мигрантското споразумение на Турция с ЕС преди 3 години. \"Имало е различни забавяния в процеса на отношенията между Турция и ЕС. Но може да се каже, че от днес започва нов период в тези отношения. Ако визовата либерализация се реализира, това ще промени и отношението в Турция спрямо ЕС, понеже свободното пътуване на турските граждани в Шенген е тяхно право. Ето защо ние оценяваме като много важна срещата във Варна\", заяви Калън.", "date": "2018.02.07", "title": "Говорител на Ердоган: Отдаваме голямо значение на срещата във Варна ЕС-Турция"}
{"url": "https://www.24chasa.bg/novini/article/6704310", "text": "Още три банкови сметки на бургаския \"Спас\" са открили разследващите, стана ясно в съда днес, където се гледа мярката за неотклонение на 38-годишния Милен Стойчев. Титуляр на две от сметките била бабата на Милен Марийка Василева, а на третата - Мария Райкова. Тя продала на Милен по интернет своя дебитна карта с пин код срещу сумата от 100 лв., научи 24 часа. При обиск в дома на Стойчев, в който живее с баба си, са открити четири флашки с банкови сметки и лаптоп, от който бургазлията създавал фалшиви женски профили. Чрез единия от тях се представял за красивата Мария Василева, която уж бедствала без пари и документи в Гърция. Според прокуратурата измамените от бургаския Спас са близо 100 души, дали общо над 100 000 лв. Засега обаче обвинения са повдигнати само за четири случая на измами, при които четирима души са ощетени с близо 2000 лв. \"Съжалявам много. Искам да докажа на обществеността, че съм достоен човек и това, което се случва, не е присъщо за мен. Съжалявам, бях изкушен. Съществото на моето деяние не е с умишлена цел набавяне на средства. Целта беше страница за българи в чужбина и за по-добра България. Затова направих женски профил, за да привлека повече хора\", опита да се оправдае пред съда обвиняемият. 38-годишният мъж бе арестуван през ноември, м.г. и от тогава е в Следствения арест. Днес следобед районният съд го пусна под домашен арест. Лаптопът му е бил иззет, нямал достъп до банкови сметки, няма данни да възпрепятства разследването чрез унищожаване на доказателства, мотивираха се магистратите.", "date": "2018.02.07", "title": "Разкриха още три банкови сметки на бургаския Спас, лъгал, че е красива жена (Обновена)"}
{"url": "https://www.24chasa.bg/novini/article/6704349", "text": "Решаването на спора с Атина за конституционното име на Македония не е гаранция за членството на страната в Европейския съюз. Това заяви комисарят по въпросите на европейската политика за съседство и преговорите за разширяване Йоханес Хан, който пристига на официално посещение в Сърбия само ден след представянето на Стратегията за разширяване на ЕС със страните от Западните Балкани, предава скопската електронна медия „Нетпрес“. „Все пак, това не е искането за членство на Македония в ЕС, това е за началната фаза на преговорите“, подчерта Хан в отговор на журналистически въпрос, като допълни, че Скопие трябва да разреши редица въпроси, преди да стане част от Общността, предаде \"Фокус\". „Македония трябва да изпълни широк списък от условия и съществени реформи, като например реформи в съдебната система, законодателството в областта на тайните служби и медийния сектор. Списъкът е дълъг. Пакетът е голям и те имат много работа, преди да им бъде предположено членство\", отбеляза австрийският политик.", "date": "2018.02.07", "title": "Решаването на спора за името не гарантира присъединяването на Македония към ЕС"}
{"url": "https://www.24chasa.bg/novini/article/6704389", "text": "Недоволни от ветото на президента Румен Радев върху промени в закони за земеделските земи и противници на тези промени, които според тях улеснявали застрояването, протестираха днес пред Народното събрание в София, предаде  В 11 часа пред парламента започна протест срещу наложеното от президента Радев вето върху промените в Закона за посадъчния материал и свързаните с него 15 други закона, един от които е Законът за опазване на земеделските земи. Протестът е организиран от Национална асоциация \"Българско Черноморие\" и според недоволните от ветото спорните промени са направени за облекчаване на административната тежест върху собствениците на земи. Одобрените от парламента промени в Закона предвиждат собствениците на земеделски земи със сменено предназначение, които не са успели да започнат строителство в законовия срок, да могат да препотвърдят статута на земите си, за да не се превръщат те отново в ниви. Собствениците имаха шестгодишен срок, който изтече през май 2017 година, да започнат реализация на инвестиционните си намерения, в противен случай земята в регулация отново трябваше да стане земеделска. Още миналата година депутати от \"Обединени патриоти\" и ГЕРБ предложиха корекция, удължаваща този срок, но тя не беше приета. В края на миналата година сходни текстове отново бяха предложени от \"Обединени патриоти\" и те бяха приети в края на януари. От мотивите към ветото се вижда, че президентът Радев не е съгласен с правилата за промяна на предназначението на земеделските земи. Според президента актуализираните текстове не изпълняват конституционното задължение на държавата за особена закрила на земята и не гарантират промяна на предназначението на обработваемите земи само по изключение и само при доказана нужда. Според протестиращите пред парламента срещу ветото промените са в полза на държавата и са срещу малкия бизнес и дребните собственици на земи. Протестът продължава с надеждата депутатите да излязат и да чуят аргументите на хората, които са се събрали, още повече, че днес следобед земеделската комисия ще гледа отново промените в Закона. Димитър Канариев от Национална асоциация \"Българско Черноморие\" – един от организаторите на протеста – заяви, че спорните промени са направени за облекчаване на административната тежест върху собствениците на земи, а ветото засяга конституционните права на частната собственост: Говорим само за 0,001 процент от поземления фонд на страната, а ощетени са около 1800 български семейства, подчертавам, в цялата страна. Между 18 и 20 процента са в приморските области. Не говорим за имоти зад плажната ивица. Таксите, които държавата е прибрала и по сега действащия закон, говорим за няколко десетки милиона лева. Президентът е подведен да наложи вето, защото промените в закона защитават правото на дребния собственик да се разпорежда със земята си без ограничение и срокове, казва Димитър Канариев. Ние си защитаваме собствеността, правото да изкарваме хляба на нашите семейства. В 12.30 ч. граждани и неправителствени организации започнаха друг протест – срещу приетите изменения в Закона за опазване на земеделските земи. С тях се улеснява промяната на предназначението на земеделските земи за застрояване и се удължават вече загубили правно действие решения за промяна на предназначението, обясни Димитър Кацов от Гражданска инициатива \"Да спасим Карадере\", който даде пример с пустеещите заради променено предназначение земеделски земи по Черноморието. Три-четири дружества държат стотици декари, които някога са били земеделски земи. В момента от ниви са станали храсталаци, защото са обрасли и са запустели. Със сигурност има и дребни собственици, но трябва да се видят и тези хора – колко от тях са имали намерение да правят нещо конкретно и колко от тях са се надявали да продадат земята си скъпо и това е била единствената цел, заяви Димитър Кацов.", "date": "2018.02.07", "title": "Протест и контрапротест в София заради президентското вето за земеделските земи"}
{"url": "https://www.24chasa.bg/novini/article/6704579", "text": "Турските въоръжени сили са неутрализирали почти хиляда терористи по време на операцията \"Маслинова клонка\" в района на град Африн, Северна Сирия, съобщи днес генералният щаб на турската армия, цитиран от ТАСС. В рамките на операцията в Африн на 7 февруари турските въоръжени сили убиха още 29 терористи от Силите за защита на народа (СЗН), Кюрдската работническа партия (ПКК), Партията на демократичния съюз (ПДС) и екстремистката групировка \"Ислямска държава\". От началото на операцията до момента са били неутрализирани 999 терористи\", се казва в изявлението на генералния щаб на турската армия, предаде БТА. Офанзивата на турската армия \"Маслинова клонка\" стартира на 20 януари.", "date": "2018.02.07", "title": "Почти хиляда терористи са неутрализирани по време на операцията \"Маслинова клонка\""}
{"url": "https://www.24chasa.bg/novini/article/6704607", "text": "Германската канцлерка Ангела Меркел каза, че коалиционното споразумение между нейните консерватори и социалдемократите е здрава основа за съставяне на добро и стабилно правителство, предаде Асошиейтед прес. Меркел заяви пред репортери след маратонските преговори, довели до окончателната сделка, че споразумението ще помогне на германската икономика да остане силна и ще води Германия към бъдещето, предаде БТА. То е основа за \"добро и стабилно правителство, от което има нужда нашата страна и което мнозина по света очакват от нас\", каза тя пред журналисти. \"Знаем, че за да гарантираме, че то ще бъде добро за хората в бъдеще, ще трябва да модернизираме инфраструктурата и да се справим с предизвикателствата на дигитализацията\", продължи канцлерката. \"Солидните финанси ще са отличителният знак на нашето управление\". Направихме компромиси, особено за разпределението на министерствата, заяви Меркел. По думите й много консерватори няма да бъдат доволни от решението министерството на финансите да бъде дадено на социалдемократите, посочва Ройтерс.", "date": "2018.02.07", "title": "Меркел: Коалиционното споразумение е здрава основа за стабилно правителство"}
{"url": "https://www.24chasa.bg/novini/article/6704616", "text": "Здравната инспекция в Пловдив започна проверка в немския завод \"Осрам\", който е един от световните лидери в производството на осветителни компоненти, след сигнали на работници, че са получили стомашни неразположения от питейната вода. Притесненията на хората са, че могат да се разболеят от хепатит, тъй като не само са пили от водата, но и храната се приготвяла с нея. Съмненията на служители са, че във водата са попаднали фекалии. \"Прегледах няколко души от \"Осрам\", които имаха разстройство и повръщане\", заяви д-р Иван Станчев от V ДКЦ в Пловдив. Шефът на РЗИ д-р Ваня Манчева съобщи, че веднага е бил изпратен екип на място. Първоначалното заключение на специалистите е, че престояла вода от резервоар за пожарни нужди е попаднала в питейната заради авария на кран. Повредата вече била отстранена. Взети са проби от централния водопровод, които ще бъдат готови до 72 часа. \"Можем да потвърдим, че в резултат на техническа неизправност във фабриката, която доведе до бактериално замърсяване на прясна вода, някои от нашите служители имат симптоми на диария\", заяви изпълнителният директор на \"Осрам\" Елис Георгиев. Той добави, че компанията дълбоко съжалява за случилото се. \"Фабриката бе затворена веднага, след като разбрахме за неразположението на значителна част от служителите ни\", уточни Георгиев. Предстои да се дезинфекцира цялата сграда от специализирана фирма. Заводът ще възобнови дейност, след като безопасността на работниците е гарантирана. Всички болни ще получат подкрепа от компанията, като ще бъдат проведени медицински прегледи. Ще бъдат приложени инженерни методи за обезопасяване на сградата, както и превантивни, за да не се повтаря замърсяване на водата.", "date": "2018.02.07", "title": "Работници от немски завод край Пловдив с диарии от питейната вода"}
{"url": "https://www.24chasa.bg/novini/article/6704649", "text": "Към февруари 144 административни структури могат да обменят документи изцяло по електронен път, съобщава Държавната агенция \"Електронно управление\" (ДАЕУ). Сред тях са 26 институции на централната администрация - министерства, агенции и държавни комисии, както и половината от областните администрации. Над 70 на сто от реалните участници в системата за електронен обмен на съобщения, поддържана от ДАЕУ, са общински администрации. Съгласно предприетите от правителството активни мерки за драстично намаляване на административната тежест за гражданите и за бизнеса, до 1 ноември 2018 г. всички администрации и техните териториални структури трябва да преустановят напълно хартиения обмен на документи, пише в съобщението. Държавната агенция \"Електронно управление\" публикува редовно информация за реалните участници в електронния обмен на документи на https://e-gov.bg.", "date": "2018.02.07", "title": "Вече 144 администрации могат да обменят документи изцяло по електронен път"}
{"url": "https://www.24chasa.bg/novini/article/6704671", "text": "„В икономическите отношения между България и Турция държим на практическо сътрудничество във всички сфери от взаимен интерес. Трябва да се фокусираме в позитивните неща и да търсим нови възможности както за сближаване на бизнеса, така и за увеличаване на инвестициите от двете страни.” Това заяви заместник министър-председателят и министър на външните работи Екатерина Захариева пред министъра на икономиката на Република Турция Нихат Зейбекчи, който е на посещение у нас, съобщиха от Външно. Българският вицепремиер отбеляза, че двустранният стокообмен за първите девет месеца на 2017 г. възлиза на 2,91 млрд. евро и бележи ръст в сравнение със същия период на 2016 г. Двамата събеседници се съгласиха, че съществува значителен потенциал за задълбочаване на търговско-икономическото сътрудничество в приоритетните за двете страни сектори - енергетика и енергийна инфраструктура, инвестиции, животновъдство, транспорт и туризма. Българското председателство на Съвета на ЕС е голяма възможност както за България, така и за Турция, отбеляза от своя страна министър Зейбекчи.", "date": "2018.02.07", "title": "Захариева пред турския министър на икономиката: Да търсим нови възможности за сближаване на бизнеса"}
{"url": "https://www.24chasa.bg/novini/article/6704695", "text": "В края на април орбиталният модул TGO (Trace Gas Orbiter) ще започне да изследва слънчевите затъмнения, за да се определи съставът на марсианската атмосфера, предаде ТАСС. Това оповести пресслужбата на руския Институт за космически изследвания, който участва в проекта \"ЕкзоМарс\". \"В края на април 2018 г. TGO ще започне редовни изследвания на слънчевите затъмнения и това ще позволи да се установи с рекордна точност съставът на марсианската атмосфера, а неутронният детектор FREND (Fine Resolution Epithermal Neutron Detector) ще продължи да изследва неутронния поток на орбита. Това ще даде възможност да се създаде карта на разпространението на водорода в марсианския грунт с висока резолюция\", се уточнява в съобщението, предава БТА. Втората половина на март ще е посветена на контролни включвания на апарата TGO посредством Центъра за управление на полетите в Европейския център за космически операции в Дармщат, Германия. Планирани са тестови включвания на приборите на апарата и необходимите калибровки, а след приключването им ще се пристъпи към рутинни изследвания. FREND ще започне измервания на водорода в марсианския грунт. \"През април т.г. управлението на научната апаратура ще се извършва с участието на научния наземен сегмент на мисията \"ЕкзоМарс\", допълниха от института.", "date": "2018.02.07", "title": "Орбиталният модул TGO от мисията \"ЕкзоМарс\" ще изследва слънчеви\nзатъмнения"}
{"url": "https://www.24chasa.bg/novini/article/6704709", "text": "Македонският министър-председател Зоран Заев заяви, че следващата седмица ще се проведе нова македонско-гръцка среща на министерско равнище, договорена чрез посредника на ООН за спора с името Матю Нимиц, предава македонската медия „МРТ“. „Име с географски определител, което няма да засегне идентичността и достойнството на двете страни - това е позицията на македонското правителство“, заяви Заев. Следващата седмица Нимиц се срещна външните министри на Македония и Гърция Никола Димитров и Никос Кодзиас, предаде \"Фокус\". \"Решението за името трябва да гарантира идентичността и достойнството на двете страни и тук няма дилеми. Това нещо е най-малко очаквано. Вярваме, че напълно знаем какво е възможно, какво е допустимо и докъде трябва да отидем. Ще направим всичко по силите си, за да намерим решение за този изгарящ 25-годишен проблем, но не на всяка цена \", допълни македонският министър-председател.", "date": "2018.02.07", "title": "Зоран Заев: Искаме решение за спора с името, но не на всяка цена"}
{"url": "https://www.24chasa.bg/novini/article/6704726", "text": "Лидерът на Германската социалдемократическа партия (ГСДП) Мартин Шулц приветства днес коалиционното споразумение с консерваторите на канцлера Ангела Меркел като повратна точка в европейската политика, предаде Ройтерс. \"Искам да благодаря на г-жа Меркел и г-н Зеехофер, особено относно главата за европейската политика в тази сделка, тъй като това, което записахме в коалиционното споразумение за Европейския съюз и бъдещето му, ще е фундаментална промяна на посоката в Европа\", отбеляза Шулц на обща пресконференция с партньорите си, предава БТА. \"С това коалиционно споразумение Германия ще поеме отново активна и водеща роля в ЕС\", подчерта той. Шулц отбеляза, че партията му е успяла да постигне много от политическите си цели в споразумението, включително по-голяма подкрепа за семействата и работниците, посочва Асошиейтед прес. \"Мисля, че това, което постигнахме, е ново пробуждане за Европа и нова динамика за Германия\", каза лидерът на ГСДП. Хорст Зеехофер, председател на Християнсоциалния съюз (ХСС) - баварския партньор на Християндемократическия съюз (ХДС) на Меркел - заяви, че споразумението със социалдемократите предлага позитивен начин за преодоляване на разделението и поляризацията в германското общество. \"Намерихме правилния отговор на изборните резултати от 24 септември, които бяха толкова мъчителни за всички ни, като показахме, че сме разбрали посланието и ще има промяна в статуквото\", заяви пред журналистите той.", "date": "2018.02.07", "title": "Шулц: Споразумението означава фундаментална промяна на посоката в Европа"}
