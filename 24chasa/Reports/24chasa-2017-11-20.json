{"url": "https://www.24chasa.bg/novini/article/6561487", "text": "Нова глоба от 50 хил. лева ще трябва да плати ръководството на рудник “Ораново” край Симитли. Санкцията е от Министерството на енергетиката след проверка от май 2016 година заради поредния инцидент с пострадал миньор. Тогава бе установено, че в рудника се извършват дейности, които не са предвидени в съгласувани с министерството. Глобата е обжалвана, но и двете съдебни инстанции са я потвърдили. Според съдиите прокарването на подземни минни изработки и добив на въглища в подетажна галерия, без да са предвидени в годишния работен проект, е нарушение на реда за усвояване на запасите на подземни богатства. Нарушавали се и нормите за опазване на околната среда. ", "date": "2017.11.20", "title": "50 000 лв. глоба за шефовете на рудник “Ораново”"}
{"url": "https://www.24chasa.bg/novini/article/6561538", "text": "Еврокомисарят за разширяването Йоханес Хан смята, че законът за употреба на езиците в Македония е много разумен въпрос, но напомни, че той не е от приоритетите на Брюксел, чието изпълнение в момента се иска от Македония по пътя на интегрирането й в ЕС, предаде агенция МИА, цитирана от БТА. Македонските власти трябва да обозначат приоритетните области, за които ще получат позитивни оценки от Брюксел, каза Хан на съвместната пресконференция в Скопие с премиера Зоран Заев. Законът за езиците не е част от договореното в този контекст, още веднъж ще кажа, че в Брюксел се обявяваме за това фокусът да бъде поставен върху приоритетите, каза Хан.", "date": "2017.11.20", "title": "Йоханес Хан: Законът за езиците е разумен въпрос, но не е от приоритетите на Брюксел"}
{"url": "https://www.24chasa.bg/novini/article/6561546", "text": "Унгарско-американският финансов магнат Джордж Сорос нападна унгарското правителство за, както той я определи,  , пише изданието Politico. „Изявленията... съдържат изкривена информация и откровени лъжи, които нарочно настройват унгарците срещу вижданията на Джордж Сорос за мигрантите и бежанците“, пише в заявление публикувано на персоналната интернет страница на милиардера, цитирано от \"Фокус\". В него пише още, че правителството е изпратило писмени запитвания до унгарски избиратели на 9 октомври, искайки мнението им за т.нар. „план Сорос“ за имигрантите. Финансиста заяви, че твърденията на правителството за консултацията са грешни. Освен това, Сорос обвинява правителството за „разпространяване на анти-мюсюлмански настроения и използване на анти-семитски тропи, напомнящи за 30-те години“. Говорител от организацията на милиардера „Отворено общество“ заяви, че той е пуснал заявлението в понеделник, за да „изравни резултата, след като е бил жестоко атакуван“.", "date": "2017.11.20", "title": "Джордж Сорос обвини Унгария в „антисемитска“ атака"}
{"url": "https://www.24chasa.bg/novini/article/6561493", "text": "Екипите на “Енерго-Про Мрежи” са в пълна готовност да реагират при влошаване на метеорологичната обстановка и възникване на повреди по мрежата, съобщават от компаниите. Дружеството е сформирало 382 екипа, напълно оборудвани с материали, инструменти, лични предпазни средства и облекло за работа в зимни условия. В готовност е и автомобилният парк на дружеството, който включва над 900 автомобила с висока и нормална проходимост, багери, автокранове, автовишки и други. Както всяка година, компанията има подготвени планове за пренасочване на допълнителни ресурси от хора и техника от един район към друг при възникване на извънредна ситуация. ", "date": "2017.11.20", "title": "Екипите на “Енерго-Про” са готови за  зимата"}
{"url": "https://www.24chasa.bg/novini/article/6561581", "text": "Геймъри печелят от продажбата на разработен акаунт във видеоигра. Те вихрят истинска търговия в нета, като продават за баснословни суми отгледаните си аватари. Конкретната сума е за League Of Legends, а за да я получим акаунтът ни трябва да отговаря на редица условия, сред които – да предлага достъп до поне 60% от героите в приложението, показва проверка на „Монитор“. ", "date": "2017.11.20", "title": "Геймъри търгуват профилите си за 5000 долара"}
{"url": "https://www.24chasa.bg/novini/article/6561558", "text": "Висшият съд на ЕС в Люксембург предупреди Полша, че трябва да спре   или ще бъде глобена с до 100 хиляди евро, предава AFP. „Полша трябва да спре незабавно активните операции в Беловежката гора, с изключение на случаите на изключителни случаи, когато те са необходими за осигуряването на публичната сигурност“, заявиха от Люксембург, предаде \"Фокус\".", "date": "2017.11.20", "title": "Съдът на ЕС заплаши Полша с глоба заради сечта в древната „Беловежка гора“"}
{"url": "https://www.24chasa.bg/novini/article/6561596", "text": "Част от сънародниците ни в Босилеградско, които не успяха да бъдат прегледани от българските лекари там, получиха помощ във Военномедицинска академия. В началото на месеца медиците ни бяха задържани от сръбската полиция, а пациентите ги чакаха с часове, разказва  . На 10 ноември сутринта здравен инпектор и полиция прекъсват безплатните прегледи, провеждани от трима български медици. А десетки пациенти са се събрали и чакат. Иванка и тежко болният й съпруг Станиша чакат медиците да се върнат чак до вечерта. Разочаровани се прибират в дома си, който е на час път. Не са успели да минат преглед. Станиша разказва, че е преглеждан от сръбски лекари, които го посъветвали да се лекува във Враня. След неуспешния опит да го прегледат българските медици в Босилеград, дошъл директно във ВМА в София: „В Сърбия няма нищо, никой те не гледа, трябва да му дадеш пари да те гледа, а аз съм сиромах, няма откъде”. Той идва у нас чрез генералното ни консулство в Ниш, което периодично организира прегледи във ВМА за хората от този район. Мъжът е прегледан и приет в клиниката по интензивна терапия.", "date": "2017.11.20", "title": "Българи от Босилеград дойдоха на лечение у нас"}
{"url": "https://www.24chasa.bg/novini/article/6561462", "text": "Въпросът с искането на Македонската православна църква да стане автокефална на българската, за да получи по този начин признание, ще бъде разгледан на 27 ноември на заседание на Светия синод. “Възможностите са да откажем искането им да се признаем за майка или да се посъветваме с Вселенската църква, която пък е наша майка. Съвсем минимален е шансът за положителен отговор на тяхното искане”, коментираха за “24 часа” от екипа, който готви заседанието на владиците. Македонската православна църква изпрати писмо на 9 ноември с призив към БПЦ за възстановяване на “евхаристийното единство с възобновената Охридска архиепископия в лицето на МПЦ”. След като се отделя от сръбската, досега тя не е призната от нито една сестринска православна църква Освен за евхаристийното общение в писмото се говори най-вече за историческата възможност българската да стане църква майка на македонската. Това се случва в навечерието на ратификацията от двата парламента на договора за приятелство, подписан от премиерите Бойко Борисов и Зоран Заев. Двете правителства ще проведат съвместно заседание в четвъртък в Струмица. Вероятността синодът да откликне на молбата вече предизвика известно брожение навън. Часове след като и БНТ оповести писмото до Българската патриаршия, в гръцкия църковен сайт “Ромфея” се появи статия по темата. В нея се посочва, че неотдавна е имало официални и неофициални контакти между БПЦ и схизматичната църква, а патриарх Неофит е бил призован да заеме мястото на духовен баща и да избере да подкрепи хората в Македония. Според текста обаче Св. синод се страхува да направи първата крачка. “Трябва да отбележим, че българският патриарх на няколко пъти официално е приемал схизматиците, а българската църква свободно използва термините “Македония” и “Македонска църква”, се подчертава в публикацията. Гръцкото общество е особено чувствително за използването на името Македония. ", "date": "2017.11.20", "title": "Синодът отказва БПЦ да стане църква майка на македонската"}
{"url": "https://www.24chasa.bg/novini/article/6561659", "text": "Европейският банков орган, чиято централа е в Лондон, ще напусне британската столица заради предстоящото излизане на Обединеното кралство от ЕС и ще бъде преместен в Париж, предадоха Франс прес и Ройтерс. Париж и Дъблин получиха днес еднакъв брой гласове след три кръга гласуване, в които участваха министри от 27-те държави членки, оставащи в ЕС след Брекзита, предаде БТА. Затова се наложи победителят да бъде определен на случаен принцип и естонският председател на срещата изтегли името на френската столица, посочиха дипломатически източници. Франкфурт, водещ финансов център на ЕС, където се намира и Европейската централна банка, загуби надпреварата на по-ранен етап. По-рано днес Съветът на ЕС определи Амстердам за следващото седалище на Европейската агенция по лекарствата. Гласуването също премина през три кръга, крайният резултат в третия кръг също завърши с реми и накрая печелившият пак бе определен с жребий.", "date": "2017.11.20", "title": "Местят Европейският банков орган от Лондон в Париж след Брекзит"}
{"url": "https://www.24chasa.bg/novini/article/6561421", "text": "Крилата мечка, която държи есетра, с главата на Владимир Путин изработи скулпторът аматьор Виктор Кропачев от руския град Астрахан, съобщи “Дейли мирър”. Скулптурата се казва “Ум, сила и душа”. “Тялото на мечката символизира Русия. Това животно е трудно да бъде спряно и не е лесно да бъде подчинено”, обясни творецът. Есетрата символизира Астраханска област, където преди години руският президент улови такава риба. Нито една галерия обаче не пожелала да изложи скулптурата и авторът смята да я прати като подарък на своя вдъхновител Путин. ", "date": "2017.11.20", "title": "Скулптор вае Путин като летяща мечка, никой не го ще"}
{"url": "https://www.24chasa.bg/novini/article/6561553", "text": "Столичната община не е платила ремонта на бул. “Дондуков”, защото обектът не е завършен и не е приет. Това заяви кметът Йорданка Фандъкова по повод коментарите за качеството на ремонта. “Моля да не се спекулира с този тежък обект. Срокът е до 1 декември. Има още работа по тротоарите и велоалеята. Пуснахме движението, както бяхме обещали. Ако има некачествени дейности или закъснение, ще има сериозни санкции. Никоя фирма не е покровителствана, включително и “Трейс”. Най-несправедливото е точно аз - кметът, налагал огромни глоби и прекратявал договори за лошо изпълнение, да бъда обвинявана”, отсече Фандъкова. Тя провери строителството на столова в 171-о училище в кв. “Кумарица” в Нови Искър. Инвестицията е 300 000 лв., а досега децата са се хранили в класните стаи. 28 млн. лв. инвестира тази година общината в образователна инфраструктура. Строят се 6 детски градини, половината ще са готови до Нова година. До момента сме построили 87, подчерта Фандъкова.", "date": "2017.11.20", "title": "Фандъкова за “Дондуков”: Нито е завършен, нито сме платили"}
{"url": "https://www.24chasa.bg/novini/article/6561718", "text": "Новоизграждащата се сграда клас А на Офис Парк Централ в центъра на София е проект, насочен към хората и индивида. Стратегическата локация с достъп до метро и на пешеходно разстояние от повечето институции допълнително допринася за привлекателността на сградата. Работното място вече не е само бюро и 8 квадратни метра. Инвеститорът е помислил за максималната социализация на работещите - предвидени са всички удобства, необходими за ползотворна работа в кътовете за отдих и хранене, намиращи се извън офисната част. Високоскоростният интернет и естествената светлина са неразделна част от общите помещения. По проект е предвидено всеки офис да разполага със собствени заседателни зали, сървърно помещение, кухненски бокс, санитарни възли и места за отдих. Въпреки това най-голямото предимство на Офис Парк Централ е възможността за индивидуален подход към всеки наемател или клиент, касаещо довършителните работи и разпределение. Сградата разполага с 2 подземни нива с паркинг за автомобили и места за паркиране на велосипеди. При необходимост от повече паркоместа е предвидена опция за монтиране на паркинг системи. За по-добрата организация на работа ще спомагат мениджър, рецепция и 24 часова охрана. Функционалността е водеща във всеки етап – от наемането или купуването на пространството, както и след това – в качественото обслужване, което ще се предоставя по време на неговото използване. Привлекателен за бъдещите наематели на сградата е LED екранът с размер 200*300 см, на който всеки един ще може да рекламира бизнеса и продуктите си абсолютно безплатно. Той ще бъде монтиран на фасадата, която е на ъгъла между улиците “Раковски” и “Козлодуй”. От фирмата инвеститор на обекта съобщиха, че са заложили на високоефективни системи и инсталации. Основните съоръжения – термопомпените чилъри, вентилационните камери и вентилаторните конвектори, са последно поколение и са произведени от световния лидер CARRIER. Системата позволява едновременно отопление и охлаждане, което на практика ще може да се управлява от всеки работещ в сградата индивидуално. В допълнение към това системата осигурява достатъчно свеж въздух в помещенията, което е от изключително значение за комфортна работна среда. Като втори източник на отопление ще бъде използван и ТЕЦ, който също има своите предимства и чрез него ползвателите ще постигат още по-ниски експлоатационни разходи. Другото предимство на Офис Парк Централ е, че в сградата преобладава голямо количество естествена светлина, което е постигнато посредством окачената фасада, изпълнена с най-висок клас троен стъклопакет. За изкуственото осветление ще бъдат използвани LED осветителни тела на водещ европейски производител. Причините са, че то е доказано по-здравословно и че снижава експлоатационните разходи. Електрозахранването се осъществява от новоизграден подземен трафопост, за резервно захранване е предвиден дизел генератор. Инвеститорът Красимир Георгиев е собственик на хотелите “Централ” и “Форум” в столицата. Както всички досегашни негови проекти, така и този се изпълнява с високо качество и последващ професионален мениджмънт. Споделя, че с тази офис сграда цели да разшири портфолиото си. В бъдещите му бизнес проекти е построяването на многофункционална сграда на мястото на бившето кино “Георги Димитров”, намиращо се на булевард “Христо Ботев” 61.", "date": "2017.11.20", "title": "Офис Парк Централ с индивидуален подход към всеки наемател и работещ"}
{"url": "https://www.24chasa.bg/novini/article/6561377", "text": "България ще се стреми към по-тясно сътрудничество с Хърватия в рамките на Българското председателство на Съвета на ЕС за провеждането на политиките на Съюза в региона на Западните Балкани. Това заяви държавният глава Румен Радев по време на телефонен разговор с президента на Република Хърватия Колинда Грабар-Китарович.  Двамата президенти потвърдиха ангажимента на България и Хърватия за продължаване на двустранния политически диалог на най-високо равнище, като президентът на Хърватия прие поканата на българския държавен глава да направи официално посещение в страната ни в рамките на Българското председателство на Съвета на ЕС.", "date": "2017.11.20", "title": "Радев проведе телефонен разговор с президента на Хърватия"}
{"url": "https://www.24chasa.bg/novini/article/6561379", "text": "Жените в Северна Корея са лишени от възможности за образование и работни места и често са жертва на домашно насилие и сексуално насилие на работното си място, според панел на ООН по човешките права, проведен в понеделник, предава Reuters, цитиран от \"Фокус\". След редовния преглед на постиженията на Пхенян, Комитета на ООН за елиминиране на дискриминацията срещу жените също огласи незадоволството си от изнасилванията и лошото отношение спрямо нежния пол в затворите на азиатската страна, особено към тези, които са екстрадирани обратно, след като са избягали от Северна Корея.", "date": "2017.11.20", "title": "ООН: Жените в Северна Корея са жертва на дискриминация, изнасилвания и недохранване"}
{"url": "https://www.24chasa.bg/novini/article/6561406", "text": "Главният преговарящ за Брекзит от страна на ЕС Мишел Барние заяви, че всеки опит на правителството на Великобритания да кривне от европейския стил на политика ще усложни постигането на споразумение за търговските отношения между двете страни, след излизането на Обединеното кралство от Съюза, пише британското издание The Guardian. ЕС е готов да предложи на Обединеното кралство „най-амбициозното“ партньорство в търговията, което е възможно, но няма да прави компромиси със стандартите си по отношение на честната конкуренция, данъчната политика, заетостта, околната среда и хранителната сигурност, предаде \"Фокус\". Барние заяви: „Обединеното кралство избра да напусне ЕС. То трябва да изясни дали иска да остане близко до европейския модел или иска да се отдалечи от него? Отговорът на Великобритания на този въпрос ще е важен и дори решаващ, защото той ще оформи рамките на дискусията за бъдещото партньорство и условията за ратифицирането на това партньорство в множество национални парламенти и най-вече в Европейския парламент. Не казвам това, за да създавам проблеми, а за да ги избегнем“. Бъдеща търговска сделка между ЕС и Великобритания ще се нуждае от единодушното одобрение на 27-те страни-членки на Съюза, Европейския парламент и най-вероятно на 35 национални и регионални парламенти.", "date": "2017.11.20", "title": "Мишел Барние: Няма да правим компромис със стандартите си при сделки след Брекзит"}
{"url": "https://www.24chasa.bg/novini/article/6561411", "text": "Хванаха служител на МВнР с контрабанда. В неделя вечерта около 21.00 часа на влизане в България през ГКПП „Капитан Андреево” митничарите са открили контрабандни цигари в лек автомобил, научи  В него пътували двама български граждани, единият от тях - експерт в администрацията в МВнР. От там заявиха, че въпросният служител е временно отстранен от длъжност и е образувано дисциплинарно производство.", "date": "2017.11.20", "title": "Хванаха служител на МВнР с контрабандни цигари"}
{"url": "https://www.24chasa.bg/novini/article/6561294", "text": "Днес се разгледаха две теми - една за промяната на концесионния договор, а другата за плана за управление и неговата промяна. На практика и двете действия не водят до втори лифт на Банско. Това заяви министърът на околната среда и водите Нено Димов пред  след кръглата маса по инициатива на кмета на Банско относно решението за втори лифт в ски курорта. \"Това, което се постигна днес е, че всички неправителствени организации стигнаха до съгласието, че трябва да бъде решен проблемът и да не се формират опашки в Банско. Вървейки по процедурата, ние правим първи стъпки. За да се стартира каквото и да било инвестиционно намерение трябва да се промени концесията и планът за управлението. 6 години буксува, за това трябва да се намери решение на този въпрос. Кметът на Банско не случайно поиска от мен да продължи старата процедура. Аз трябва да я завърша\", обясни той.  \"Днес се стигна до общо съгласие, че трябва да намерим решение, за да няма опашки пред лифта в Банско. Днес се чуха само икономически аргументи, но не и екологични. От гледна точка на придвижване, този лифт е по-екологичен от колите, които се качват, защото е електрически. Това, което се каза днес е, че да, трябва да се търси решение\", заяви още Димов \"Основното притеснение е да няма друго строителство. Допуска се само строителството на ски писти и спортни съоръжения. За масова сеч изобщо не може да се говори. И сега има санитарна сеч, за да може да се поддържа здравословното състояние на гората в парк \"Пирин\". Тя помага на гората да расте и да се развива\", поясни министърът. \"България може да бъде ски дестинация, но ако не задействаме тези решения, това на практика няма да се случи. Самият факт, че се чака 3 часа, за да се качите, е доказателство, че има нужда от такъв втори лифт\", каза още Нено Димов.", "date": "2017.11.20", "title": "Нено Димов: Днес стигнахме до съгласие по проблема с опашките в Банско"}
{"url": "https://www.24chasa.bg/novini/article/6561360", "text": "Взрив стана днес в металургичния завод на компания \"АрселорМитал\" в белгийския град Гент, съобщи агенция Белга, цитирана от ТАСС. Един човек е загинал, а двама са били ранени, предаде БТА. Взривила се е цистерна с бензин. Полицията изяснява причините за трагедията.                                                                                                                                                                                                                                                                                                                       ", "date": "2017.11.20", "title": "Един загина при взрив в металургичен \nзавод в Белгия, има ранени"}
{"url": "https://www.24chasa.bg/novini/article/6561370", "text": "Германската полиция арестува в Берлин мъж, заподозрян в кражба на вещи на Джон Ленън преди повече от 10 години, съобщи Асошиейтед прес. Заподозреният е на 58 години. Полицията не съобщи името му. Още един заподозрян по случая живее в Турция, извън обсега на правосъдието, предаде БТА. Вещите са откраднати от Йоко, вдовицата на Джон Ленън, през 2006 г. Сред тях има дневници на Джон Ленън. Те се появиха в Берлин и властите започнаха разследване за измама и боравене с крадени стоки. Така вещите бяха иззети.", "date": "2017.11.20", "title": "Арестуваха мъж за откраднати вещи на Джон Ленън в Германия"}
{"url": "https://www.24chasa.bg/novini/article/6561365", "text": "Аржентинската военна подводница \"Сан Хуан\" е сигнализирала за авария в сряда, при последния си разговор с военноморската база \"Мар дел плата\", предаде Франс прес, цитирана от БТА.  \"Плавателният съд изплува на повърхността и съобщи за повреда, след което курсът бе сменен към \"Мар дел плата\", съобщи на пресконференция командирът на базата Габриел Галеаси. Седемте обаждания в събота до аржентински военноморски бази не са били направени от изчезналата подводница с 44 души на борда, каза говорителят на военноморските сили на Аржентина Енрике Балби. \"Получихме доклад от фирмата, която анализира сигналите от седем опита за обаждане, направени в събота. Те не съвпадат със сателитния телефон на подводницата\", заяви Балби на пресконференция. Първоначално се смяташе, че екипажът на плавателния съд опитва да установи контакт, отбелязва Асошиейетед прес. \"Все още нямаме връзка\" с нея, каза Балби. \"Днес стават пет дни, откакто загубихме контакт с подводницата\". Издирването продължава в зона с 300 километра диаметър край бреговете на Аржентина. /Любомир Мартинов/ /НС/", "date": "2017.11.20", "title": "Аржентинската подводница е претърпяла авария, преди да загуби връзка с базата"}
{"url": "https://www.24chasa.bg/novini/article/6561403", "text": "\"Има хора на които преча. Има хора, които се наричат политически опоненти, които искат да ме удавят в капка вода, но няма да стане\". Това каза вицепремиерът Валери Симеонов пред  Аз съм съпричастен с оградата по границата, моя беше идеята за изграждането ѝ. В едно нещо съм съгласен с Елена Йончева - там има корупционни схеми. Те обаче не са на най-високо ниво във властта, на ниско ниво има схеми. Симеонов допълни, че е получил оплакване от войници - граничните полицаи правят отделни патрули за охрана по границата, а войниците ги поставят на места, които са с камери. Гранични полицаи се настаняват на квартири при свои колеги в Средец, това е нередно. Незаконното преминаване по границата е с помощта на гранични полицаи, каза Валери Симеонов. Ние сме коалиционно правителство. Не държа да ми се чува думата и мнението, но смятам, че в една коалиция трябва да има нормални отношения и култура, но не винаги ги има. Част от решенията, свързани с кадри или общата национална политика не е редно да ги научаваме от медиите. Оставката на г-н Главчев беше голяма изненада, защото при коментиране на инцидента не ставаше дума изобщо за оставка. Така отговори вицепремиерът на въпрос дали е обиден относно случая \"Главчев\".  Вицепремирът допълни, че кадровата смяна на поста председател на Народното събрание не е била съгласувана с Патриотите.", "date": "2017.11.20", "title": "Валери Симеонов: Има хора, които искат да ме удавят в капка вода"}
{"url": "https://www.24chasa.bg/novini/article/6561415", "text": "Четирима ранени при катастрофата на пътя Шумен-Силистра в района на село Венец са хоспитализирани в шуменската болница, съобщи за  „Фокус“ д-р Атанас Атанасов, изп. директор на МБАЛ-Шумен. „Дете е прието със сътресение на мозъка, с комоцио, жена е с тежка фрактура на долен крайник, най-вероятно - и бедро, и подбедрица, сега се разчитат графиите, тя има и фрактура на черепа, но водещо е фрактурата на крайниците, с голяма кръвозагуба“, каза д-р Атанасов. Приети са и още двама души - мъж и жена, които са с разкъсване на вътрешни коремни органи. „Жената вече е в операционна и се оперира, за операция се подготвя и мъжът, ще му бъде извършено кръвопреливане“, посочи д-р Атанасов. Той посочи, че по принцип има опасност за живота на пострадалите, докато не приключат оперативните интервенции и първоначалните реанимационни мероприятия. „Към момента пострадалите са стабилизирани и към момента пряка опасност няма, но тези неща се развиват много динамично и всичко е възможно, утре сутрин ще имаме по-ясна прогноза“, коментира д-р Атанасов. Той заяви, че медицинските екипи работят, повикани са и тези, които не са били на разположение, за да могат двете операционни зали по спешност да работят в момента и да има опция за поемане и на нови случаи, при необходимост.", "date": "2017.11.20", "title": "Има опасност за живота на четиримата ранени в катастрофата в Шуменско"}
{"url": "https://www.24chasa.bg/novini/article/6561424", "text": "Германската канцлерка Ангела Меркел каза днес, че би предпочела нови избори вместо да оглави правителство на малцинството, предаде Ройтерс, цитирана от БТА.  Тя говори след като преговорите за съставяне на трипартийна коалиция се провалиха снощи. \"Моята гледна точка е, че нови избори са по-добрият път\", каза Меркел в интервю за телевизиите А Ер Де и Цет Де Еф, което ще бъде излъчено тази вечер. Тя добави, че в плановете й не влиза да бъде канцлер в правителство на малцинството. Меркел отбеляза, че не вижда причина да подава оставка и вместо това е съсредоточена върху формирането на стабилно управляващо мнозинство. Уверена съм, че моят консервативен блок ще се яви на едни нови избори по-единен отпреди, подчерта тя.", "date": "2017.11.20", "title": "Меркел: Предпочитам нови избори пред правителство на малцинството"}
{"url": "https://www.24chasa.bg/novini/article/6561430", "text": "Лидерът на републиканското мнозинство в Сената на САЩ Мич Макконъл отново призова етичната комисия на горната камара на Конгреса да разследва сенатора демократ Ал Франкен, след като втора жена го обвини в сексуален тормоз, предаде Асошиейтед прес, цитирана от БТА.  Линдзи Менз заяви пред телевизия Си Ен Ен, че Франкен я пипнал по задните части, докато двамата позирали за снимка на панаир в щата Минесота през 2010 г. Тя отправи обвиненията няколко дни след като друга жена - радиоводещата Лиан Туидън - каза, че сенаторът я целунал насила през 2006 г. по време на пътуване за изнасяне на представления пред американски военни. Твърденията на Менз могат да създадат още повече проблеми на Франкен, защото случката, за която говори тя, е станала, след като той вече е станал сенатор. Обвиненията на Лиан се отнасят за времето преди той да бъде избран в Сената. Франкен заяви пред Си Ен Ен, че не си спомня да се е снимал с Менз, но че се чувства зле заради това, че тя се е почувствала обидена", "date": "2017.11.20", "title": "Втора жена обвини американски сенатор в сексуален тормоз"}
{"url": "https://www.24chasa.bg/novini/article/6561455", "text": "Ветеринари от Мюнхен поставиха пейсмейкър на млад енот с уникална операция, съобщи ДПА, цитирана от БТА.  Енотът Джаки ще влезе във ветеринарната история като първият и единственият от вида си в света, който има пейсмейкър, казаха от клиниката за малки животни към университета \"Лудвиг Максимилиан\". Ветеринарният кардиолог Герхард Вес, който оперира Джаки, преди това е слагал много пъти пейсмейкър на кучета. Макар и да е само на 6 месеца, Джаки припадала заради сърдечна аритмия. Вместо 200 пъти в минута, сърцето й биело само 60 пъти. След успешната операция Джаки си е тръгнала от клиниката още същия ден.", "date": "2017.11.20", "title": "Ветеринари поставиха пейсмейкър на енот"}
{"url": "https://www.24chasa.bg/novini/article/6561472", "text": "Президентът на САЩ Доналд Тръмп обяви Северна Корея за държава спонсор на тероризма в понеделник и добави въоръженият с ядрено оръжие режим на Северна Корея към черния списък на режимите- врагове на Вашингтон, предава AFP, цитирана от \"Фокус\". „Това трябваше да се случи много по-рано. Трябваше да се случи преди години“, декларира Тръмп, докато анонсираше решението си в началото на среща на кабинета на Белия Дом.", "date": "2017.11.20", "title": "Доналд Тръмп обяви Северна Корея за държава спонсор на тероризма"}
{"url": "https://www.24chasa.bg/novini/article/6561509", "text": "Съветът на ЕС определи днес Амстердам за следващото седалище на Европейската агенция по лекарствата (ЕАЛ). Гласуването премина през три кръга, като София, която също бе кандидат за домакинство, отпадна заедно с повечето от останалите кандидати при първото гласуване, предаде БТА. Във втори кръг се състезаваха Милано, Амстердам и Копенхаген, като столицата на Дания отпадна. Според източници от заседанието крайният резултат в третия кръг е завършил с реми и накрая печелившият е бил определен с жребий. Общо 19 града бяха предложили да приемат ЕАЛ и нейните близо 900 служители, натоварени със задачата да оценяват и проверяват лекарствените изделия. Сред тях бяха Барселона, Братислава, Хелзинки, Букурещ. Дъблин, Брюксел, Варшава и Виена бяха кандидати за домакинство на ЕАЛ и за Европейския банков орган (ЕБО). По-късно днес Съветът на ЕС ще определи къде да се премести банковият орган, като в тази надпревара България не участва. За ЕБО се състезават осем града, сред които Франкфурт, Париж и Люксембург. ЕБО и ЕАЛ досега се намират в Лондон. Тяхното преместване ще се наложи покрай решението на Великобритания да напусне ЕС.", "date": "2017.11.20", "title": "Определиха Амстердам за домакин на Европейската агенция по лекарствата"}
{"url": "https://www.24chasa.bg/novini/article/6561465", "text": "Писмо до началниците на регионалните управления на образованието е разпратило Министерството на образованието и науката по повод обиколките, които съпругата на президента Десислава Радева и нейното сдружение “Живата вода на България” правят по училища в страната. Първата дама поде инициатива да говори с деца от цяла България за новите будители, но на срещите не се допускат възрастни. Посещенията в училищата може да се осъществяват само с разрешение на министъра или шефа на регионалния инспекторат, припомнят от МОН. Освен това разговорите на неправителствени организации с деца можели да стават само с изрично разрешение на родител. До момента сдружението на Радева не е търсило МОН за координация на посещенията. В разговорите вече са участвали 800 деца. Засега в министерството няма жалби на родители. ", "date": "2017.11.20", "title": "Инструкция заради първата дама:  Срещи с ученици само с разрешение"}
{"url": "https://www.24chasa.bg/novini/article/6561304", "text": "Анкара трябва да преразгледа отношенията си с НАТО, каза главният съветник на турския президент Ердоган Ялчън Топчу, цитиран от агенция Доган и ТАСС. \"Зад всички сътресения и зависимости на нашия сектор на отбраната стои НАТО. Дойде време да преразгледаме отношенията си с алианса. Тази организация, която се отнася враждебно към един от членовете си, не е единственият вариант за нас\", каза той. Топчу добави, че \"парламентът трябва спешно да разгледа този въпрос\", предаде БТА. Напрежението в отношенията между Анкара и НАТО се повиши отново на 18 ноември, когато на табло на НАТО, изложено на учения в Норвегия, сред враговете на алианса в единия ъгъл е било изписано името на Ататюрк, а на другия ъгъл името на Ердоган. В резултат турският президент съобщи, че Турция прекратява участието на турските военни в ученията. Генералният секретар на НАТО Йенс Столтенберг поднесе в петък извиненията си на Турция заради причинената обида, последва извинение и от страна на Норвегия. Ердоган обаче заяви, че подобен инцидент не може да приключи с обикновено извинение.", "date": "2017.11.20", "title": "Главният съветник на Ердоган: Трябва да преразгледаме отношенията си с НАТО"}
{"url": "https://www.24chasa.bg/novini/article/6561296", "text": "Унгария е подложена на фронтална атака от американския финансист Джордж Сорос, който напада страната чрез своите неправителствени организации и чиновници от Европейския съюз, заяви днес водещ политик от управляващата партия ФИДЕС, цитиран от Ройтерс. Твърденията на Сорос, че унгарското правителство лъже в кампанията си срещу него, са несъстоятелни, каза заместник-председателят на ФИДЕС Гергей Гуяш. По думите му милиардерът и ЕС прокарват един и същ дневен ред в подкрепа на миграцията. Гуяш отхвърли обвиненията на Сорос, че кампанията на унгарското правителство подклажда антимюсюлмански настроения и използва антисемитски метафори, съобщи БТА.", "date": "2017.11.20", "title": "Властта в Унгария: Подложени сме на фронтална атака от Сорос"}
{"url": "https://www.24chasa.bg/novini/article/6561124", "text": "Министърът на околната среда и водите Нено Димов и кметовете на общините Мадан – Фахри Молайсенов, Златоград – Мирослав Янчев, и Неделино – Боян Кехайов, подписаха договор за изграждане на две инсталации за обработка на отпадъци. По проекта ще се изградят компостираща инсталация за разделно събрани зелени и биоразградими отпадъци и инсталация за предварително третиране на смесено събрани битови отпадъци. Общият им капацитет е 4200 т годишно. Съоръженията ще обслужват над 27 500 жители. В трите общини няма инсталации и съоръжения за предварително третиране на битови отпадъци и за рециклиране чрез компостиране на зелени и биоразградими отпадъци. Събраните битови отпадъци сега се обезвреждат чрез депониране на регионалното депо в Мадан. „България продължава напред в постигането на основните цели в сферата на отпадъците – да намалим депонирането и да вървим към преработка. Този дебат тече и в рамките на Европейския съюз. Амбициозната цел на България е в средата на това столетие да се достигне до максимално ниско ниво на депониране. Това означава да успеем да превърнем отпадъка в суровина“, каза министър Димов. Той даде за пример завода за отпадъци на Столичната община. „След направената на място проверка установихме, че 80% от отпадъка се рециклират. Целта е да увеличаваме добавената стойност и да намалим тежестта върху околната среда“, допълни министърът. „Радвам се, че след тригодишна подготовка подписваме договор. Проектът ще е в полза на общините и хората, които вече ще плащат по-ниски отчисления и данъци“, каза кметът на Мадан Фахри Молайсенов и благодари на МОСВ и ОПОС за доброто сътрудничество. „Осъзнаваме колко отговорен е проектът и колко тежка е задачата ни занапред. Ние знаем какво предизвикателство е да се управляват европейски средства и поемаме отговорност да изпълним успешно ангажимента си и да рециклираме над 70-80% от отпадъка в нашия регион“, каза кметът на Златоград Мирослав Янчев. Министър Димов увери, че МОСВ ще окаже подкрепа в процеса на реализацията на проекта. „Заедно с още няколко общини, вие сте първи в управлението на такива проекти и имате задачата да прокарате правилния път“, добави той. Общият размер на инвестицията е над 9 млн. лв. Безвъзмездната финансова помощ в размер на над 6,8 млн. лв. е осигурена от Оперативна програма „Околна среда 2014-2020“. Срокът за изпълнение на проекта е 30 месеца.", "date": "2017.11.20", "title": "Димов подписа договор за изграждане на инсталации за отпадъци на общините Мадан, Златоград и Неделино"}
{"url": "https://www.24chasa.bg/novini/article/6561116", "text": "Сръбският президент Александър Вучич и българският премиер Бойко Борисов разговаряха по телефона за продължаване на сътрудничеството в рамките на Съвета за сътрудничество на Сърбия, България, Румъния и Гърция, съобщава Танюг. Двамата се съгласиха, че следващата среща на Съвета в Белград в началото на декември ще бъде още една възможност за по-доброто свързване на четирите страни, както и на целия регион, в името на благоденствието и икономическия напредък , съобщи пресслужбата на сръбското президентство, предаде БТА.  „България отдава голямо значение на активната комуникация и сътрудничество между държавите от Западните Балкани и Европейския съюз и полага усилия за поставянето на този регион във фокуса на внимание“, подчерта премиерът. Бойко Борисов и Александър Вучич обсъдиха и предстоящата в София среща на министър-председателя с лидерите на държавите на Западните Балкани, съпътствана от конференция на Световната банка за регионално сътрудничество. Първата подобна среща се състоя във Варна в началото на октомври по инициатива на българския премиер. Вучич благодари на Борисов за силната и последователна подкрепа на България за европейската интеграция на Сърбия и изтъкна, че Белград има големи очаквания за българското председателство на Европейския съюз през първата половина на следващата година. Президентът изрази надежда, че разширяването на ЕС ще бъде сред приоритетите на българското председателство. Вучич и Борисов обсъдиха и напредъка в инфраструктурните и енергийните проекти на двете страни, сред които автомагистрала Белград-София и газов интерконектор, които ще помогнат за свързването на страните в рамките на Берлинския процес.", "date": "2017.11.20", "title": "Борисов към Вучич: Много ни е важно сътрудничеството на Западните Балкани (Обновена)"}
{"url": "https://www.24chasa.bg/novini/article/6560736", "text": "С построяването на втори лифт, което е главната цел на тези промени, ще се облекчи възможността туристите да стигат до ски зоните. Това каза вицепремиерът по икономическата и демографската политика Валери Симеонов на брифинг след кръгла маса по предложението на кмета на община Банско за завършване на процедурата по изменение на действащия План за управление на Национален парк „Пирин“, предаде „Фокус“. „В момента се чака по 2-3 часа. Хората идват от цяла Европа, за да не могат да използват пистите пълноценно. Вторият лифт няма да увеличи туристите, а ще намали времето за чакане“, заяви той. „В концесионния договор са предвидени промени и в плащанията. Очаква се сумите, които ще постъпват от концесията да бъдат два пъти по-големи“, обясни Валери Симеонов. „Предвижда се разрешаване на строителство на нови ски съоръжения- лифтове, влекове, писти и т.н. На концесионната територия няма да има никакво друго строителство на сгради за хотели, къщи за гости и прочие“, каза още той.", "date": "2017.11.20", "title": "Валери Симеонов: С втори лифт на Банско ще се облекчи стигането до ски зоните"}
{"url": "https://www.24chasa.bg/novini/article/6560800", "text": "Инспекторатът на Висшия съдебен съвет (ИВСС) не откри нарушения в дейността на председателя на Административния съд (АС) в Бургас. Проверката приключи със становище за липса на съмнения в почтеността на съдията. Това съобщиха от пресслужбата на АС в морския град, цитирани от БТА. Проверката е била назначена след сигнал на вицепремиера Валери Симеонов. В него вицепремиерът поискал да бъде установено дали съдия Генков е оказвал натиск върху съдии да отменят заповеди на директора на дирекция \"Контрол\" в НАП-Бургас за допускане на предварително изпълнение на принудителната мярка \"запечатване на обект\". Като основание за исканата проверка е посочено, че става въпрос за отменяне на 83 заповеди за \"запечатване на обект\" през активния летен сезон. В прессъобщението на Апелативния съд в Бургас пише, че ИВВС е установил, че посочените в сигнала дела са разгледани обективно и безпристрастно, а през по-голямата част от периода съдия Генков е бил в платен годишен отпуск.", "date": "2017.11.20", "title": "Не откриха нарушения в работата на шефа на Административния съд в Бургас П. Генков"}
{"url": "https://www.24chasa.bg/novini/article/6560838", "text": "64-годишен пешеходец е загинал при катастрофа на главен път 1-8 при км 41. Това съобщиха от ОДМВР - София. Около 18.30 часа на 17 ноември в РУ- Сливница постъпил сигнал за тежко пътнотранспортно произшествие в района на 41 км на главен път 1-8. Извършен е оглед на местопроизшествието, при който е установено, че лек автомобил „Фиат Браво“ е ударил внезапно изскочил на пътното платно 64-годишен пешеходец, който е загинал на място. Водачът е тестван за употреба на алкохол и наркотични вещества- резултатите му са отрицателни. По случая е образувано досъдебно производство.", "date": "2017.11.20", "title": "Кола уби пешеходец на пътя София-Сливница"}
{"url": "https://www.24chasa.bg/novini/article/6560758", "text": "Общинската избирателна комисия в Септември отказа, на този етап, да прекрати мандата и да отстрани бившия председател Лазар Влайков от местния общински съвет. Извънредното заседание на комисията се проведе след като председателят на съвета Кирил Тодорин официално уведоми комисията, че Влайков не е присъствал, без уважителни основания, на 3 поредни общински сесии и според закона трябва да бъде прекратен мандата му. Според избирателната комисия обаче към момента не са изяснени всички правни факти и обстоятелства по казуса, поради което отказа да се произнесе. От ОИК - Септември са изискали от прокуратурата информация за статуса на Лазар Влайков и след като я получат ще се свика ново заседание, на което ще се вземе решение. Както е известно, Лазар Влайков е обвинен, че не е упражнил контрол над личното си оръжие, то е попаднало у друго лице, вследствие на което е причинена смъртта на ресторантьора Наско Тонкев - престъпление, което се наказва със затвор от 3 до 10 години. В дните, когато не се е явявал на общински сесии, Влайков бе под домашен арест. Миналата седмица той беше освободен под гаранция от 8000 лева. Няколко дни след убийството на ресторантьора Тонкев Лазар Влайков подаде оставка като председател на Общинския съвет, но остана общински съветник.", "date": "2017.11.20", "title": "Избирателната комисия в Септември не отстрани Лазар Влайков от общинския съвет"}
{"url": "https://www.24chasa.bg/novini/article/6560926", "text": "Георги Харизанов е новият изпълнителен директор на телевизия „Европа“, стана ясно от прессъобщение на медията. Харизанов, който е и изпълнителен директор на Института за дяясна политика /ИДП/, ще продължи да води предаването „Реакция“ – съвместен проект на телевизията с ИДП. Георги Харизанов е роден през 1978 г. в София. Учил е икономика в Датския колеж в София. Работил е в две търговски дружества на Министерството на земеделието и храните в периода 2011-2012 г. Собственик заедно със съпругата си на “Бест Брандс” от 2001 г. Съучредител на основания през миналата година Институт за дясна политика. Запален почитател и практик на тениса, сноуборда и голфа.", "date": "2017.11.20", "title": "Георги Харизанов стана шеф на телевизия „Европа“"}
{"url": "https://www.24chasa.bg/novini/article/6560904", "text": "\"Пет години вече никой не ме потърси, никой не попита как съм. Обикалям по следствени и съдбени зали да давам показания. Единственото, което искам, е това дело да приключи\". Екскурзоводката Данка Иванова не желае да говори пред медии, чувства се обидена на държавата. Дълго време след атентата на Летище Бургас на 18 юли, 2012 г., дори не се знае, че сред ранените израелци има и българка. Данка Иванова, която е от вътрешността на страната, е била екскурзовод на изралеската група. Била е на един метър от другата страна на автобуса, когато бомбата е взривена. Но буквално минути преди бомбата да избухне се е намирала точно до багажното отделение, където атентаторът се опитвал  да натъпче раницата с бомбата. Както \"24 часа\" пръв писа, тя получава звуково-проводна глухота, разкъсни рани по цялото тяло и проектил в крака. Възстановява се бавно и мъчително от травмите и преживения шок. Нейният граждански иск по делото е сред най-скромните - едва 100 000 лв., на фона на десетките хиляди евро, които някои от ранените израелски граждани предявяват. Гражданските искове по това дело са рекордни - над 200 млн.лв. от 42 близки на загиналите и от ранените при атентата. Те ще трябва да бъдат платени от двамата обвиняеми Мелиад Фарах и Хасан Ел Хадж Хасан, които са в неизвестност и се издирват. На заседанието от 20 септември т.г. съдът отхвърли искането на пострадалите израелски граждани военното крило на \"Хизбула\" да бъде граждански ответник по делото и то да плаща кръвнината. \"След като прегледах всички материали ми стана ясно, че Хизбула няма нищо общо. Това бе едно политическо изявление, но по делото няма нито едно доказателство в тази посока\", коментира бургаският адвокат Радослав Николов,служебен защитник на единия от подсъдимите - ливанецът с канадски паспорт Хасан Ел Хадж Хасан. Според адвокат Николов срещу Хасан Хасан няма преки доказателсва, а само косвени, свързани с движението му в България и с изработването на документи на атентатора. \"Засега това е моето менние, но е минала само фазата на досъдебното производство. Има все още време да бъдат събрани достатъчно доказателства за осъждане на подзащитния ми. Към оммента обаче няма преки доказателства, че Хасан Хасан има пряко участие\", казва адвокат Николов. На 19 декември предстои разпоредително заседание по делото, което предхожда съденото следствие. То е свързано с измененията в НПК, влезли в сила от ноември. \"Оптимист съм, считам, че след разпоредителното заседание ще бъде даден ход на съдебното следствие\", коментира Радослав Николов. Само обвинителният акт е 100 страници, по делото са са разпитани 169 свидетели, изпратени са 22 международни поръчки за правна помощ до 13 държави.Една от най-важните за сглобяване на пъзела около взрива се оказва т.нар. ситуационна експертиза, извършена в САЩ. Тя представлява 3D модел на мястото, на което избухва бомбата, и показва позицията на всеки един от израелските туристи, които е трябвало да отпътуват за Слънчев бряг, както и това на терориста. Една от най-важните за сглобяване на пъзела около взрива се оказва т.нар. ситуационна експертиза, извършена от експерти в САЩ. Тя представлява 3D модел на мястото, на което избухва бомбата, и показва позицията на всеки един от израелските туристи, които е трябвало да отпътуват за Слънчев бряг, както и това на терориста.", "date": "2017.11.20", "title": "Българката, ранена при атентата на Летище Бургас: 5 години никой не попита как съм"}
{"url": "https://www.24chasa.bg/novini/article/6560952", "text": "Новозеландска компания конструира воден велосипед, който се задвижва с педали или с помощта на електродвигател, съобщава сайтът Слашгиър. Вместо колела и спици байкът разполага с три специални крила, с които се задържа над водата. В същото време те намаляват съпротивлението на велосипеда и му помагат да набира висока скорост. Освен с педали, новият продукт може да бъде приведен в движение с електродвигател с мощност 400 вата. По данни на конструкторите човек, тежащ 100 килограма, трябва да направи 16 завъртания с педалите, за да постигне оптималната скорост. Колелото лесно се разглобява и се побира в багажника на лек автомобил. Хидробайкът ще бъде пуснат в продажба догодина и цената му ще бъде между 6 и 8 хиляди долара.", "date": "2017.11.20", "title": "Конструираха велосипед за разходки върху вода"}
{"url": "https://www.24chasa.bg/novini/article/6560959", "text": "Корабите от Втората постоянна противоминна група кораби на НАТО (SNMCMG2), в състава на която е и базов миночистач „Шквал“ от Военноморските сили (ВМС) на Република България, се включиха в учението на ВМС на Република Гърция „Niris 2017”. В него освен противоминната група, участва и Втората постоянна военноморска група кораби на НАТО (SNMG2) в Средиземно море, а също така и кораби от страните от Средиземноморския диалог или общо над 15 военноморски съда. Корабите от противоминната група ще изпълняват сценарии по откриване и прочистване на райони с мини и превеждане на корабни групи през миниран район. Учението ще продължи до 24 ноември 2017 година.", "date": "2017.11.20", "title": "Базов миночистач „Шквал“ участва в учение на ВМС на Република Гърция"}
{"url": "https://www.24chasa.bg/novini/article/6561015", "text": "Полицията във Варна разследва тежко криминално престъпление, извършено в града, съобщиха от областната дирекция на МВР в крайморския град. Престъплението е извършено в нощта срещу 19 ноември. Сигналът е подаден на тел. 112 около 2.35 часа. На адреса незабавно са изпратени екипи на полицията. В апартамент на ул. \"Димитър Икономов\" във Варна е намерено тялото на 33-годишен мъж от с. Долно Новково, област Търговище, като при огледа са установени следи от насилие. По случая е образувано досъдебно производство; разследването продължава под надзора на Окръжната прокуратура.", "date": "2017.11.20", "title": "Откриха тялото на млад мъж в апартамент във Варна, вероятно е убит"}
{"url": "https://www.24chasa.bg/novini/article/6560992", "text": "Ултиматумът, даден от управляващата в Зимбабве партия на президента Робърт Мугабе да подаде оставка или срещу него ще започне процедура за импийчмънт, изтече днес по обед, но до момента няма никакво съобщение какво става с 93-годишния държавен глава, който през уикенда бе свален от лидерския пост в неговата партия ЗАНУ-ПФ, предадоха Ройтерс и БТА. Президентът на съседна Замбия Едгар Лунгу изпрати бившия президент Кенет Каунда в Хараре, за да убеди Мугабе да се оттегли \"по достоен начин\", след като военните завзеха властта в Зимбабве миналата седмица. Каунда, който също е на 93 години, е пристигнал в зимбабвийската столица с президентския самолет, съобщи високопоставен правителствен източник в Лусака. По-рано днес телевизия Си Ен Ен, цитирана от Ройтерс, съобщи, че Мугабе се е съгласил да се оттегли и е подготвил текста на оставката си. Американската медия се позова на източник, запознат с преговорите между Мугабе и генералите, завзели властта в Хараре миналата седмица. Съгласно условията на сделката Мугабе и съпругата му Грейс получават пълен имунитет. Според два високопоставени политически източника, цитирани от Ройтерс, Мугабе още вчера се е съгласил да подаде оставка, но управляващата партия, която го отстрани като неин лидер, не иска той да направи това пред военните - акт, който би направил така, че интервенцията на генералите да изглежда като преврат. \"Би изглеждало крайно лошо, ако той бе подал оставка пред тези генерали. Това би създало огромна каша\", каза високопоставен източник от партията ЗАНУ-ПФ. Вчера зимбабвийският президент направи телевизионно обръщение към страната, в което разсея очакванията, че ще подаде оставка. По време на словото си от двете му страни стояха генерали. Главният опозиционен лидер в Зимбабве каза днес, че отказът на Мугабе да подаде оставка е попарил надеждите на народа и призова за широко отворен политически процес в страната след намесата на военните миналата седмица. Морган Цвангираи добави, че е необходима среща на всички политически сили, за да се определи бъдещето на страната и че следващите избори, предвидени за догодина, трябва да преминат под надзора на международната общност. Влиятелният лидер на Съюза на ветераните от войната за независимост Крис Муцвангва каза днес, че ще инициира съдебна процедура за узаконяване на действията на военните срещу президента Мугабе, след като армията пое властта в сряда. От управляващата партия на Зимбабве пък представиха днес проект на резолюция за импийчмънта на Мугабе след изтичането на ултиматума. В документа се казва, че Мугабе е източник на нестабилност в страната, че е показал неуважение към принципите на правовата държава и че е отговорен за безпрецедентната финансова депресия в Зимбабве. Университетът на Зимбабве отложи всички изпити днес, след като студенти излязоха на улицата с възгласи и песни срещу президента Мугабе. Говорител на британската премиерка Тереза Мей каза днес, че Мугабе е изгубил подкрепата на народа. Той призова за мирен и бърз изход от несигурната политическа ситуация, възникнала в Зимбабве.", "date": "2017.11.20", "title": "Ултиматумът изтече, Мугабе не подава оставка като президент на Зимбабве"}
{"url": "https://www.24chasa.bg/novini/article/6561050", "text": "Кралят на Норвегия - 80-годишният Харалд Пети, беше изписан от болница  , съобщи пресслужбата на кралския дворец, цитирана от АФП. Харалд Пети навърши 80 години през февруари. Той отбеляза 25 години на норвежкия кралски престол през януари. Харалд Пети се възкачи на него след смъртта на баща си Олаф Пети, който почина на 17 януари 1991 г. През 2003 г. Харалд Пети беше опериран заради рак на пикочния мехур. През 2005 г. той претърпя сърдечна операция, предаде БТА. Функциите на Харалд Пети, който не желае да абдикира, са предимно представителствени.", "date": "2017.11.20", "title": "Изписаха краля на Норвегия от болница \"в добра форма\""}
{"url": "https://www.24chasa.bg/novini/article/6561685", "text": "Възможно е да се появи втори лифт в Банско. Това стана ясно от изявленията на вицепремиера Валери Симеонов и министърът на околната среда Нено Димов днес. Възможност за строежа ще дадат промени в закона. Еколозите изглежда са смекчили позицията си.                                                                                                                                                                                                                                                                                                                       ", "date": "2017.11.20", "title": "Втори лифт на Банско"}
{"url": "https://www.24chasa.bg/novini/article/6561079", "text": "Председателят на Германската социалдемократическа партия Мартин Шулц направи първото си изявление след провала на преговорите за съставяне на „ямайска“ коалиция в Берлин между Съюза (ХДС/ ХСС), Свободната демократическа партия (СвДП) и „Зелени“. А присъдата – социалдемократите няма да участват в нова голяма коалиция, предава изданието Focus. „Не сме на разположение за влизане в голяма коалиция“, заяви Мартин Шулц, потвърждавайки още веднъж позиция на партията, обявена след изборите за Бундестаг през септември. „ХДС, ХСС и „Зелени“ поставиха страната в тежка ситуация, информира \"Фокус\". Смятаме, че е важно избирателите да могат да направят преоценка на създалото се положение“, бяха думите, с които лидерът на германските социалдемократи се застъпи за провеждането на нови избори в страната.", "date": "2017.11.20", "title": "Шулц: Не сме на разположение за голяма коалиция"}
{"url": "https://www.24chasa.bg/novini/article/6561083", "text": "Украйна изпрати днес протестна нота до Русия заради посещението на президента Владимир Путин в Крим, предаде ТАСС. \"Украинската страна смята това посещение и другите т. нар. пътувания на руски чиновници във временно окупираната Автономна република Крим и Севастопол за грубо нарушение на държавния суверенитет и териториалната цялост на Украйна\", се казва в съобщение на пресслужбата на украинското министерство на външните работи. В текста се посочва също, че съответната протестна нота е била изпратена до руското външно министерство.", "date": "2017.11.20", "title": "Украйна протестира пред Русия заради посещение на Путин в Крим"}
{"url": "https://www.24chasa.bg/novini/article/6561086", "text": "Малък самолет кацна аварийно на магистрала в окръг Пинелас, щата Флорида. Пилотът на машината се опитва да я приземи, докато колите се движат по аутобана, съобщи Ройтерс. Кадрите, които са от камерите на полицейски коли, показват, че инцидентът е станал на 19 ноември в 10:20 сутринта местно време, предаде  .", "date": "2017.11.20", "title": "Самолет кацна аварийно на магистрала в САЩ (Видео)"}
{"url": "https://www.24chasa.bg/novini/article/6561105", "text": "49-годишен пиян шофьор беше заловен от хасковски полицаи. Мъжът е управлявал автомобила си с 3,39 промила алкохол снощи в областния център. Оказа се, че той е началник група в \"Криминална полиция\" в Хасковско. Служителят на МВР се казва Орлин Георгиев, научи   от свои полицейски източници. Директорът на хасковската полиция Ангел Цанков потвърди информацията и обясни, че започва дисциплинарно производство срещу подчинения му. Информирани твърдят, че срещу Орлин Георгиев е бил подаден сигнал. Служителят на МВР Хасково е дал кръвна проба, но резултатите от нея не са готови към този момент. Районната прокуратура в Хасково наблюдава досъдебно производство срещу пияния шофьор, става ясно от съобщение на държавното обвинение. В хода на разследването са разпитани свидетели, изискани и приложени са документи и справки, като следва да бъде назначена химическа експертиза, която да установи точната концентрация на алкохол в кръвта на водача.", "date": "2017.11.20", "title": "Заловиха полицейски шеф да кара пиян в Хасково"}
{"url": "https://www.24chasa.bg/novini/article/6560423", "text": "Сръбският премиер Ана Бърнабич заяви в интервю за \"Файненшъл таймс\", че от Сърбия не би трябвало да се иска да избира между Запада и Русия, съобщи Танюг. Пред \"Файненшъл таймс\" Бърнабич е настояла, че връзките на Сърбия с Москва не са пречка за нейната кандидатура за членство в Европейския съюз, предава БТА. Според \"Файненшъл таймс\" избирането на експерта по реформите Ана Бърнабич за премиер на Сърбия е изпратило сигнал, че Белград е поставил влизането в ЕС като най-важна цел. Но пътят на Сърбия към ЕС остава мъгляв заради различните нива на напредъка, когато става въпрос за реформите, умората от разширяването в европейския блок и скептицизма, свързан с политическите, военните и икономическите връзки на Белград с Русия, отбелязва изданието. В увода към интервюто \"Файненшъл таймс\" посочва, че европейските официални лица, които проявяват все повече внимание към влиянието на Русия на Балканите, обвиняват Москва, че подстрекава безредици в региона. Те гледат с опасение на балансирането на Белград между Изтока и Запада, пише изданието и допълва, че САЩ също искат от Белград да се изясни във връзка със стратегическата посока, в която върви. Високопоставен американски дипломат този месец предупреди Сърбия, че не може да седи едновременно на два стола, припомня \"Файненшъл таймс\". В интервюто Бърнабич е заявила, че интеграцията в ЕС остава главна външнополитическа цел на Белград. Не е честно да се иска от Сърбия да избира и да взима решение, и аз смятам, че това не е необходимо. Ние не сме нито проамерикански, нито проруски ориентирани, а сме просръбски ориентирани. Нашият стратегически фокус е върху членството в ЕС и където и да отидем, с когото и да разговаряме, ние това казваме, заявила Бърнабич. Засягайки отбранителната политика, сръбският премиер заяви, че нейната страна се придържа към неутралитет, предаде ТАСС.", "date": "2017.11.20", "title": "Ана Бърнабич: Не трябва да се иска от Сърбия да избира между Запада и Русия"}
{"url": "https://www.24chasa.bg/novini/article/6560419", "text": "Министерството на образованието и науката публикува регламента, по който изучаващите български език като втори в чужбина ще имат възможността да полагат онлайн тестове в българските неделни училища. Това съобщи пресцентърът на МОН. След успешното полагане на изпитите нашите сънародници ще получават сертификат за ниво на владеене на българския език като втори или трети от Департамента за езиково обучение на Софийския университет \"Св.Климент Охридски\", който съвместно с МОН е разработил учебните програми по Български език и литература от първи до 12-и клас. Притежаването на сертификат с международна валидност за ниво на владеене на езика ще осигури по-висока конкурентоспособност на трудовия пазар. Предстоят разговори с висши училища в България за възможни допълнителни преференции при кандидатстване на ученици от чужбина, които притежават сертификат за ниво на владеене на българския език, посочват от МОН.", "date": "2017.11.20", "title": "Готов е регламентът за онлайн тестове\nпо български в неделните училища"}
{"url": "https://www.24chasa.bg/novini/article/6560444", "text": "След изненадващото решение на Свободната демократическа партия (СвДП) на Кристиан Линднер да се оттегли от преговорите за съставяне на новата коалиция в Берлин, от партията „Зелени“ изключиха възможността за формиране на правителство на малцинството, съобщава медията Deutsche Welle, цитирана от \"Фокус\".  „Германия трябва да има стабилно правителство и за такова е необходимо мнозинство в парламента“, подчерта Юрген Тритин, един от „зелените“ делегати в преговорите за „ямайска“ коалиция. На свой ред един от лидерите на „Зелени“ – Катрин Гьоринг-Екард, изрази увереност, че създаването на правителствена коалиция със Съюза (ХДС/ХСС) и СвДП е било възможно. Тя припомни, че партиите са постигнали компромисни решения по ключови въпроси като опазване на климата, селското стопанство и имиграцията, а по останалите точки позициите им са били много близки. Създаването на „ямайска“ коалиция можеше да бъде мощен сигнал за избирателите, подчерта Гьоринг-Екард. Същевременно „зеленият“ политик изказа благодарности на канцлера Ангела Меркел за усилията й за създаване на коалиция и за готовността й към компромиси. „Споразумението беше възможно – при наличието на добра воля“, заяви другият „зелен“ лидер Джем Йоздемир, допълвайки, че неговите съпартийци са били склонни на компромис до последната минута от преговорите. По повод поведението на Линднер „зеленият“ политик Райнхард Бютикофер написа в своя профил в „Туитър“: „Той избра популистката агитация пред държавническата политическа отговорност“. „Мисля, че свободните демократи са взели това решение преди три-четири дни“, заяви на свой ред Роберт Хабек, друг „зелен“ политик.", "date": "2017.11.20", "title": "\"Зелените\" в Германия: Не е възможно правителство на малцинството"}
{"url": "https://www.24chasa.bg/novini/article/6560458", "text": "Млад мъж от Русе е намерен мъртъв в Банско. Полицията разследва мистериозната смърт. Криминалистите получили около 6,40 часа сигнал за мъж в безпомощно състояние на стълбите пред входа на хотел в курортния град. От пристигналите на място полицейски служители и екип на ФСМП-Банско е установено, че се касае за 38-годишен мъж от Русе, който е починал. Видими следи от насилие по лицето не са констатирани. Уведомена е РП-Разлог.", "date": "2017.11.20", "title": "Млад мъж от Русе намерен мъртъв в Банско"}
{"url": "https://www.24chasa.bg/novini/article/6560474", "text": "82-годишна жена е с опасност за живота след катастрофа на главен път Е-79 в района на Горно Белотинци. Това съобщиха от ОД МВР – Монтана. Сигналът е подаден на 19 ноември около 15.00 часа в ОДМВР - Монтана. Установено е, че в района на село Горно Белотинци лек автомобил „Фолксваген Поло“ със софийска регистрация, с водач 42-годишен мъж с инициали Г. М. от София при движение в посока от гр. Видин към гр. Монтана на прав участък от пътя губи контрол върху автомобила и навлиза в канавка, която се намира вдясно от пътното платно и която завършва с водосточен канал, в който настъпва удар. Вследствие на реализираното произшествие един от пътниците в автомобила – жена на 82 г. от гр. Видин е настанена в МБАЛ - Монтана с фрактура на долните крайници и с опасност за живота. Водачът е изпробван с техническо средство за наличие на алкохол, като пробата е отрицателна. Причините за възникналото ПТП са в процес на изясняване. На местопроизшествието е извършен оглед и е образувано досъдебно производство в РУ - Монтана.", "date": "2017.11.20", "title": "82-годишна е с опасност за живота след катастрофа в Монтанско"}
{"url": "https://www.24chasa.bg/novini/article/6560480", "text": "До месец ще стане ясно дали Военно-апелативният съд ще потвърди 10-годишната осъдителна присъда на бившия директор на Националната разузнавателна служба /НРС/ Кирчо Киров. Той е подсъдим за присвояването на близо 5 милиона лева, предаде  . Делото е за втори път във Военно-апелативния съд, след като Върховният касационен съд откри процесуални нарушения в решението на първия състав. Според върховните магистрати неправилната оценка на доказателствата е рефлектирала върху правото на защита на Киров. Обвинението в безстопанственост беше повдигнато на бившия разузнавач номер едно през 2012 година. Два съдебни състава до момента го признаха за виновен, че е присвоил малко над 4 700 000 лева през периода 2011 - 2017 година, когато е начело на НРС. От началото на процеса Кирчо Киров твърди, че делото срещу него е политическа поръчка, а парите са изхарчени за вербуване на информатори. След като обяви, че ще се произнесе в законовия срок, Военно-апелативният съд може да направи всичко друго, освен да оправдае Киров - да потвърди или промени присъдата му, или да върне делото за ново разглеждане.", "date": "2017.11.20", "title": "До месец става ясна присъдата на ген. Кирчо Киров"}
{"url": "https://www.24chasa.bg/novini/article/6560493", "text": "Президентът на Русия Владимир Путин разговаря с патриарха на Москва и на цяла Русия Кирил, който навършва днес 71 години, и му подари картина с изглед към Успенската катедрала в Кремъл, предаде ТАСС, цитирана от БТА. \"Ваше Светейшество, искам сърдечно да ви поздравя по случай рождения ден, да ви благодаря за служението и да ви пожелая всичко най-най-хубаво и здраве\", каза Путин на патриарха и добави на шега: \"По-малко да работите\". Държавният глава подари на предстоятеля на Руската православна църква картината \"Успенската катедрала в Кремъл\" (2007 г.) с автор Владимир Лаповок. Патриархът похвали художественото произведение и благодари на Путин за взаимодействието между държавата и църквата. \"Цялото това взаимодействие има една проста цел: да им е по-добре на хората, хората да живеят добре - и духовно, и материално, да процъфтява страната ни и да има щастие във всяко семейство\", добави Кирил.", "date": "2017.11.20", "title": "Путин подари картина на патриарх Кирил за рождения му ден, пожела му по-малко работа"}
{"url": "https://www.24chasa.bg/novini/article/6560483", "text": "Шофьорите на леки автомобили преминават без ограничения в тунела \"Витиня\" на автомагистралата \"Хемус\", съобщиха от Агенцията \"Пътна инфраструктура\". Днес от 12.00 ч. е възстановено движението в обновената тръба за София, която е с ново осветление и системи за видеонаблюдение и пожароизвестяване. Със завършването на предвидените дейности автомобилният трафик от столицата към Северна България вече преминава без ограничения в двете тръби на най-дългия тунел у нас \"Витиня\" /1195 м/. Възстановителните работи за повишаване на безопасността на движение в тръбата за София започнаха на 25 септември т.г., веднага след като бе пуснат трафикът в ремонтираната тръба за Варна и досега движението се извършваше двупосочно в нея. Тръбата за София на тунел \"Витиня\" вече е с енергоефективно LED осветление. Монтирани са 354 броя осветителни тела. Съоръжението е с нова електроснабдителна система, видеонаблюдение, пожароизвестителна и оповестителна система. За повишаване безопасността на движение е монтирана светофарна уредба и променливи пътни знаци. Ремонтните дейности на съоръжението са изпълнени от \"Автомагистрали\" ЕАД по договора за текущо поддържане на автомагистралния участък. В сряда - 22 ноември, от 10.00 ч. до 16.00 ч., ще бъде спряно движението в тръбата за Варна за извършването на изпитвания на носимоспособността на мостовото съоръжение веднага след тунел \"Витиня\", което също бе ремонтирано през последните месеци. По време на изпитването автомобилният трафик ще бъде пренасочен двупосочно в тръбата за София.", "date": "2017.11.20", "title": "Движението в тунела \"Витиня\" на АМ \"Хемус\" вече е без ограничения за колите"}
{"url": "https://www.24chasa.bg/novini/article/6559222", "text": "През деветмесечието на 2017 г. в столицата са сключени сделки за наемане на над 131 хил. кв. метра офисни площи. Това представлява ръст от 25% в сравнение със същия период на 2016 г. Обемът на този пазар вече се доближава до нивата от предкризисната 2008-а, се твърди в последния доклад на “Кушман енд Уейкфийлд” по данни на българския ѝ партньор “Фортон”. Тази висока активност се дължи преди всичко на разрастването на компаниите от сектора на информационните технологии, центровете за споделени услуги, както и от други браншове, където има активност по отношение на сливанията и придобиванията. Разбира се, активността на пазара е възможна и заради пуснатите през тази година в експлоатация нови офис площи в София. Само между юли и септември например на пазара са излезли нови 65 000 квадрата офисни площи Те се дължат предимно на няколкото големи проекта - City Tower на площад “Македония”, завършената четвърта фаза на Expo 2000 в района на бул. “Никола Вапцаров” и BSR Building 2 край бул. “Шипченски проход”. Заедно с тях общото количество офис площи клас А и Б към септември 2017 г. е 1,7 млн. кв. м. В столицата твърде дълго търсенето на офиси надвишаваше предлагането и заетостта на сградите често доближаваше 100%. В момента търсенето и предлагането са относително балансирани, което вероятно ще се задържи така и през следващите няколко тримесечия. Според данните на “Кушман енд Уейкфийлд” се изграждат или реконструират общо над 300 000 квадратни метра в офисни или със смесено предназначение сгради. След лекия ръст тази година наемите на първокласните офиси запазват нивата от средно 13,5 евро на квадратен метър, но тенденцията е към плавен ръст в краткосрочен план. Делът на свободните площи варира между 9,2 и 9,6% в различните тримесечия, като се очаква заетостта леко да спадне заедно с нарастване на предлагането. Данни от друг доклад на “Кушман енд Уейкфийлд” показват, че вероятно скоро интересът на инвеститорите към изграждането на първокласни офис сгради в България няма да изчезне Бизнес имотите, в които влизат както офисите, така и търговски, индустриални и логистични площи, осигуряват на предприемачите възможно най-високата доходност в рамките на Евросъюза – до 8% на годишна база. На второ място след България е Румъния със 7,25%, докато западноевропейски градове като Мюнхен и Хага осигуряват на предприемачите съответно 3 и 6% доходност.", "date": "2017.11.20", "title": "Наемите на офисите тръгват плавно нагоре"}
{"url": "https://www.24chasa.bg/novini/article/6560508", "text": "Българската стопанска камара настоява да се фиксира горна граница на интервала за преговори по минималната заплата, не по-висока от 42-43 на сто от средната заплата. Това се посочва в позиция на работодателската организация по проекта на рамково споразумение за процедура по определяне на размера на минималната работна заплата (МРЗ). Позицията е изпратена от пресцентъра на БСК. В позицията се отбелязва, че горната граница на предложения интервал от 40 - 50 на сто за определяне на МРЗ спрямо средната работна заплата, надхвърля значително средното съотношение за 22-те държави -членки на ЕС, прилагащи минимална работна заплата, което достига 41 - 42 на сто. Предложената горна граница от 50 процента надхвърля и граничното съотношение на минималната към медианната работна заплата от 66 на сто, съответстващо на определенията за нископлатен труд и нископлатени работници, използвано от Евростат, допълват от бизнеса. В становището се отбелязва, че в тази връзка от БСК настояват за фиксиране на горна граница на интервала за преговори, не по-висока от 42-43 на сто. БСК смята, че трябва да бъдат осигурени актуални ежегодни данни за медианната, средната работна заплата и за броя на наетите лица за предходната година от информационната система на НАП , включително по общини, области и на национално ниво. Работодателите изразяват очаквания в дискусиите за финализиране на текста на споразумението да бъдат включени отговорни представители на Министерството на финансите.", "date": "2017.11.20", "title": "БСК настоява минималната работна заплата да не е по-висока от 42-43% от средната"}
{"url": "https://www.24chasa.bg/novini/article/6560516", "text": "Ливанският премиер Саад Харири, който обяви, че подава оставка от Саудитска Арабия, ще се върне в Бейрут утре вечер. Това съобщи на страницата си в Туитър ливанската телевизия \"Ал Маядин\", цитирана от ТАСС. Сега Харири е в Париж, където пристигна от Рияд по покана на френския президент Еманюел Макрон, съобщава БТА. На 3 ноември Харири отиде на работно посещение в Саудитска Арабия, но на следващия ден в телевизионно обръщение от Рияд неочаквано обяви, че се оттегля и че животът му е в опасност.", "date": "2017.11.20", "title": "Ливанският премиер Саад Харири пристига в Бейрут утре вечер"}
{"url": "https://www.24chasa.bg/novini/article/6559282", "text": "Римският форум на древния Филипопол - една от емблемите на Пловдив, ще бъде експониран в пълния му блясък при предстоящата реконструкция на централния площад в града. Пловдив подготви още една важна точка в маршрутите си на Европейска столица на културата през 2019 г., след като на 16 ноември съветниците единодушно с 34 гласа решиха общината да откупи обратно от частна фирма южната част от античния форум с площ 5,634 декара. Преди 14 години един друг общински съвет и един друг кмет - д-р Иван Чомаков, продават за 1,2 милиона лева на частна фирма, преди няколко години тя препродава терена на друга - софийската “Младост Алфа”, изключително ценния археологически обект заедно с находките в него. Идеята на собственика да направи културно-информационен център и вероятно мол така и не се осъществява, тъй като обектът е паметник на културата от национално значение и върху него не може да се застроява. Въпреки че пред инвеститора е било поставено изричното условие да вложи в реставрация и експониране на находките 1 милион евро и да осигури достъп на пловдивчани и туристите до тях, така и до днес няма издадено строително разрешение. Министерството на културата отказва всякакви разрешения на бъдещия инвеститор и проектът така и не е осъществен, за което днес пловдивчани благодарят. Римският форум на древния Филипопол е най-големият в България и най-богатият. Форум-юг и Форум изток са единствените места, където са намерени запазени колони и капители. От 2003 г. обаче теренът е засипан с пясък, за да се съхранят археологическите структури. “Ако общината не бе взела решение да си върне Форум-юг, софийското дружество щеше да ни осъди”, убеден е съветникът Георги Колев, който е бил натоварен да води преговорите за откупуване на терена. Те са продължили 7 месеца. От “Младост Алфа” са поискали първоначално 5 милиона евро или 10 милиона лева, но възможностите на общината са били далеч по-малки и на финала се стига до споразумение за двойно по-ниска цена - 5 153 600 лева с ДДС. Сумата, която ще плати общината, е изготвена по пазарни цени от лицензиран оценител. “Римският форум-юг е безценен. Трябваше да направим тази сделка. Пловдив няма море, няма граница, има археология”, категоричен бе съветникът Колев пред сесията. Намерението на кмета Иван Тотев е те да бъдат експонирани отново и да кореспондират със съвременния площад на Пловдив. “Добре е, че макар и след 14 г. общината си го взема, дори и на значително по-скъпа цена. Това вероятно го дължим на симпатиите на кмета Иван Тотев към археологията. Ще ми се да вярвам, че е осъзната политика за опазване на културните паметници. Това е най-големият форумен комплекс в България!”, коментира Пенка Калинкова. Като съветник от БСП през 2003 г. тя гласува против сделката на кмета Чомаков. “Никъде по света подобни паметници не се продават”, каза Калинкова и даде пример с форумите в Рим и Солун, които са на открито. “Поздравявам кмета за решението му да експонира находките. Това е наложително. Форумът на Филипопол е от най-богатите Той е проучен изцяло. Построен е през първи век по времето на Октавиан Август и съществува до V в.”, каза археоложката Елена Кесякова, която е проучила изцяло обекта. Според нея могат да бъдат експонирани аркадите, магазините, входовете, източните и западните пропилеи. Според експерти 5 млн. лв. с ДДС е почти два пъти под реалната пазарна цена днес за Пловдив Действително преди 14 г. той е бил изтъргуван за 1,2 млн. лева, но тогава минималната работна заплата е била 70 лева, а квадратният метър в Пловдив е вървял за 320 евро. В момента минималното възнаграждение е вече 510 лв. Цената на 1 кв. м пък достига 1100 евро. Нормално е инвеститорът да калкулира тези разлики в цената. “Форум-юг е от изключителна важност за бъдещата визия на Пловдив, която включва реновацията на площад “Централен” и Голямата базилика. “Парцелът е точно между тях и е логично да е общинска собственост, за да реализираме идеята за възстановяването на този античен паметник”, посочи кметът Иван Тотев. Според него голям плюс е, че артефактите на имота са вече разкрити, няма нужда да се правят допълнителни разкопки и може да се пристъпи директно към тяхното експониране. Средствата ще бъдат заложени в бюджет 2018. “Форум-юг и Форум-изток са единствените места, където са намерени запазени колони и капители за разлика от Форум-запад, където такива находки не се откриха. По тази причина и не успяхме да възстановим колонадата, защото не знаем как е изглеждала”, обясни Тотев. Кметът уверява, че сделката с “Младост Алфа” няма да се отрази върху финансите на града. Сумата от 5 163 600 лв. с ДДС ще се плати на вноски. Първата в размер на 1, 5 млн. лева ще бъде броена при подписване на договора за покупко-продажба, а останалото до края на годината. Съветници от управляващата коалиция в местния парламент припомнят, че не за първи път общината придобива частни имоти, за да запази артефактите. Преди няколко години градската управа е закупила от собственици два терена, които попадали в зоната на Голямата базилика. По този начин са съхранени ценните ѝ мозайки. Преди дни те бяха представени в централата на ЮНЕСКО в Париж като кандидатура на България за вписване в Листата на световното наследство. Голямата базилика и Римският форум ще са основни точки в новия туристически маршрут на Пловдив. Той ще започва от площад Централен, ще мине през Одеона, а след това се предвижда връзка с входа на Голямата базилика. Ухото, което свързва бул. “Княгиня Мария-Луиза” с тунела, ще бъде оформено като площадно пространство с подземен музей, в който ще бъдат експонирани мозайките от базиликата.", "date": "2017.11.20", "title": "Пловдив си върна от частници Римския форум - възстановяват аркадите на Филипопол"}
{"url": "https://www.24chasa.bg/novini/article/6560528", "text": "Съдебният процес срещу македонския премиер Зоран Заев по делото \"Подкуп\" бе отложено за 25 декември, съобщи Макфакс. Причина за отлагането е публично заседание на Апелативния съд, насрочено за 27 ноември, на което ще се решава дали специалните следствени мерки са доказателство в случая, предаде БТА. На едно от миналите заседания съдийката Деана Груевска-Илиевска отхвърли предложението на адвокатите на Заев записите от специалните следствени мерки, които се появиха в Ютюб, да не бъдат доказателство в съдебната процедура. Екипът адвокати внесе жалба в Апелативния съд. Заев днес се яви в наказателния съд. Заев е обвинен, че в качеството си на кмет на Струмица е поискал подкуп от над 160 000 евро от бизнесмена от Струмица Иван Николов за приватизирането на държавен строителен терен.", "date": "2017.11.20", "title": "Отложиха гледането на делото \"Подкуп\"\nсрещу Зоран Заев за 25 декември"}
{"url": "https://www.24chasa.bg/novini/article/6560572", "text": "Председателят на Европейския парламент Антонио Таяни ще направи обръщение към народните представители от 44-тото Народно събрание на извънредно заседание утре от 14.45 часа, съобщиха от пресцентъра на българския парламент. В 14.30 часа ще се състои двустранна среща между председателя на Народното събрание Цвета Караянчева и председателя на Европейския парламент Антонио Таяни. След това гостът ще отправи приветствие към депутатите. В пленарната зала ще бъдат и посланици на държавите-членки на ЕС и на страните от Западните Балкани. В 15.00 часа в зала \"Изток\" ще има среща между Председателския съвет на ЕП, Председателския съвет на Народното събрание и комисиите, ангажирани с Парламентарното измерение на Българското председателство на Съвета на Европейския съюз.", "date": "2017.11.20", "title": "Таяни ще направи обръщение към българските депутати утре"}
{"url": "https://www.24chasa.bg/novini/article/6560551", "text": "Семейство, пострадало при въоръжен грабеж им през 1998 г., следва да бъде третирано като жертва на забавено правосъдие, след като делото срещу извършителите на престъплението е продължило 18 години, 2 месеца и 18 дни. Това е заключението на Инспектората на ВСС, който направи проверка на делото за нападението в дома на Марина и Веско Анчови, обявиха от институцията. В официалното съобщение не се посочват имената на жертвите на бавното правосъдие. \"24 часа\" неведнъж е разказвал трагичната история на семейството от Чепинци. Четирите заявления на пострадалите от престъплението - съпрузи и двете им деца, са сред 79-те от граждани за нарушаване на правото им на разглеждане и решаване на делата в разумен срок, които Инспекторатът към ВСС е проверил и приел за основателни за периода 1 юли – 30 септември 2017 г., казаха още от инситуцията. Констативните протоколи са изпратени на Министерството на правосъдието, което сключва споразумения за бавно правораздаване. \"24 часа\" научи, че Анчови и двете им дъщери вече са сключили споразумение за по 10 хил. лв. обезщетение за забавеното дело. Производството, в което членовете на пострадалото семейство са участвали като частни обвинители и граждански ищци, е за грабеж. Проверката на Инспектората е установила нарушения, допуснати в досъдебното производство и в съдебната фаза, които са довели до увеличаване на общата продължителност на делото. В досъдебното производство, продължило 5 години и 9 месеца, са се сменили шестима следователи от Столичната следствена служба и шестима наблюдаващи прокурори от Софийска градска прокуратура. Шест пъти наблюдаващите прокурори са връщали делото на разследващите, като в по-голямата си част постановленията не са добре мотивирани, не съдържат конкретни и точни указания към разследващите за извършване на процесуално-следствени действия или повтарят дадените в предишни постановления. По следственото дело още през март 2001 г. са съществували достатъчно данни, че към момента на извършване на престъплението единият от седемте обвиняеми е служител на МВР с полицейски правомощия – обстоятелство, което според действащите в този момент правила на Наказателно-процесуалния кодекс сочи, че делото е подсъдно на военните съдилища, а повдигането на обвинение е от компетентността на съответната военна прокуратура. Става въпрос за Димчо Димов-Димчо Полицая, който в момента излежава 10-годишна присъда за грабежа в дома на Анчови. Данните, че той е бил полицай по време на нападението, не са проверени и не са събрани доказателства за установяване на верността им нито от прокурора, нито от състав на Софийския градски съд с председател Мирослава Тодорова. Едва на 15 септември 2006 г. СГС е прекратил съдебното производство и е изпратил делото на Софийска военно-окръжна прокуратура по компетентност. Тези пропуски са забавили делото с близо 5 години и 6 месеца, защото производството е започнало отначало, от фазата на досъдебното производство, показва проверката на Инспектората. В съдебната фаза са допуснати редица забавяния, причинени от действията на съдилищата. Делото в СГС е продължило 3 години и 6 дни. Проведени са общо 19 заседания, на 12 от тях не е даден ход. Производството в Софийския военен съд е продължило 4 години и 9 месеца - проведени са общо 20 заседания, на 12 от тях не е даден ход. И при двете производства в първоинстанционните съдилища ход на делото не е даван поради неявяване на подсъдимите или техните защитници, като съдът не е предприел своевременно необходимите действия за дисциплинирането им, нито е изисквал доказателства за установяване на причините за неявяване, довели до отлагане на делото. Подсъдим например не се е явявал на съдебни заседания по различни причини - бил задържан в следствен арест по друго дело, бил катастрофирал във Великобритания, бил с взета мярка домашен арест по друго дело, но служителите в съответното РУП не били уведомени за датата на съдебното заседание, поради което той „не посмял да напусне дома си и да се яви”. Друг подсъдим пък бил обявен за общодържавно издирване, тъй като бил с временно прекъсване на наложеното по друго дело наказание лишаване от свобода и не се бил върнал в затвора. Трети подсъдим не се явил на заседание, защото бил задържан в друг град с мярка за неотклонение задържане под стража. Заболяване е била най-честата причина за неявяване в съда. Постановената от Софийския военен съд оправдателна присъда три пъти е била потвърждавана от Военно-апелативния съд и два пъти отменяна от Върховния касационен съд (ВКС), а делото два пъти е връщано от ВКС на въззивната инстанция за ново разглеждане от друг състав на съда. Това е забавило приключването му с 2 години и 6 месеца. Указанията на ВКС, дадени с двете отменителни решения, не са били изпълнени, и това е наложило при третото разглеждане на делото ВКС да проведе въззивно следствие. Това също е довело до забавяне на окончателното приключване на делото. Заявления за нарушаване на правото им на разглеждане и решаване на делото в разумен срок са подали и двама от общо шестимата осъдени. ВКС е намалил наполовина наказанията като полагаща се компенсация за неразумно дълго продължилия процес, както предвижда и каквато е практиката на Европейския съд по правата на човека – по 10 години лишаване от свобода вместо максималния размер от 20 г.", "date": "2017.11.20", "title": "Испекторатът към ВСС: Семейство Анчови са\nжертва на бавно правосъдие"}
{"url": "https://www.24chasa.bg/novini/article/6560601", "text": "Успешно приключи участието на фрегата „Дръзки” във военноморското учение с международно участие „Dogu Akdeniz 17” на турските Военноморски сили (ВМС). В него „Дръзки“ участва като част от състава на Втората постоянна група кораби на НАТО в Средиземно море. Учението бе наситено с много упражнения, сериали и тактически действия включващи противоподводни учения; две артилерийски стрелби – по брегова и по морска цел; търсене и спасяване на бедстващи хора на море; ескортна операция – противоподводно охранение на конвой; тактически маневрирания. Участваха общо 24 кораби от ВМС на България, Великобритания, Румъния, САЩ и Турция. На 18 ноември 2017 г. приключи 41-дневното плаване на фрегата „Дръзки” в Средиземно море, от които 17 дни в операция на НАТО „Sea Guardian” и 19 дни като част от Втората постоянна група кораби на НАТО. От началото на плаването – 11 октомври до сега, фрегата „Дръзки” е проплавала 5739 морски мили. Предстоят още 625 морски мили по обратния път към дома.", "date": "2017.11.20", "title": "Успешно приключи участието на фрегатата „Дръзки“ в учението в Турция"}
{"url": "https://www.24chasa.bg/novini/article/6560179", "text": "Шенген скоро ще бъде променен. Това ще стане в скоро време. Някои държави не заслужават да са в Шенген, защото свободното движение не означава безконтролно движение. Това заяви премиерът Бойко Борисов на своя академична лекция в УНСС в отговор на въпрос от студент дали предстоящото председателство може да бъде ползвано за бързо влизане на България в Шенген и еврозоната. Борисов изрази надежда, че скоро България ще бъде приета в чакалнята на еврозоната, защото отговаряла на всички критерии. Европа трябва да даде сигнал на Балканите и да ги присъедини поне инфраструктурно, заяви още Борисов. Според него без да бъдат давани обещания за дати за влизана в ЕС, съюзът може да даде ясен знак на балканските държави като изгради инфраструктурата между тях. Ащо не направим това на Балканите ще има много повече джихадисти, отваря се и място за мафията, обясни премиерът. На 6 и 7 декември в София ще има среща на върха на Балканите, за да подпишем споразуменията за изграждане на общите проекти по Коридор номер 8, каза още министър-председателят. Според него така България ще се превърне в естествен кръстопът на Балканите. До година-две ще имаме магистралата от София до Белград, имаме връзките със Солун и Истанбул, посочи Борисов. Той разкри, че ще поиска догодина срещата на Китай с източноевропейските държави във формата 16 плюс 1 да е в българската столица. Премиерът разкритикува европейските лидери за отхвърлянето от тяхна страна на всякакви разговори с турския президент Реджеп Ердоган. Това е най-големият съсед на Европа с най-голямата армия на континента. Не става въпрос за членство, но трябва да има разговори и да се спазват споразуменията. Борисов поиска и европейско участие при решаването на проблемите в Бризкия Изток, защото ЕС носи най-големите последствия от войните там. Неочаквано в звезда на лекцията на Борисов, организирана от УНСС и в Труд, се превърна шефът на студентския съвет към университета. Той бе представен като Деко от Борисов и похвален, че е добър футболист.", "date": "2017.11.20", "title": "Борисов: В Шенген, след като се промени. Някои държави не заслужават да са там"}
{"url": "https://www.24chasa.bg/novini/article/6560176", "text": "Над 2500 души протестираха снощи в някои от големите градове на Румъния срещу данъчните промени, въведени от лявоцентристкото правителство, както и срещу планираните от кабинета реформи в сферата на правосъдната система, съобщава в. \"Ромъния либера\". Протести бяха организирани в Тимишоара, Брашов, Клуж-Напока, Сибиу. Протестни акции с по-малобройно участие - от порядъка на неколко десетки души, бяха организирани и в Плоещ, Орадя, Крайова, Алба Юлия, информира БТА. Най-многобройна бе демонстрацията в Тимишоара, в която участваха около 1500 души, съобщава \"Ромъния либера\". Протестиращите скандираха \"СДП - червена чума\", \"Да дойде да ви вземе антикорупционната дирекция\", \"Правосъдие, а не корупция\", \"При демокрацията крадците стоят в затвора\", \"Оставка!\". Демонстрантите отправиха и послания за деполитизиране на Конституционния съд и предупредиха властта \"да не посяга на Националната дирекция за борба с корупцията\". Около 800 души протестираха и в град Брашов срещу новото законодателство в сферата на съдебната система и срещу новите данъчни правила. На демонстрацията в Брашов също бяха отправени призиви за оставка.", "date": "2017.11.20", "title": "В Румъния протестират срещу данъчните реформи"}
{"url": "https://www.24chasa.bg/novini/article/6560197", "text": "Произведена от Турция тъкан, невидима за радарите и термокамерите, скоро ще бъде пусната в продажба за страните от НАТО, съобщава \"Хюриет дейли нюз\". Новата тъкан вече е преминала изпитанията на Турските въоръжени сили и сега очаква одобрение за износ от турското министерство на отбраната. Тя е била разработена от двама учени от университета Хаджеттепе в Анкара и се произвежда от турския Сън холдинг, предаде БТА. Сабри Юнлютюрк, директор на холдинга, заяви пред Анадолската агенция, че платът е пуснат в производство във фабриката им в Измир. Той изрази задоволство от факта, че турската армия вече използва новата тъкан. Юнлютюрк обясни, че за разлика от досегашните продукти, които са имали ефект единствено на визуален камуфлаж, новият плат разпределя телесната топлина по начин, който не позволява човек да бъде засечен от термокамерите.", "date": "2017.11.20", "title": "Tурска тъкан, невидима за радари и термокамери, скоро ще е в продажба за НАТО"}
{"url": "https://www.24chasa.bg/novini/article/6560210", "text": "Мъж на 68 години е починал след пътно-транспортно произшествие във Видин, съобщават от Областна дирекция на МВР. Инцидентът е станал през почивните дни, а сигнал за него е подал шофьорът на лекия автомобил, участвал в катастрофата. Пристигналите на мястото полицейски служители са установили самоличността на починалия - 68-годишен мъж от видинското село Новоселци. Установено е, че Ц.Т. /54г./ от град Кула, е блъснал с автомобила си натоварен с чували велосипед, придвижван от 68-годишен пешеходец. Шофьорът е тестван за наличие на алкохол с дрегер, пробата била отрицателна. Той е задържан с полицейска мярка за срок до 24 часа. Трупът е приведен за аутопсия във видинската болница. От началото на годината във Видинска област са загинали при катастрофи трима мъже и жена (на възраст от 29 до 68 години). За последните шест години пътнотранспортните произшествия във Видинско са се увеличили с 90, а броят на жертвите с шест.", "date": "2017.11.20", "title": "Кола уби пешеходец, бутащ колело, до гробището във Видин"}
{"url": "https://www.24chasa.bg/novini/article/6560208", "text": "16-годишното момче, което бе премазано от джип тази сутрин, докато пресичало пешеходна пътека в района на военоморска база Атия, е възпитаник на бургаската гимназия по туризъм \"Проф. Асен Златаров\", научи \"24 часа\". Костадин е учил в паралелка за дуално обучение, имал е много добър успех и се е готвел за обучение в Швейцария през пролетта, разкриха негови близки. Въпреки че родителите му са били разделени, а майката живее в Беларус, Костадин е бил изключително отговорен. Гледала го баба му в созополското селище Атия. \"Всички скърбим за това прекрасно дете, Костадин имаше бъдеще\", каза директорката на гимназията Павлина Михайлова-Градишка. 16-годишният ученик бе блъснат от джип малко преди 7 ч. тази сутрин. Костадин бързал за училище, а 59-годишният водач на джипа, който е от Черноморец, отивал на работа също в Бургас. С него пътувала и съпругата му. Алкохолната проба на водача е отрицателна, причините за ужасния инцидент все още се установяват, казаха от полицията.", "date": "2017.11.20", "title": "Убитият край Атия ученик се готвел за обучение в Швейцария"}
{"url": "https://www.24chasa.bg/novini/article/6560246", "text": "Иракският Върховен съд обяви за противоконституционен произведения през септември референдум за независимост на автономния регион Кюрдистан, предаде Франс прес. С решението на Върховния съд \"се анулират всички последствия от референдума и резултатите от тях\", се казва в комюникето. Това е поредният епизод от кризата, свързана с допитването, което Ербил произведе въпреки позицията на федералните власти в Багдад, отбелязва АФП, цитира БТА. Иракското правителство постави анулирането на референдума като предварително условие за започване на диалог. Кюрдските власти обаче отказват да се откажат от резултатите, осигурили категорична победа на сепаратистите.", "date": "2017.11.20", "title": "В Ирак обявиха кюрдския референдум за \nпротивоконституционен"}
{"url": "https://www.24chasa.bg/novini/article/6560277", "text": "С понижаването на температурите в последните дни потреблението на електроенергия се повиши. Броят на домакинствата в България, които се отопляват на електричество, е значително по-висок от този в останалите страни от Европейския съюз. Статистиката показва, че през зимата консумацията на електроенергия отбелязва ръст от 30-40% спрямо потреблението през септември. Това, разбира се, се отразява и върху размера на месечните фактури. Тъй като консумацията е основен фактор при формиране на сметката за ток, „ЧЕЗ Електро България“ АД призовава към разумно потребление и прилагане на мерки за енергийна ефективност. Санирането на жилището ни, изключването на електроуредите, които не се ползват, изборът на уреди с висок енергиен клас са мерки, които се изплащат сравнително бързо и освен до намаляване на месечните сметки за ток, водят и до повишаване на комфорта в дома. „ЧЕЗ Електро България“ АД от няколко месеца предлага на клиентите си електронната услуга „Енергиен мениджър“, нов продукт за оптимизиране на енергийното потребление. Чрез него потребителите получават справка за потреблението на електроенергия за 36 месеца назад, анализ на консумацията и идентифициране на възможностите за спестяване на разходи. Наскоро Дружеството предложи на своите клиенти и ексклузивна оферта за покупка на висок клас климатици с отстъпка от 331 лв. Офертата е налична на сайта на компанията   и в центровете за обслужване на клиенти на „ЧЕЗ Електро България“ АД.", "date": "2017.11.20", "title": "ЧЕЗ Електро призовава за разумно потребление на електроенергия"}
{"url": "https://www.24chasa.bg/novini/article/6560275", "text": "В участъка Плачковци – Кръстец е преустановено движението на влаковете от 09.00 часа. Причина за това е паднало дърво в участъка от 4-та жп линия Русе – Горна Оряховица – Царева ливада – Дъбово – Димитровград – Подкова. Това съобщиха от пресцентъра на НК „Железопътна инфраструктура”. Създадена е своевременна организация и са предприети незабавни действия по отстраняване на проблема. От НКЖИ припомнят, че тази сутрин по същите причини бе прекъснато движението в междугарието Владая – Горна баня. Очаква се движението и в двете междугария да бъде възстановено около 11.00 часа. За подробна информация клиентите на националния железопътен превозвач могат да се обръщат към гишетата „Информация” и билетните каси в съответните железопътни гари.", "date": "2017.11.20", "title": "Паднало дърво спря движението между жп гарите Плачковци – Кръстец"}
{"url": "https://www.24chasa.bg/novini/article/6560269", "text": "Държавният глава на Франция Еманюел Макрон изрази загриженост по повод създалата се патовата ситуация в Германия, след като Свободната демократическа партия (СвДП) на Кристиан Линднер се оттегли от преговорите за съставяне на новата коалиция в Берлин, предава Франс прес, цитирана от Фокус. Френският президент подчерта, че „не е в наш интерес ситуацията (в Германия) да стане напрегната“. „Това означава, че трябва да продължим напред\", заяви Макрон от Елисейския дворец в Париж.", "date": "2017.11.20", "title": "Макрон: Политическата криза в Германия не е в наш интерес"}
{"url": "https://www.24chasa.bg/novini/article/6560302", "text": "Поповчанка остана без 4 700 лева, след като съдейства на мними полицаи. Възрастната самотноживееща жена била въведена в заблуждение вчера след обяд, съобщиха от Областната дирекция /ОД/ на МВР в Търговище. Това е поредният случай на измама в региона в близките десет дни, а през уикенда в Попово бе задържан съучастник в телефонни измами, играел ролята на куриер в престъпната група. Жената /на 87 г./ получила обаждане по стационарния си телефон, в което неизвестен, представящ се за полицейски служител, помолил за съдействие. Дамата трябвало да помогне в \"осъществяването на операция за задържане на извършители на телефонни измами\". Тя пуснала наличните й 4700 лева през балкона, допълниха за БТА от полицията. Случаят се разследва в досъдебно производство. От ОД на МВР отново призовават гражданите от региона да не дават пари на мними служители на институции след обаждане по телефона.", "date": "2017.11.20", "title": "Жена от Попово даде 4700 лева на измамници, представили се за мними полицаи"}
{"url": "https://www.24chasa.bg/novini/article/6560279", "text": "Бързо производство за кражба е започнато в РУ – Свищов срещу работник в предприятие за преработка на месо, съобщиха от полицията във Велико Търново. В петък в полицейското управление в Свищов е получен сигнал от служител в частна охранителна фирма, който обяснил, че в четвъртък при проверка на един от работниците в предприятието – 35-годишния М. Ч. от с. Ореш е установил открадната стока. В багажното отделение на автомобила му били намерени 54 суджука, 13 щафети шпек и 10-литрова туба с дизелово гориво, всичко собственост на предприятието.", "date": "2017.11.20", "title": "Работник задигнал 54 суджука и 13 щафети салам от колбасарско предприятие в Свищов"}
{"url": "https://www.24chasa.bg/novini/article/6560304", "text": "Жената, която пострада най-тежко при катастрофата на 17 ноември край с. Микре, е в тежко, но стабилизирано състояние, съобщиха от Военномедицинска академия, цитирани от БТА. Все още има опасност за живота й. Останалите двама пациенти, които също бяха приети във ВМА след инцидента, са в стабилно състояние. С опасност за живота е и 40-годишната жена, пострадала в катастрофа на 18 ноември, край с.Сопот. В неделя тя бе транспортирана от ловешката болница във ВМА. Пациентката е с тежка черепно-мозъчна травма, гръдна травма, фрактури на лицевия череп и на таза. Настанена е в реанимацията на болницата.", "date": "2017.11.20", "title": "Пострадали край Микре и Сопот - все още с опасност за живота"}
{"url": "https://www.24chasa.bg/novini/article/6560299", "text": "Известният турски журналист Али Таракчъ е бил прострелян днес в Истанбул, съобщи турската телевизия НТВ. Таракчъ е бил ранен в крака, след като нападател, чиято самоличност все още не е установена, е стрелял по него. Нападателят извадил огнестрелното си оръжие след скандал, разразил се на път в Истанбул. Журналистът е пътувал с автомобила си, в който се намирало и детето му. Нападателят е избягал. Полицията в момента го издирва, информира БТА. Граждани, които са били в района, са помогнали на ранения журналист и са го закарали в частна болница. От болницата съобщиха, че няма опасност за живота на Таракчъ. Али Таракчъ работи като коментатор в телевизия Акит.", "date": "2017.11.20", "title": "Простреляха турски журналист в Истанбул"}
{"url": "https://www.24chasa.bg/novini/article/6560300", "text": "Служители на полицейското управление в Полски Тръмбеш работят за установяване на водача на катастрофирал лек автомобил. В събота в 22,55 ч. полицейски патрул на РУ – П. Тръмбеш е установил в с. Климентово катастрофирал лек автомобил \"БМВ\". В близост до возилото униформените открили 24-годишния И. И. от с. Климентово и 18-годишния И. И. от Г. Оряховица. При проверка на двамата за употреба на алкохол, апаратът при по-големия е отчел 1,38 промила, а при по-младия 1,50 промила. След преглед в Спешна помощ двамата са освободени за домашно лечение, без опасност за живота. Към момента се извършват процесуално следствени действия за установяване самоличността на водача в момента на произшествието. По случая е образувано досъдебно производство.", "date": "2017.11.20", "title": "Полицията откри двама пияни до катастрофирала кола, търси кой е шофирал"}
{"url": "https://www.24chasa.bg/novini/article/6560318", "text": "62-годишна жена от Горна Оряховица е пострадала при катастрофа на пътя между селата Правда и Първомайци, съобщиха от полицията. Произшествието е станало в петък около 13,00 ч. По първоначална информация самокатастрофирал е лек автомобил „Опел Астра“, управляван от 74-годишния З. М. от Г. Оряховица и пътник – 62-годишна жена. Водачът загубил управление над автомобила, напуснал пътното платно и се преобърнал в отводнителна канавка. В резултат на това е пострадала пътничката. Тя е настанена за лечение във великотърновската болница с фрактура на шиен прешлен. Водачът е изпробван за употреба на алкохол, апаратът е отчел 0.55 промила. Той е отказал кръвна проба. По случая е образувано досъдебно производство.", "date": "2017.11.20", "title": "Дядо обърна кола в канавка,\nпътничка е със счупен шиен прешлен във Великотърновско"}
{"url": "https://www.24chasa.bg/novini/article/6560311", "text": "Служители на РУ – Свищов и на частна охранителна фирма задържаха 25-годишен мъж от крайдунавския град в момент на кражба от жилище в града, съобщи МВР. Крадецът бил спипан снощи около 22,00 ч. Д. И. е известен на полицията и осъждан. Той е направил опит да открадне бутилки с ракия. При извършения оглед на местопроизшествието е установено, че извършителят е проникнал в жилището, след разбиване на капандура на покрива. Д. И. е задържан за срок до 24 часа по Закона за МВР. По случая е започнато бързо производство.", "date": "2017.11.20", "title": "Полицаи и охранители заловиха крадец на ракия в Свищов"}
{"url": "https://www.24chasa.bg/novini/article/6560316", "text": "В плевенското село Пелишат крадци са нанесли побой на възрастен мъж в дома му, откраднали са 1205 лева и са избягали, съобщиха от полицията. 70-годишният местен жител е бил открит в безпомощно състояние и е закаран за лечение в Университетската болница в Плевен, без опасност за живота. По случая с грабежа полицията е задържала двама души. Образувано е досъдебно производство за престъпление по чл.198, ал. 1 от НК. Уведомена е Районната прокуратура в Плевен. Работата продължават разследващ полицай и полицейски служители от Пордим.", "date": "2017.11.20", "title": "Крадци пребиха 70-годишен в Плевенско, взели 1205 лв. от дома му"}
{"url": "https://www.24chasa.bg/novini/article/6560342", "text": "Международната общност очаква Германия да се сдобие със стабилно правителство независимо от провала на преговорите за коалиция между консервативния блок ХДС/ХСС, Свободните демократи и Зелените. Това заяви днес при посещение в Мианма федералният външен министър Зигмар Габриел, цитиран от ДПА и ТАСС. \"Всички се надяват ситуацията много скоро да се изясни и Германия отново да има стабилно правителство\", каза министърът социалдемократ. \"На разговорите тук се усеща, че всички следят много внимателно събитията в Германия\", добави той по повод участието си в среща на външни министри в рамките на Азиатско-европейския диалог в Мианма, цитиран от БТА. Запитан дали социалдемократите биха се съгласят на \"голяма коалиция\" (с блока ХДС/ХСС), той отговори: \"Не мога нищо да кажа по този повод.\" Депутатът на Зелените в Бундестага Юрген Тритин заяви за радио \"Дойчландфунк\", че разчита на нови избори за парламент навръх Великден - 1 април 2018 г. Тритин изрази надежда президентът на Германия Франк-Валтер Щайнмайер да подкрепи този вариант. Участник в провалените преговори за коалиция, депутатът призна, че не разбира решението на либералите да спрат консултациите. \"Човек се чувства така, сякаш му се подиграват\", коментира той. След провала на преговорите канцлерката Ангела Меркел отмени насрочените си за днес преговори с холандския премиер Марк Рюте, съобщи пресслужбата на германското правителство. \"Алтернатива за Германия\" призова Меркел да подаде оставка от канцлерския пост, съобщи ТАСС, като цитира съпредседателя на парламентарната фракция на популистката партия Александър Гауланд. \"Меркел се провали. Дойде време да си отиде от канцлерския пост\", заяви той.", "date": "2017.11.20", "title": "Габриел: Международната общност очаква Германия пак да има стабилен кабинет"}
{"url": "https://www.24chasa.bg/novini/article/6560337", "text": " Държавният глава на Федерална република Германия Франк-Валтер Щайнмайер ще приеме канцлера Ангела Меркел в късните следобедни часове, когато лидерът на Християнсоциалния съюз (ХДС) ще информира президента за ситуацията след провала на преговорите за съставяне на новото правителство в Берлин, съобщава националният ежедневник Die Frankfurter Allgemeine Zeitung, цитиран от Фокус. Съответната информация бе разпространена от двореца \"Белвю\", резиденцията на президентската власт в Германия. Заради срещата си с канцлера, Щайнмайер бе принуден да отмени планирано посещение в Северен Рейн-Вестфалия. Наложи се отмяната и на визита на нидерландския министър-председател Марк Рюте в Берлин. След фиаското на преговорите за „ямайска“ коалиция в Берлин Щайнмайер има ключова роля. Той трябва да предложи на Бундестага кандидат за канцлерския пост в Германия.", "date": "2017.11.20", "title": "Президентът на Германия приема Меркел следобед"}
{"url": "https://www.24chasa.bg/novini/article/6560349", "text": "„Ангела Меркел се провали“. Това бе заключението на вицепредседателя на популистката „Алтернатива за Германия“ Александер Гауланд след тежката нощ, която тласна страната към политическа криза, отбелязва изданието Focus, цитирано от \"Фокус\". Гауланд поиска оставката на Меркел от канцлерския пост и не скри задоволството си, че партията „Зелени“ на Джем Йоздемир „няма да поеме отговорността за управлението“. Фракционният лидер на „Алтернатива за Германия“ Алис Вайдел също изглежда доволна от провала на преговорите за съставяне на „ямайска“ коалиция в Берлин. „Ще се радваме на нови избори“, бе съобщението, разпространено от Вайдел в сутрешните часове на понеделник.", "date": "2017.11.20", "title": "„Алтернатива за Германия“ поиска оставката на Ангела Меркел"}
{"url": "https://www.24chasa.bg/novini/article/6559321", "text": "    30 часа без да напусне отделението по реанимация в Търново, по-малко от два часа сън и огромната тежест да кажеш на деца, родители, съпрузи, че техният близък няма шанс, но може с частица от себе си да даде живот на други. Това коства на д-р Сибила Маринова, шеф на реанимацията в Търново, последният донор. На 6 ноември 53-годишен мъж от областта изпада в мозъчна смърт вследствие на мозъчна хеморагия. В скръбта си близките му вземат хуманното решение да дарят органите и така да спасят живота на други тежко болни. Екип на Александровска болница извършва на място в МОБАЛ “Д-р Стефан Черкезов” експлантацията на двата бъбрека още в нощта на 7 ноември. Трансплантациите на бъбреците са направени успешно в столичната университетска болница. За 9-и път тази година болницата в Търново дава донор Първа е сред донорските бази у нас, защото вече втора година в старопрестолния град се говори за даряване още в училище. Координаторите по донорство - д-р Сибила Маринова и д-р Ваня Лъчезарова, обясняват на учениците от гимназиалния курс какво е мозъчна смърт и как се доказва тя, какво се случва след дадено от близките съгласие, как се установява годността на органите за трансплантация и въобще - какво работят те. Информационната кампания в подкрепа на донорството е тяхна лична идея и е под мотото “Частица от теб може да бъде за някого целият свят” “Влязохме при децата, защото тази тема е много различна, стряскаща за тях, и бяхме сигурни, че те, като си отидат вкъщи, ще го коментират с близките си”, разказва д-р Маринова.  Тя не греши в преценката си, че това е един от най-добрите начини темата да влезе в полезрението, да бъде разисквана в семействата. Канят ги във всички търновски училища, където има големи ученици. Някъде - и втори път, а учениците от БЧК в Горна Оряховица дори са влизали в търновската реанимация. С лекарките се свързва и най-голямата мотоорганизация в столицата - Sofia Riders. През май д-р Маринова заедно с д-р Мирослав Ненков и личната ангажираност на бившия шеф на ВМА ген. Николай Петров отговаряше на въпросите на рокерите, провокирани от това, че ги наричат донори заради рисковото каране. “Хората се съгласяват много по-лесно, започнаха да бъдат много по-отворени към каузата”, казва д-р Маринова. В областната болница в Търново пътят е трасиран, имат пълната подкрепа на ръководството и лично на директора д-р Стефан Филев. Всички звена работят изключително координирано при донорска ситуация. “На последния конгрес по анстезиология колегите споделиха, че получават обструкции, които им пречат да работят. Например за изследвания в клинична лаборатория питали: “Кой ще ни ги плати?”. Кой трябва да плати, ти това работиш! Като чуеш “донорска ситуация”, на теб ти е ясно, че един човек е починал и с неговите органи ще бъдат спасени други човешки животи. Това е достатъчно, ако си човек, да те развълнува и да го направиш, не да чакаш някой да ти плати. Въпрос на съвест е”, твърди д-р Маринова. Паралелно с това двете лекарки преминават обучение по проект заедно с медици от Испания и Латвия, след което са сертифицирани като международни обучители по донорство. Само преди месец в Европейската седмица на донорството търновската болница събра близки на донорите за тази година. “В България над 1100 души чакат за трансплантации, а в Европа те са над 60 хиляди. Целта на срещи като тази и на нашата информационна кампания е хората да разберат какво точно правим, какво представлява мозъчната смърт. Да разберат, че трансплантациите спасяват човешки животи, когато за някого вече няма надежда И когато ние, координаторите по донорство, идваме да отнемем тази надежда на близките, за да я дадем на някой друг, за да може той да живее, ми е много трудно. Това е най-тежката част от целия процес - да обясниш на тези хора, че техният близък никога повече няма да се върне, и да поискаш от тях да бъдат толкова силни, че да дарят органите му и друг човек да живее с тях. Аз вярвам в тази кауза”, обясни през сълзи д-р Маринова пред пълната зала на болницата. Тя прегърна и благодари още веднъж на всеки един от роднините, дошли на церемонията. По телефона се включи и футболната легенда Джони Велинов, който бе трансплантиран през 2007 г. и получи шанс за втори живот. “Искам да благодаря на тези хора, които даряват и помагат на такива страдащи като нас, да ги успокоя, че България има най-добрите лекари, и да им пожелая да са живи и здрави”, каза Велинов. Надежда Чолакова от Сухиндол, която е загубила 48-годишния си съпруг на 1 юни, е дала съгласие за донорство. “Той спаси трима души. Докторите тук ни казаха, че органите му подлежат на трансплантация. Аз не можах да взема това решение, синът ни го взе Много искам да се запозная с реципиентите, само да знам къде живеят, ако могат да се свържат с мен. Мисля, че по този начин ще се срещна с него. Донорството е много добра кауза, дори аз, ако нещо стане с мен, също съм съгласна да дарят органите ми”, каза Надежда. 50-годишният Атанас Атанасов от Лясковец пък преди 3 години и четири месеца е получил сърце. Казва, че иска да види и прегърне близките на донора, които са му подарили възможността да види сина си завършил училище. “Много бързо се случи, за два месеца се намери донор - мъж от варненската болница, две години по-млад от мен. Няма да забравя, на десетия ден ми се обадиха да кажат, че има подходящ донор. Тръгнах, но по пътя ми се обадиха, че сърцето е увредено, да се връщам. После ми се обадиха втори път и чудото се случи. Трябва много да се говори за донорството, хората да се научат, защото това е нещо голямо”, твърди Атанас. “Майка ми е медицинска сестра и от нея научих за кампанията за донорството на д-р Маринова, реших да попитам дали може да я поканим в нашето училище. Тя дойде, разказа ни за донорството, първо пред 7-ите класове, а през март т.г. говори и пред нашия клуб на БЧК. Покани ни и в болницата, показа ни командния център и пациенти в реанимацията. Бяхме и на срещата с близки на донори. Разбрахме колко е сложна тяхната работа като координатори по донорство, колко емоционално е да кажат на един близък на потенциален донор, че няма повече шанс, че мозъкът е мъртъв, но сърцето и всички останали органи работят и те трябва да вземат решение”, разказа Ивелин Атанасов от училище “Вичо Грънчаров” в Горна Оряховица. “Всеки от нас сподели в своето семейство, че ако стане някакъв инцидент, нашите органи ще станат органи на друг човек. Съгласни сме”, допълни десетокласничката Карина Катрева. “Беше добре, че отвориха тази тема, за да се замислим. Когато не си информиран, е стряскащо. Обаче, като се замислиш, с органите си този човек помага на 7 други да живеят”, обобщи съученичката ѝ Стефани. Учителката им по биология и здравно образование Даниела Кенарева пък отбеляза, че след информационната кампания за донорството участвали в конкурс на Български дарителски форум по национална програма “Научи се да даряваш”. “Училище “Вичо Грънчаров” е едно от 22-те в България, които работят по тази програма. Изводите, до които стигнаха децата, са: -1 е равно на +7. Това е математиката на донорството. Един човек, изпаднал в мозъчна смърт, за когото няма реална надежда, може да даде органи и да живее сред останалите 7. Ценно е за децата, ценно е и за техите близки, защото информираният човек разсъждава по друг начин. Надявам се, че всички млади хора ще оценят това”, каза Кенарева. - Приела съм го за моя кауза, така го чувствам. Всеки, който иска да научи нещо повече, който е част от някаква група или организация, може да ни покани. Ние го правим съвсем безплатно, безкористно, отделяме от личното си време, за да разказваме на хората какво работим и какво точно правим. Винаги сме насреща дори и за лични въпроси, ако някой го интересува нещо в областта на донорството и трасплантациите. На тези срещи получаваме много въпроси, най-честият, който ни задават, е как можем да заявим своето съгласие. В момента в България това не е възможно. Може да бъде заявен само отказ. - Доколкото знам, има и предложение, внесено в парламента. Според мен трябва постоянно да имаме някаква инициатива, за да може да прокараме този път, защото наистина има нужда от законодателна промяна. В другите държави, примерно в Испания, законът е направен така, че не е необходимо да се иска съгласието на близките. В България презумпцията на декларирането на този отказ приживе е, че ако не отказваш, значи си съгласен. Но на практика не е така, защото винаги се иска съгласието на близките и ето тук е мястото на нашата информационна кампания - хората да разговарят със своите близки, за да знаят какво е тяхното желание и решение. Дали ще е отказ ,или съгласие, няма значение, важното е да е информирано решение. - Вече се намериха хора да кажат, че в търновската болница убиваме пациенти, за да станат донори, което е отвратително. Аз чух от близки на пациент, че са им казали подобно нещо, и това се говорело из града. Това е много хуманна кауза, защото наистина пациентът с доказана мозъчна смърт е починал пациент. Няма в световната практика пациент, събудил се след доказване на мозъчна смърт, и никой в света не може да лекува мозъчна смърт И след като един човек е починал, след като близките са се съгласили неговите органи да спасят други човешки животи, как може някой въобще да си помисли подобно нещо? Ние не сме пълноправен член на Евротрансплант точно заради малкия брой донори на брой население. Това е нещо, което ме измъчва, защото е гадно, въпреки че няма да ме спре да работя за каузата, защото аз съм я приела за своя.", "date": "2017.11.20", "title": "Болницата в Търново - №1  по донорство"}
{"url": "https://www.24chasa.bg/novini/article/6560375", "text": "Съветът на ЕС съобщи, че днес е приел правилата за въвеждане на постоянни проверки на преминаващите външните граници на Общността. Очаква се новата система, която наложи и промяна на Шенгенския кодекс, да влезе в сила до 2020 година, предава БТА. В системата ще бъдат вписвани данни за хората, които пресичат външните граници на ЕС, както и за случаите на отказ за допускане до ЕС. Очаква се новата система да помогне в борбата с тероризма и при установяването на просрочените визи. Системата ще се прилага за граждани на държави извън ЕС. Базата ще съхранява данни за самоличността на пътуващите, документите им за пътуване и биометричните им данни (четири пръстови отпечатъка и портретна снимка). Данните ще се съхраняват за пет години за чужденците, пресрочили разрешения срок на престой в ЕС, и три години за останалите.", "date": "2017.11.20", "title": "Съветът на ЕС утвърди новата система за гранични проверки"}
{"url": "https://www.24chasa.bg/novini/article/6560390", "text": "Мъж е откраднал оборота от офис на фирма за парични преводи в София. Това съобщиха за Агенция \"Фокус\" от пресцентъра на СДВР. Сигналът за инцидента е получен вчера, 19 ноември, около 16.40 часа. В офис на фирма за парични преводи е влязъл мъж като клиент, ударил е служителката, отнел е оборотните пари и е избягал. По първоначални данни жената не е тежко пострадала. Няма информация за откраднатата сума. На място незабавно са изпратени полицейски служители, които са извършили оглед. Образувано е досъдебно производство, а работата по издирване и задържане на нападател продължава.", "date": "2017.11.20", "title": "Мъж ограби офис на фирма за парични преводи в София"}
{"url": "https://www.24chasa.bg/novini/article/6560373", "text": "Досъдебно производство за хулиганство започват в РУ – Г. Оряховица срещу съпрузи, отправяли ругатни и закани за саморазправа към журналисти. В неделя около 14,30 ч. съдействие в полицейското управление в железничарския град е потърсил екип на национална медия. Те обяснили, че при опит да вземат интервю от криминално проявен жител на Горна Оряховица- телефонен измамник, той и съпругата му отправили ругатни, псувни и закани за саморазправа срещу екипа.  Двамата са задържани за срок до 24 часа по ЗМВР. Съставени са им актове по Указа за борба с дребното хулиганство. Районен съд – Г. Оряховица обаче е прекратил делата и ги е изпратил в прокуратурата, с мнение за образуване на досъдебно производство за престъпление по чл. 325 от НК.", "date": "2017.11.20", "title": "Съпрузи \"телефонисти\" са в ареста в Горна Оряховица, налетели на журналисти"}
{"url": "https://www.24chasa.bg/novini/article/6560392", "text": "Представителите на флората и фауната, живеещи по-близо до полюсите, са по застрашени от климатичните промени, а онези, обитаващи области с умерен климат, ще могат да се приспособят по-лесно, предаде ЮПИ. Хипотезата противоречи на изводите, направени от предходни изследвания. \"Сезонните температурни промени са характерни за умерените географски ширини, но там те се случват относително бавно. В този тип климатични зони аклиматизацията е най-ефективна, имайки предвид, че като цяло е бавен процес\", каза биологът Виктор Нилсон от университета в Лунд, Швеция. Той проведе проучването заедно с колегата си еколог Франк Йохансон от университета в Упсала, съобщи БТА. Двамата изследваха адаптивността на два вида водни кончета, характерни за Северна Швеция и за Централна Европа. След лабораторните тестове се оказа, че европейските насекоми се приспособяват по-добре, независимо дали температурата се понижава, или покачва. Откритията ще помогнат на природозащитниците да преценят кои видове се нуждаят от по-голяма защита срещу климатичните промени.", "date": "2017.11.20", "title": "Полярните видове растения и животни - най-застрашени от глобалното затопляне"}
{"url": "https://www.24chasa.bg/novini/article/6560404", "text": "През миналата учебна година в българското училище влязоха 800, а през тази учебна година - 3500 - млади учители. Това съобщи председателят на Синдиката на българските учители /СБУ/ Янка Такева на националната конференция \"Ролята на наставничеството за професионалното развитие на младите учители\", предава БТА. След седем години в българската образователна система ще има голям недостиг на учители, тъй като 39 000 учители ще се пенсионират, заяви Такева. По думите й това означава, че младите учители, които завършват висшите училища, трябва да имат мотивация да влязат в училище. Тази мотивация е свързана и с наставничеството, като СБУ в продължение на пет години подготвя наставници за училищата и детските градини в постоянната Академия за наука и иновации. Тези учители наставници вече са около 3000 и получават 50 лева /месечно/ допълнително по време на учебната година, съгласно отрасловия колективен трудов договор, обясни Такева. \"Наставниците трябва да влязат в политиката на всяко училище и детска градина, за да могат да бъдат задържани младите учители. Ако ги оставим без подкрепа, те не напускат на първата година, а още в първите две седмици, както се случва в някои общини\", коментира Янка Такева. Тя обясни, че наставниците трябва да подпомагат младите учители при самоподготовката им, при планирането на учебните занятия и в извънкласните дейности, в работата в мултикултурна среда и с деца със специални образователни потребности. По думите на председателя на СБУ повишава се мотивацията на младия учител да влезе в образователната система, като първата причина е заради повишаването на работните заплати на педагозите и заради подобряването на условията на работа в училищата и в детските градини. Ще се увеличи навлизането на млади учители в образованието, защото имаме шест университета, които подготвят учители по начална и предучилищна педагогика, а всички университети у нас - 52, подготвят учители специалисти по математика, информатика, биология, химия, физика и по други науки, изрази увереност Янка Такева. Според нея висшите училища трябва да подготвят младите учители да работят в мултикултурна среда и в преподаването на гражданско образование. В университетите трябва повече да се изучава възрастова психология, защото липсата на достатъчно знания за преминаването на децата в различните възрасти, създава проблеми при общуването, посочи Такева.", "date": "2017.11.20", "title": "Янка Такева: Тази учебна година 3500 млади учители влязоха в училищата"}
{"url": "https://www.24chasa.bg/novini/article/6560411", "text": "В 11.14 ч. е възстановено движението на влакове в междугарията Владая - Горна баня и Плачковци - Кръстец, съобщиха от Национална компания \"Железопътна инфраструктура\". Отстранени са повредите по контактна мрежа вследствие на паднали дървета тази сутрин.                                                                                                                                                                                                                                                                                                                       ", "date": "2017.11.20", "title": "Възстановиха движението на влакове между Владая - Горна баня и Плачковци - Кръстец"}
{"url": "https://www.24chasa.bg/novini/article/6560641", "text": "Инспекцията по труда в Смолян наложи два акта на ГОРУБСО- Мадан след   информират от инспекцията, цитирани от БТА. Рудничният участък, в който е станала трудовата злополука временно е спрян до изграждането на крепеж. Миньорите, които са пострадали при свличане на земна маса в галерия \"Устрем\" са настанени в болници без опасност за живота. Проверка на Инспекцията е установила, че свличането е станало в участък с неустойчиви скали. Двамата миньори са работили по укрепването, при което се е случило срутването. С разпореждане на инспекторите се спират временно пробивно-взривните работи в галерията на хоризонт 450. Разрешение за възстановяване на производството в участъка ще бъде издадено след завършване на крепежа. Единият от пострадалите миньори е със счупване на гръбначния стълб и е претърпял операция.", "date": "2017.11.20", "title": "Инспекцията по труда наложи актове на ГОРУБСО-Мадан след злополука в рудник"}
{"url": "https://www.24chasa.bg/novini/article/6560642", "text": "Европейският съюз е готов да предложи на Великобритания „най-амбициозната\" сделка за свободна търговия, ако Лондон приеме условията за Брекзит. Това заяви в понеделник главният преговарящ от страна на Брюксел по въпросите за излизането на Обединеното кралство от структурите на Общността, предава AFP. „Ако успеем да договорим планирано оттегляне и да създадем условия за равнопоставеност, ЕС ще бъде готов да предложи своя най-амбициозен подход за (подписване на) споразумение за свободна търговия\", заяви Барние в рамките на реч, изнесена в Брюксел, цитиран от \"Фокус\".", "date": "2017.11.20", "title": "Барние: ЕС ще предложи амбициозен пакт, ако Лондон приеме условията по Брекзит"}
{"url": "https://www.24chasa.bg/novini/article/6560661", "text": "Подготвят се промени в концесионния договор за ски зоната в Банско, които предвиждат да се разреши изграждането на ски съоръжения. Това съобщиха вицепремиерът Валери Симеонов и министърът на околната среда и водите Нено Димов след среща  с представители на екологични организации, неправителствени организации, експерти и кметове на общини.  \"Бяха разгледани два въпроса - промяната на концесионния договор между държавата и ползвателя на концесионната територия на Национален парк \"Пирин\" и промяната на действащия план за управление на Национален парк \"Пирин\", уточни Валери Симеонов. Министър Димов поясни, че когато концесионният договор е правен е нямало такъв опит и текстовете са довели до много спорове. С времето законите са се променили много, новият договор трябва да се приведе в съответствие с новите изисквания. В старият договор са предвидени санкции само от гледна точка на приходите, няма такива за опазването на околната среда. \"Предвидени са промени и в плащанията - очаква се сумите, които ще постъпват от концесията, да са два пъти по-големи. Предвижда се и разрешаване на строителство на нови ски съоръжения - лифтове, влекове, писти.\", каза вицепремиерът и уточни, че става въпрос за строителство единствено на спортни съоръжения, но не и на сгради. \"Конкретно за лифт днес не коментираме, тъй като това е инвестиционно намерение, което трябва да е постъпило в министерството и да бъде оценено по всички процедури, включително ОВОС и обществено обсъждане. Ако не бъдат променени концесионния договор и плана за управление, изобщо не можем да говорим за намерение.\", каза Нено Димов В едноседмичен срок концесионерът и община Банско ще отговорят писмено на въпросите на зелените организации. Единственият екологичен въпрос от тях е дали изсичането на гори и дървета няма да се влоши ситуацията в района при евентуални силни валежи, които да доведат до наводнения. \"Това означава, че няма потенциални рискове, дори и според екологичните представители. Всички присъстващи на работната среща се обединиха около становището, че по никакъв начин не трябва да се продължава с големите струпвания в основата на лифта. Цитирам г-н Андрей Ковачев, който каза, че не е против изграждането на втори кабинков лифт. Това беше мнението и на всички други присъстващи.\", категоричен беше Симеонов.", "date": "2017.11.20", "title": "Валери Симеонов: Всички са съгласни за втори лифт в Банско"}
{"url": "https://www.24chasa.bg/novini/article/6560652", "text": "Европейската комисия изрази днес надеждата приемствеността и стабилността в Германия да бъдат съхранени на фона на съобщенията за провала на преговорите за съставянето на ново правителство в Берлин, предаде БТА. ЕК уважава изцяло конституционния процес в Германия. Германският основен закон предлага основа за стабилност и приемственост в подобна обстановка, особено в светлината на уроците от миналото. Комисията е убедена, че този път няма да бъде различно - приемствеността и стабилността ще бъдат съхранени, те са запазена марка за германската политика, коментира говорител на институцията. Няма да гадаем за всяко възможно отражение (на провала на преговорите), добави той в отговор на въпрос какви биха били последиците за еврозоната, по въпросите с миграцията и сигурността в ЕС. Както БТА съобщи, консервативният блок ХДС/ХСС на досегашния германски канцлер Ангела Меркел снощи не успя да се договори със Свободните демократи и Зелените за съставяне на управляваща коалиция. Досега се очакваше Меркел да оглави за четвърти път германското правителство.", "date": "2017.11.20", "title": "ЕК се надява стабилността и приемствеността в Германия да бъдат съхранени"}
{"url": "https://www.24chasa.bg/novini/article/6560654", "text": "Турската полиция е предприела действия за залавяне на боец на Кюрдската работническа партия (ПКК), пристигнал в Истанбул с цел да извърши атентат, съобщи \"Хюриет дейли нюз\". Властите разпространиха вчера снимка на Юнус Санамалъ с кодово име \"Бавер\", и призоваха гражданите да съдействат с информация за заподозрения, предаде БТА. Разузнавателните служби са установили, че той е пристигнал наскоро в Истанбул, за да извърши \"сензационен\" атентат и че използва фалшиви лични документи. Общо 14 души бяха задържани преди това при антитерористични операции заради това, че са предлагали подслон, транспорт и логистична помощ на Санамалъ, а също и че са извършвали разузнавателни дейности в негова полза. Шестима от тях бяха оставени в ареста. Води се разследване с цел залавяне на кюрдския боец и на още лица, които са го подпомагали. Междувременно министерството на вътрешните работи съобщи днес, че общо 58 бойци на ПКК са били \"неутрализирани\" при операции, извършени между 13 и 20 ноември. 45-има от тях са били убити, 10 - заловени живи, а трима са се предали на силите за сигурност. Задържани са били и десетима други заподозрени за връзки с леви терористични групировки, информира още ведомството.", "date": "2017.11.20", "title": "Турската полиция издирва боец на ПКК, \nподготвящ \"сензационен\" атентат в Истанбул"}
{"url": "https://www.24chasa.bg/novini/article/6560679", "text": "Туристи са подали сигнал на тел. 112 за стрелба на около 300 м от хижа \"Вихрен\" в Пирин в неделя около 16,30 ч. Планинарите видяли и как в черна кола се качва труп на убито животно. Веднага служители на НП \"Пирин\" и полицията са направили заградителни мероприятия и  спрели за проверка лека кола, шофирана от столичанин, до когото се возел банскалия. В багажника е намерен трупът на убита дива коза . Открити са още законно притежавано оръжие и 13 бр. боеприпаси, самоделно оръжие и 4 бр. боеприпаси, 5 ножа, две брадви. Двамата са задържани за 24 часа. Срешу тях от страна на Националния парк е започнала административна процедура за наказание.", "date": "2017.11.20", "title": "Туристи видяли как убиват дива коза в Пирин"}
{"url": "https://www.24chasa.bg/novini/article/6560665", "text": "Общинските служби и местните фирми на остров Лесбос започнаха стачка днес след призив на кмета Спирос Галинос в знак на протест срещу ужасните условия в бежанските лагери на гръцкия остров, съобщи ДПА, цитирана от БТА. Неколкостотин жители протестираха на улиците, носейки плакати, на които пишеше: \"Облекчете нашия остров. Хората живеят в мизерия\". Галинос предупреди, че Лесбос не трябва да се превръща в отворен затвор и призова за незабавно прехвърляне на бежанците в континенталната част на Гърция. Той посочи, че 8 000 бежанци и мигранти в столицата на острова Митилини са наблъскани в лагер, който е планиран за една трета от този брой. Хората чакат молбите им за убежище да бъдат обработени и случай на позитивен отговор - да бъдат преместени в друга страна от ЕС. Тези, чиито молби бъдат отхвърлени, ще бъдат върнати обратно. Процесът обаче е болезнено бавен и хората стоят блокирани в продължение на много месеци като всеки ден пристигат нови, влошавайки ситуацията. Редовно избухват сбивания за пространство и храна, според местните медии.", "date": "2017.11.20", "title": "Стачка на остров Лесбос заради лошите условия в бежанските лагери"}
{"url": "https://www.24chasa.bg/novini/article/6560681", "text": "За първи път Дядо Коледа ще приема само децата със запазен предварително час в магазина на \"Мейсис\", който се намира на 34-а улица в Ню Йорк, съобщи Асошиейтед прес. От днес нетърпеливите родители могат да запишат децата си онлайн за максимум 30-минутна среща, включваща сядане в скута на добрия старец, до 5 дни предварително. Входът е свободен и посещенията при Дядо Коледа ще продължат от 24 ноември до Бъдни вечер включително, предаде БТА. От веригата магазини съобщиха, че новата практика цели да намали опашките и да улесни посетителите. \"Дядо Коледа е много популярен, така че чакането, за да се срещнете с него, беше доста дълго предишните години, особено в най-натоварените ни дни\", казаха от компанията. \"Земята на Дядо Коледа\" (\"Санталенд\") е селце, разположено върху площ от 1208 квадратни метра. В него има живи елфи и влакче. Обитава го прочутият Дядо Коледа от филма \"Чудо на 34-та улица\". Магазинът е отворен през 1902 г. Организаторите казаха, че семействата могат да анулират резервацията си или да направят нова по всяко време.", "date": "2017.11.20", "title": "Дядо Коледа ще се среща с дечица в Ню Йорк само с предварителна заявка"}
{"url": "https://www.24chasa.bg/novini/article/6560677", "text": "Разпределени са ресорите на заместник-министрите на здравеопазването, съобщиха от пресцентъра на министерството, цитирани от БТА. В ресора на заместник-министър Бойко Пенков влизат медицинските дейности, образованието, квалификацията и следдипломното обучение в системата на здравеопазването. Д-р Пенков ще отговаря и за регулирането и осигуряването на лекарствени продукти и медицински изделия, както и за управлението на системата при кризи. Той ще осъществява контрол върху центровете за спешна медицинска помощ, домовете за медико-социални грижи за деца и държавните психиатрични болници. Д-р Пенков ще контролира работата на Център \"Фонд за лечение на деца\", Центъра за асистирана репродукция, Националния център за обучение и квалификация в системата за спешна медицинска помощ, Изпълнителната агенция \"Медицински одит\", Изпълнителната агенция по лекарствата и Изпълнителната агенция по трансплантация. Той ще отговаря за Националния център по трансфузионна хематология и за районните центрове по трансфузионна хематология, както и за Националния съвет по цени и реимбурсиране на лекарствени продукти. На заместник-министър Жени Начева са поверени обществените поръчки в системата на здравеопазването, администрирането на международните проекти и програми, европейската координация и международните дейности и въвеждането на електронното здравеопазване. Тя ще упражнява контрол върху управлението на търговските дружества, капиталовите разходи и собствеността, върху управлението на бюджета и финансите на МЗ, както и върху дейностите по планиране и анализиране в системата. Заместник-министър Светлана Йорданова ще продължи да отговаря за превенцията на общественото здраве, за дейностите, свързани с отчитането и оценката на националните здравни програми и специализирани донорски програми. Поверени са й още Йорданова режимите, свързани с водите и храните и дейностите, отнасящи се до ваксините, които се осъществяват от главния държавен здравен инспектор. Заместник-министърът ще осъществява контрол върху Националния център по заразни и паразитни болести, Националната експертна лекарска комисия и Националния център по радиобиология и радиационна защита. Всеки от заместник-министрите ще осъществява контрол върху дейността на регионалните здравни инспекции и на Националния център по обществено здраве и анализи, съгласно разпределението на ресорите.", "date": "2017.11.20", "title": "Разпределиха ресорите на здравните зам.-министри"}
{"url": "https://www.24chasa.bg/novini/article/6560712", "text": "Промяната на концесионния договор е необходима, защото когато е правен договорът през 2001 година нямаше опит в тази сфера, това беше първият такъв договор. Този опит доведе до текстове, които водят до много спорове. Това каза министърът на околната среда и водите Нено Димов на брифинг след кръгла маса по предложението на кмета на община Банско за завършване на процедурата по изменение на действащия План за управление на Национален парк „Пирин“, предаде „Фокус“. „Сега действащият концесионен договор е много различен от този, който действа през 2001 година. Концесията трябва да бъде приведена с новите изисквания“, заяви той. „В стария концесионен договор е предвиден санкционен режим само от гледна точка на приходите, на Министерството на финансите. Не са предвидени санкционни режими за опазването на околната среда, което е предвидено в новите промени. Това от екологична гледна точка е изключително важно“, обясни Нено Димов. „Служебното правителство, Министерството на околната среда и водите по това време, излезе с няколко противоречиви становища, които са в тежка съдебна фаза относно новия план за управление“, припомни министърът. „Старият план е изтекъл много отдавна, чисто законово трябва да бъде продължен, защото действа 10 години“, уточни той. „Трябва да се довърши процедурата по актуализация на стария план, нещо което поиска с писмо кметът на Банско. Длъжен съм да процедирам по закон“, каза още Нено Димов.", "date": "2017.11.20", "title": "Димов: Концесионният договор за „Пирин“ трябва да се приведе с новите изисквания"}
{"url": "https://www.24chasa.bg/novini/article/6560717", "text": "България има амбицията да се превърне в регионален център на УНИЦЕФ и да сподели своя опит за защита на правата на децата с държавите от Централна и Източна Европа. Това заяви президентът Румен Радев на среща на „Дондуков“ 2 с представителя на УНИЦЕФ за страната ни Мария Хесус Конде по повод Световния ден на детето, обявен от ООН през 1954 г, съобщават от прессекретариата на президента. По време на разговора беше подчертан постигнатият от страната ни напредък по отношение на процеса по деинституционализация на социалните услуги за деца, лишени от родителска грижа, осигуряването на приобщаващо образование, ранното детско развитие, детското правосъдие и други мерки за защита на правата на децата през изминалите десет години. Мария Хесус Конде представи новата Програма за партньорство между УНИЦЕФ и Правителството на Република България и сподели, че през месец януари 2018 г. ще бъде одобрен план за действие за изпълнение на Програмата. Обща бе оценката, че информационните технологии, общуването в интернет и социалните мрежи са част от съвременния процес на социализация на децата, но това изисква и адекватно законодателство и ефективно наказателно преследване на хората, които използват интернет за извършването на престъпления срещу деца и младежи. Дигитализацията е една от важните теми на предстоящото Българско председателство на Съвета на ЕС и тази тема ще бъде във фокуса на сътрудничеството на страната и УНИЦЕФ, подчерта държавният глава. Президентската институция подкрепя действията на УНИЦЕФ за изработването на комплексен подход за справяне с проявите на агресия в училище, в който да участват както родителите и учителите, така и самите ученици, посочи още Румен Радев. Мария Хесус Конде отбеляза, че социалните проблеми в едно общество неизбежно се отразяват върху поведението на децата, което налага общи усилия от страна на цялата образователна общност – институции, родители и ученици, както и неправителствените организации.", "date": "2017.11.20", "title": "Радев: България има амбицията да е център на УНИЦЕФ за защита на правата на децата"}
{"url": "https://www.24chasa.bg/novini/article/6560668", "text": "В периода между 28 ноември и 1 декември тази година ще се състои общественото обсъждане на доклада за Оценката на въздействието върху околната среда на инвестиционно предложение за автомагистралата \"Русе - Бяла - Велико Търново\". Това заяви при посещението си в Русе министърът на регионалното развитие и благоустройството Николай Нанков. След това министърът на околната среда и водите ще трябва да се произнесе с одобряване на един от трите варианта на пътя, който е с приблизителна дължина 133 километра. Според Нанков, идните две години ще бъдат най-важните за Северна България по повод на довършването на автомагистрала \"Хемус\" и изграждането на \"Русе - Бяла - Велико Търново\". Те ще бъдат финансирани от националния бюджет, както и със средства от новата „тол-системата“. По думите на Нанков, Комисията за защита на конкуренцията се е произнесла в полза на агенция \"Пътна инфраструктура\" и предстои сключване на договор с избрания изпълнител за нейното изграждане.  В същото време обаче, сегашният път Русе – Бяла, станал печално известен напоследък като „шосето-убиец“, ще бъде рехабилитиран поетапно, за да остане една добра алтернатива на бъдещата автомогистрала \"Русе - Бяла - Велико Търново\", обясни Николай Нанков. Той обеща, че до две седмици ще приключат напълно ремонтните дейности в участъка от кръговото на Бяла в посока Русе, в района на т. нар. \"Беленски баир\". Ще бъде положена и нова маркировка. Според Нанков, догодина предстои да бъдат рехабилитирани поне още 15 километра от пътя. Кръговото кръстовище край Бяла, където инцидентите също не са рядкост, ще бъде обезопасено, а общината ще изгради ново осветление. По думите на Николай Нанков, догодина ще бъде даден старт и на големия воден проект в община Русе на стойност над 83 млн. лева, включващ подобряване на водоснабдяването и изграждане на канализация в кварталите \"Средна кула\" и \"Долапите\". Според министъра, дунавският град е сред отличниците, които изпълняват националната програма за енергийна ефективност на многофамилни жилищни сгради - не само като брой сгради, но и като качество на изпълнението. Нанков пое ангажимента, че е намерено решение дори за блок \"Русия\" в Русе, който от години е със сериозни конструктивни изменения. Той ще бъде укрепен и след това саниран. При посещението си в Русе Нанков присъства и на символична първа копка за \"Рехабилитация и изграждане на зона за обществен отдих по крайбрежната ивица в района на ж.п. прелеза на речна гара до ул. \"Мостова\".", "date": "2017.11.20", "title": "Нанков: Mагистралите \"Русе - Търново\" и \"Хемус\" с приоритет в Северна България (Снимки)"}
{"url": "https://www.24chasa.bg/novini/article/6561177", "text": "Държавният глава на ФРГ Франк-Валтер Щайнмайер призова германските партии за единство, съобщава националният ежедневник Die Zeit. „Съставянето на правителство винаги е процес, изпълнен с трудности. Задачата остава“, подчерта германският президент в рамките на пресконференция, свикана след срещата му с канцлера Ангела Меркел. Щайнмайер припомни, че по силата на резултатите от изборите за Бундестаг през септември, партиите носят отговорност за бъдещето на Германия, която не може просто така да бъде върната обратно в ръцете на избирателите, предава Фокус. „Това е моментът, в който всички участници трябва да спрат и да преосмислят отново отношението си\", предупреди Щайнмайер, като същевременно подчерта, че всички партии трябва да са отдадени на каузата „да служат на нашата страна“. В тази връзка той се обърна към партиите с призив да направят възможно съставянето на новото германско правителство. В следващите дни Щайнмайер ще проведе преговори с лидерите на партиите, участвали в сондажите за „ямайска“ коалиция.", "date": "2017.11.20", "title": "Щайнмайер след среща с Меркел: Задачата за правителство остава"}
{"url": "https://www.24chasa.bg/novini/article/6561197", "text": "По първоначални данни, трима души са загинали, а четирима са ранени и са откарани в болница след тежка катастрофа на пътя Шумен-Силистра, в района преди с. Венец. Това съобщиха от пресцентъра на МРВ. Ранените са двама мъже, жена и дете. Катастрофата е между два леки автомобила и е станала към 15.30 часа на пътя Шумен-Силистра, между селата Страхилица и Дренци. На мястото на инцидента има полицейски и медицински екипи. \"Пътна полиция\" насочва движението по обходен маршрут през селата Капитан Петко и Хитрино.", "date": "2017.11.20", "title": "Трима загинаха, а четирима други са ранени при катастрофа на пътя Шумен-Силистра"}
{"url": "https://www.24chasa.bg/novini/article/6561212", "text": "Стартира поредица от безплатни видео уроци за деца, посветени на магията на подводния свят. Тя е част от кампанията “Открий съкровищата на подводния свят” - тазгодишната образователна инициатива на детски мултивитамини и имуностимулатни “Марсианци”. Консултанти на проекта са Юлиан Недев и съпругата му Пламена Милева - професионални подводни фотографи, спечелили редица престижни награди за своя труд, включително и за екстремните си кадри на модели под вода. “Първият видео урок е встъпителен и цели да запознае децата с образуването на океаните, техния брой вид и тип. След това потъваме дълбоко във водите на едно от най-красивите морета - Червено море. Кадрите, които ще видят децата и техните родителите, заснехме през пролетта и магията, цветовете и разнообразието ще ги оставят захласнати по магията на подводния свят.”, разказва Недев. Проектът е продължение на миналогодишната кампания “Виж къде е Марс”, когато “Марсианци”, заедно с Уча.се, създадоха  Тогава видео уроците бяха гледани над 5 000 пъти само в първите няколко дни, а децата имаха възможност да получат много полезни знания за планетите, Слънцето и дали и кога може да има живот на Марс. След успеха, който пожъна съвместната кампания с Уча.се, от „Марсианци“ преценяват, че подобни кампании имат огромен смисъл, тъй като информацията се поднася по достъпен и интригуващ начин и децата разбират и запомнят всичко. Тази година уроците са посветени на другата крайност и от Космоса малчуганите ще се гмурнат директно в необятните чудеса на подводния свят. Ще бъдат разказвани истории за красиви корали, редки животински видове и потънали кораби и съкровища. Първият урок вече е достъпен и може да се гледа безплатно на www.marsianci.bg", "date": "2017.11.20", "title": "Безплатни видеоуроци за подводния свят за деца"}
{"url": "https://www.24chasa.bg/novini/article/6561221", "text": "На 21 ноември, от 15.00 до 17.00 часа, лидерът на столичните социалисти и председател на групата на БСП в СОС Калоян Паргов ще бъде на разположение на софиянци в постоянната приемна на БСП – София на ул. \"Леге\" №10, етаж 1. Това съобщиха от пресцентъра на БСП-София. Желаещите може да се запишат предварително на телефон 02/987 20 86.", "date": "2017.11.20", "title": "Лидерът на БСП-София Калоян Паргов ще проведе приемна за граждани утре"}
{"url": "https://www.24chasa.bg/novini/article/6561263", "text": "Напълно споделям мнението на групата на Европейските консерватори и реформисти, че промените в Дъблинския регламент трябва да не са в посоката, в която се върви в момента, а точно в обратната - към това да не се задължават европейските държави да приемат нелегални емигранти по квоти и да не се налагат глоби. Това каза на брифинг в Министерски съвет министърът на отбраната Красимир Каракачанов след срещата си със заместник-председателя на групата на Европейските консерватори и реформисти /ЕКР/в ЕП Робертс Зиле и генералния секретар на ЕКР Франк Барет. Според Красимир Каракачанов Европа има нужда от политическа сила с утвърдени традиции, ценности, религия и култура. Министърът на отбраната уточни, че е запознал гостите от ЕКР какви ще бъдат приоритетите на България по време на предстоящото председателство на Съвета на ЕС. По думите му сред основните приоритети пред страната ни ще бъдат темите за сигурността на границите на Европа, нелегалната имиграция, както и амбицията на България да се направи крачка към интеграцията на страните от Западните Балкани към структурите на НАТО и ЕС. Евродепутатът и член на ЕКР Ангел Джамбазки заяви, че заедно със заместник-председателя на групата на ЕКР Робертс Зиле работят активно в ЕП по темата за т. нар. \"социален дъмпинг\", предложена от френския президент Еманюел Макрон. \"Работим срещу тезата на президента Макрон, която е срещу нашия национален интерес и срещу националния интерес на държавите от Източна Европа\", обясни Джамбазки. По думите му има законодателства, които се опитват на пречат на българските и на източноевропейските предприемачи да работят спокойно в страните от Западна Европа. Ангел Джамбазки допълни, че по темата за т.нар. \"социален дъмпинг\" се работи не по групи, а по географски принцип. Той обяви, че миналата седмица по този въпрос за първи път е имало съвместно заседание на българските и румънски национални делегации.", "date": "2017.11.20", "title": "Каракачанов: Европа има нужда от политическа сила с утвърдени традиции"}
{"url": "https://www.24chasa.bg/novini/article/6561260", "text": "Районният съд в Бургас задържа 37-годишния Дурхан А., заплашил жена с убийство, а впоследствие нарушил ограничителна заповед спрямо нея, издадена по Закона за защита от домашно насилие. Заплахите Дурхан отправял през авгут, т.г., а на 7 и 13 ноември преследвал бившата си приятелка по ул.“Александровска“ в Бургас, като й ударил шамар, ходил и до жилището й. Мъжът направил това въпреки, че имал забрана за се доближава до жената, жилището и местоработата й от 21 септември т.г Според прокурора е налице е обосновано предположение за това, че Дурхан А. е извършил престъплението, в което е обвинен. Представителят на държавното обвинение е категоричен, че съществува реална опасност обвиняемият да извърши друго престъпление или да се укрие, тъй като е многократно осъждан за престъпления от общ характер. Последно Дурхан е освободен от затвора на август, 2014 г.", "date": "2017.11.20", "title": "Прибраха бивш пандизчия, заплашвал жена с убийство в Бургас"}
{"url": "https://www.24chasa.bg/novini/article/6561271", "text": "Дъжд от големи печалби над пунктовете на „Евробет“ – такава бе прогнозата през изминалите почивни дни. Уикендът се оказа много късметлийски за играчите на  , които си спечелиха разкошни суми. В събота щастливец от град София грабна     от  . Той е играл за едно теглене, в което излизат 8 от 9 числа. Апетитната печалба се пада в пункта на ул. „Княжевска“ № 48. Списъкът продължава с врачанин, който „отнесе”  . Той е уцелил 8 от 8-те маркирани числа в пункта на ул. „Братя Миладинови“ 1. Със страхотна сума може да се похвали и участник от село Долно Ботево, който прибавя към бюджета си  , а 9 късметлийски числа зарадваха с 3 000 лева играч от град Етрополе. Неделята носи много радост на трима софиянци, които се сдобиха с   от любимата числова игра. Печалбите се падат в три различни пункта на „Евробет“. И още! Сериозен удар прави и жител на град Банско, който ще харчи а, отново от  . В класацията попада и град Червен бряг, където са спечелени  С   на всеки 5 минути имате шанса да грабнете 1 МИЛИОН ЛЕВА!", "date": "2017.11.20", "title": "Късметлии от цялата страна спечелиха хиляди от играта „Еврошанс“ на „Евробет“"}
{"url": "https://www.24chasa.bg/novini/article/6561273", "text": "Задържан е шофьорът,  Наложена му е мярка за неотклонение \"задържане под стража\" за 72 часа. За това съобщи говорителят на ОД на МВР в Ямбол Татяна Павлова. Извършителят е 46-годишен украински гражданин, водач на товарен автомобил \"Мерцедес\" с ремарке. Той е разкрит и задържан в Шуменска област след незабавните действия на служители на областните дирекции на полицията в Ямбол и Шумен, допълни Павлова. Процесуално-следствените действия продължават под ръководството на Окръжната прокуратура в Ямбол.", "date": "2017.11.20", "title": "Задържаха шофьора, прегазил мъж на пътя между ГКПП \"Лесово\" и Елхово"}
