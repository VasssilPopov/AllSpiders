{"url": "https://www.24chasa.bg/novini/article/7168589", "text": "Днес Украйна отбелязва 85-ата годишнина от големия глад през 1932-1933-а, известен в страната като \"Голодомор\", довел до смъртта на милиони украинци, предаде Франс прес. \"Винаги трябва да помним ужасните престъпления, извършени от комунистическия режим на украинска земя\", заяви в комюнике президентът на Украйна Петро Порошенко, определяйки Холодомор като \"изкуствен\" глад, предизвикан \"от хора срещу други хора\", цитиран от БТА. През 1932 година режимът на Сталин започва кампания по насилствена колективизация, по време на която съветските власти секвестират пшеница, зеленчуци и животни, обричайки селяните на глад най-вече в Украйна. Според украински и западни историци този глад, умишлено предизвикан от съветската власт, е целял да прекърши стремежа на Украйна да стане независима, припомня АФП. Русия отхвърля това тълкуване на събитията, а двайсетина страни днес признават този глад като \"геноцид\". От 1998 година четвъртата събота на ноември в Украйна е обявена за Ден за отдаване на почит към жертвите на големия глад. ", "date": "2018.11.24", "title": "Украйна отбелязва 85-ата годишнина от големия сталински глад (Снимки)"}
{"url": "https://www.24chasa.bg/novini/article/7167358", "text": "“Занимавам се с бизнес в областта на енергетиката, дървопреработването и иновациите. Партнирам си с “Икеа”, както и с фирми от Англия и Австрия...” Така лаконично отговори на въпроса ми какво прави днес инж. Нейчо Неев, вицепремиер и министър на транспорта в правителството на проф. Любен Беров (30.12.1992 - 8.9.1994). След падането от власт на синьото правителство на Филип Димитров на 28 октомври 1992 г. мандатът да състави нов кабинет се пада на ДПС. За премиер е одобрен икономическият съветник на президента д-р Желев проф. Любен Беров. (По-късно хора от СДС ще го нарекат Сламения човек). Започват пазарлъците за новите министри и е договорено двама от предишните да запазят постовете си: Стоян Ганев (СДС) - на външните работи, и Александър Александров (Демократическата партия) - на транспорта. Ден преди избора Стоян Ганев се отказва, същото прави и Александров в деня на гласуването на правителството. Проф. Беров изпада в цайтнот. За да спаси положението, освен премиер той решава да поеме и външното министерство. И буквално минути преди вота на депутатите Пита го съгласен ли е освен вицепремиер без портфейл временно, до избора на титуляр, да ръководи и Министерството на транспорта. “Съгласен съм”, отговаря роденият през 1948 г. в ямболското село Присадец инженер, бивш главен енергетик на СК “Кремиковци” и член на Координационния съвет на СДС (1990-1993). Така правителствената криза е спасена. Нейчо Неев обаче твърди, че той бил подготвен за министър, защото следял развитието на държавата още от 9-годишен. В трети клас единствен в училището си купил статистическия справочник на България, издание на БАН. От справочника научавал например колко кокошки има в страната всяка година. Четял и събирал всички вестници плюс всичките издания на БАН. Как започва дейността на вицепремиера и министър на транспорта Нейчо Неев? “Преди да стана министър, всеки месец се блъскаха влакове. За 30 декември пишеше, че влаковете спират. Аз дойдох в 17 часа и на другия ден те тръгнаха. Режим се готвеше и изведнъж светна. Това, което съм свършил за 24 часа между 30 и 31 декември, някои министри през целия си мандат не са го направили. Аз се заклех в парламента към 17,05 - 17,10 часа и в 17,30 вече бях в “Булгаргаз”. Спрях десетки предприятия, за да насоча газта към София, за да може софиянци да не карат Новата година на свещи. Оттам тръгнах за атомната централа, знаете, че пети блок не беше пуснат... Връщайки се от Козлодуй, вдигнах машините, защото снегът взе да ни посреща, да пръскат със сол, за да не закъсват колите по пътищата...” Нейчо Неев наистина се хвърля в работата си с огромен хъс. Толкова е деен, че Започва лични проверки по гари и летища и образно обяснява на служителите механизма на управление: “Преди да вляза в кабинета, наблюдавах нещата от парламента - властта не функционира в хоризонтала, държавната машина не се върти. А като се завърти горното колело - голямото, малкото какво трябва да прави? Да бръмчи! Това не се получава. Чисто и просто хората не знаят, че като се нареди, задачата трябва да се изпълни. А началниците пък отгоре на това не знаят, че задачата трябва да се провери...” “Ако трябва, ще закрия Централна гара и ще я преместя другаде!”, беше заявил министър Неев при една от проверките си. Ядът му беше провокирало препълнено кошче с боклук. В Казичене пък наказва влакови диспечери да преписват жп правилниците на ръка. И то по два пъти. На друго място заплашва да бие жп служителите с папките по главата. Верен на традициите, министърът сам подкара влак и вдигна скорост от 100 км/ч. Нейчо Неев определя себе си като практичен и прагматичен човек. Освен в транспорта той не жали сили да реши проблемите и в съобщенията, енергетиката, силовите министерства, строежите. Това са ресорите му като вицепремиер. Заради всичко това му лепват и прякора Човекът оркестър, по едноименния филм с Луи дьо Фюнес. На което Неев остроумно отговаря: “По-добре човек оркестър, отколкото самотна цигулка!”. Няма как да избягаме от прословутата фраза, която приписват на Нейчо Неев: “Ега ти и държавата, щом аз ѝ бех вицепремиер!”. Той категорично отрича някога да я е произнасял, но не знае кой е авторът ѝ. На 23 юни 1993 г. инж. Неев е отстранен от правителството.", "date": "2018.11.24", "title": "Нейчо Неев: По-добре човек оркестър  вместо самотна цигулка..."}
{"url": "https://www.24chasa.bg/novini/article/7168548", "text": "Има ли нужда президентската съпруга Десислава Радева от автомобил със специален режим на движение и какво налага тя да ползва светлинните сигнали? Този дебат започна в събота лидерът на депутатите от ГЕРБ Цветан Цветанов, след като от сряда тече скандал, свързан с автомобила от НСО, който обслужва президентската съпруга. Колата бе заснета от гражданин във видеоклип, на който се вижда как гардовете на Радева са в скандал с пътен полицай. Униформеният иска да глоби НСО заради движение в насрещното, става ясно от обясненията към видеото, които бяха пуснати заедно с клипа в социалните мрежи. В сряда вечерта Радева отрече да е била в мерцедеса, който се вижда на видеото, но не и че това е автомобилът, който я обслужва. Свидетелят, разпространил видеото, Богдан Асенов пък твърди, че по време на скандала тя е била в близък магазин за рокли. В НСО тръгна проверка по случая. Междувременно имената на президента Румен Радев и съпругата му бяха замесени в друга катастрофа с техния кортеж, но се оказа, че не са били в него. “Когато Росен Плевнелиев беше президент, съпругата му не се възползваше от услугите на НСО, а със Зорка на Георги Първанов не е имало инцидент. Това е въпрос на манталитет и поведение. Няма как г-жа Радева да не е знаела какво се случва в ситуацията отпреди няколко дни - нека да търсим вината защо е допуснала това да се случи и какво налага първата дама да ползва тези светлинни сигнали”, коментира в събота Цветанов. Думите му дойдоха в отговор на обвинението на президента Румен Радев ден по-рано, че зад видеото с автомобила на съпругата му стои продуцент. “Зачестилите пътнотранспортни скандали, в които бива въвличано моето семейство и които се раздухват в медиите, няма да се превърнат в индулгенция на управляващите за техните безобразия”, заяви държавният глава в петък вечерта. “Но може би ви прави впечатление, че много зачестиха тези ситуации? Спомняте си режисурата в Харманли, която целеше да изкара моя баща автохулиган. Да добавим и последните случаи. И всеки път в тези ситуации има някакво видео, което се пуска в мрежите - или от общински камери при грубо нарушение на правилата за работа с подобна информация и нейното съхранение, или от случаен свидетел с интересно минало. Мобилизират се министри да се хвърлят по студиата, нагнетява се медийна истерия. Сами можете да отгатнете кой е поръчителят на тези суперпродукции”, коментира Радев. Автомобили със специален режим на движение могат да паркират или да престояват в нарушение на Закона за движението по пътищата, ако през това време подават син или червен светлинен сигнал. Това пише в наредба на МВР за колите със специален режим на движение. Освен НСО това са полиция, пожарна, линейки, ДАНС и други. На клипа с разправията между служител на КАТ и охраната на Десислава Радева се вижда, че мерцедесът е паркирал в насрещното, но са включени синьо-червената лампа на стъклото и аварийните светлини. В наредбата с последна редакция от 2015 г. пише, че специалният режим на движение на колите се ползва само при изпълнението на задачи, свързани със специфична дейност. Не е ясно дали колата, в която се вози Радева, ползва светлини и звуци при движение. Тогава е разрешено да не се спира на червено, на знак “Стоп” или да се превишава скоростта. ", "date": "2018.11.24", "title": "Какво налага Десислава Радева да ползва бурканите на колите на НСО"}
{"url": "https://www.24chasa.bg/novini/article/7168501", "text": "Със сълзотворен газ и водни оръдия отговори френската полиция на масовото недоволство от високите цени на горивата във Франция, което отново изкара парижани на бунт. Вторият уикенд с протести на “жълтите жилетки” предизвика хаос и улични безредици из цяла Франция, съобщи Ройтерс. 30 000 демонстранти се събраха на централния булевард “Шанз-Елизе” с намерение да се отправят към Елисейския дворец, но бяха пресрещнати от полицията. По-рано властите предупредиха, че няма да позволят да има протест около седалището на президента, и предложиха на недоволните да се съберат около Айфеловата кула, малко по-далеч от центъра. Заради очакваните демонстрации най-известната парижка забележителност бе затворена. Преди седмица в организираните главно чрез социалните мрежи демонстрации в цяла Франция се включиха около 283 000 души. След това на различни места имаше отделни по-малки протестни акции, включително блокиране на магистрали и складове с гориво. Очаква се протестите този уикенд да са по-многобройни. Протестиращите в събота пяха националния химн и носеха плакати с лозунги “Макрон - оставка” и “Макрон - убиец”. Тълпата се отправи към Триумфалната арка, но полицейски кордони застанаха на пътя ѝ и тя тръгна обратно към площад “Конкорд”. Полицаите известно време сдържаха протестната колона, но после бяха принудени да я изтласкат към средата на “Шанз-Елизе”, използвайки гранати със сълзотворен газ. “Това ще предизвика гражданска война и аз, както и повечето граждани, всички ние сме готови”, каза 21-годишен протестиращ пред АФП. Властите се оправдаха за сблъсъците с присъствието на стотина души от крайната десница, които провокирали пазителите на реда, опитвайки да съборят огражденията. Няма пострадали, но 6-има души са арестувани, защото хвърляли димки. Полицията в западния град Анже задържа мъж, въоръжен с граната, който настоявал френският президент Еманюел Макрон да се срещне с представители на “жълтите жилетки”. “Експлозивното устройство, което в момента се анализира от експерти, не е фалшиво. Имало е напълно реален риск”, заяви представител на местните власти. ", "date": "2018.11.24", "title": "Газ и водни оръдия срещу бунта на “жълтите жилетки” в Париж (Обзор)"}
{"url": "https://www.24chasa.bg/novini/article/7168605", "text": "Хоризонтът се просветли днес, за да стане възможно подписването на историческо споразумение по Брекзита на утрешната среща на високо равнище в Брюксел. Преди това падна и последното препятствие пред споразумението, след като Испания получи гаранциите, които искаше от Лондон за бъдещето на Гибралтар, предаде АФП. Часове след обявяването на това споразумение британският премиер Тереза Мей бе приета в Брюксел от председателя на Европейската комисия Жан-Клод Юнкер. След това тя разговаря и с председателя на Европейския съвет Доналд Туск, съобщава БТА. \"Приятелите ще си остават приятели докрай\", написа в Туитър преди тази среща Туск, цитирайки певеца Фреди Меркюри, който почина точно на днешния ден преди 27 години. Европейският съюз издържа изпитанието за единство и съпричастност, заяви Туск по повод напредъка в преговорите по оттеглянето на Великобритания. Той потвърди, че свиква утре заседание на Европейския съвет и препоръчва да бъдат утвърдени постигнатите до днес договорености с Лондон. Председателят на Европейския съвет коментира, че е подготвено добро и честно споразумение, без губещ и печеливш, с най-добрите възможни отстъпки.", "date": "2018.11.24", "title": "Юнкер прие Тереза Мей бе в Брюксел (Снимки)"}
{"url": "https://www.24chasa.bg/novini/article/7168544", "text": "Пита кашкавал, в която имало пластелин, е стреснала затворническите власти във Враца. Първоначално се твърдеше, че в хранителния продукт имало тротил, но след щателна проверка, се установило, че паниката е напразна и става дума за пластелин, заявиха от Министерството на правосъдието. Затворникът, за когото била предназначена пратката, е съкилийник на добилия печална слава Стефан Емилов-Мачката. През 2014 г. Стефан Емилов получи поредната си присъда от районния съд във Враца 6 години лишаване от свобода под строг режим. Причина за наложената мярка бе екшънът, който се разигра във врачанско заведение. Прекалилият с алкохол и наркотици известен местен бандит преби двама полицаи, единият от които получил множество хематоми и охлузвания по тялото и разкъсно-контузни рани по главата и лицето. Другият полицай се размина само със синини. 27-годишният Стефан излежава няколко присъди за поредица престъпления, но продължава да създава проблеми и зад решетките. Тарашът е бил извършен от служители на Главна дирекция \"Изпълнение на наказанията\", които били повикани от директора на затвора Ангел Кабатлийски.", "date": "2018.11.24", "title": "Пластелин в пита кашкавал стресна врачанския затвор (Обновена)"}
{"url": "https://www.24chasa.bg/novini/article/7168502", "text": "\"Ислямска държава\" пое отговорността за вчерашната кръвопролитна бомбена атака срещу джамия в източната афганистанска провинция Хост, предаде Ройтерс, като се позова на съобщение на информационната агенция \"Амак\" на групировката. \"Около 50 души от афганистанската армия бяха убити 110 бяха ранен, когато мъченик се взриви вчера\", се посочва в съобщението, предава БТА. От службите за сигурност в Хост казаха вчера, че загиналите от атентата срещу джамия в армейска база са най-малко 26, а ранените - 50. В друго съобщение на \"Амак\", също разпространено днес, се казва, че ИД стои зад самоубийствената бомбена атака вчера на пазарище в северозападния пакистански град Оракзай, в което били убити 57 човека. Местните власти обявиха вчера, че убитите са 25, а ранените - 20.", "date": "2018.11.24", "title": "ИДИЛ пое отговорност за атентатите в Афганистан и Пакистан"}
{"url": "https://www.24chasa.bg/novini/article/7168508", "text": "Известният британски кинорежисьор Никълъс Роуг е починал снощи на 90-годишна възраст, съобщи неговият син за Прес асосиейшън, цитирана от Ройтерс. Никълъс Роуг младши не е дал подробности около кончината на автора на филмите \"Човекът, който падна на Земята\" и \"Не поглеждай сега\", информира БТА. В кариерата си, започнала преди 60 години, Роуг става известен с провокативни кинотворби. Работил е с рокзвездите Мик Джагър и Дейвид Бауи. Преди да се заеме с режисиране Роуг е бил успешен оператор.", "date": "2018.11.24", "title": "Почина британският кинорежисьор Никълъс Роуг"}
{"url": "https://www.24chasa.bg/novini/article/7168543", "text": "Роскосмос ще подготви екипажи на лунни мисии за работа в далеч по-сложни условия в сравнение с тези в околоземна орбита, предаде ТАСС. Това заяви ръководителят на Роскосмос Дмитрий Рогозин на среща с президента на Молдова Игор Додон. Сега всички експерименти целят да бъдат създадени технологии и да бъде подготвен екипаж за работа в далеч по-некомфортни условия, т.е. в случай че например космически кораб не е пристигнал и не е донесъл вода. По думите на Рогозин, лунните изследвания крият нови рискове, съобщава БТА. \"Едно е да се поддържа космическа станция с хора на борда на височина 400 км, а съвсем друго - на височина 400 хиляди км, т.е. на 1000 пъти по-голямо разстояние - каза той. - Ще създадем транспортна система, за да летим до Луната. Не просто да прелитаме край нея, а да влезем в окололунна орбита и да работим на лунната повърхност. Освен това ще се провери дали американци действително са били на Луната. Те казват, че са били там, но ние ще проверим.\"", "date": "2018.11.24", "title": "Роскосмос ще подготви екипажи на лунни мисии за работа в екстремни условия"}
{"url": "https://www.24chasa.bg/novini/article/7168541", "text": "Високопоставен саудитски принц изрази съмнение в тиражираните заключения на ЦРУ, че убийството на журналиста Джамал Кашоги в Истанбул е станало по заповед на престолонаследник на Саудитска Арабия Мохамед бин Салман, предаде Ройтерс. \"ЦРУ не е непременно най-високият стандарт на истинност и точност в оценката на ситуации. Примерите за това са многобройни\", каза пред репортери в Абу Даби принц Турки ал Фейсал, виден член на кралското семейство, цитиран от БТА. Фейсал, бивш шеф на саудитското разузнаване и бивш посланик в САЩ, даде пример с грешката на ЦРУ, че Саддам Хюсеин разполагал с химически оръжия. \"Това бе най-фрапиращата неточна и погрешна оценка, довела до мащабна война с хиляди убити\", обяви той и изрази недоумение защо ЦРУ не е било изправено пред съд в САЩ заради тази грешка. Пръв в. \"Вашингтон пост\" писа, че според ЦРУ Мохамед бин Салман е заповядал да започне операция по ликвидирането на Кашоги, а тази седмица източници потвърдиха пред Ройтерс, че разузнавателното управление е уведомило правителството за своите заключения. Президентът Доналд Тръмп омаловажи становището на ЦРУ, а един турски вестник писа, че директорът на ЦРУ Джина Хаспъл е уведомила Анкара, че управлението е прехванало разговор, в който престолонаследникът дава инструкции \"да се запуши устата\" на журналиста.", "date": "2018.11.24", "title": "Саудитски принц за случая \"Кашоги\": ЦРУ не е най-високият стандарт на истинност"}
{"url": "https://www.24chasa.bg/novini/article/7168545", "text": "Столичната полиция издирва 18-годишно момче на име Мартин, съобщиха от пресцентъра на МВР. Той е изчезнал днес по обяд в района на Южния парк в столицата. Бил е облечен в тъмносиня шуба, дънки и кафяви боти. Хората, които имат информация къде може да бъде открит издирваният, ще помогнат като съобщят на тел. 112 или в най-близкото поделение на МВР.", "date": "2018.11.24", "title": "Полицията издирва 18-годишно момче от София (Снимки)"}
{"url": "https://www.24chasa.bg/novini/article/7168240", "text": "Гръцката полиция арестува днес въоръжен мъж, който нахлу в посолството на Сърбия в Атина, съобщи РИА Новости. Мъжът е носел в себе си нож. Нападателят е нанесъл значителни материални щети в сградата на посолството. За щастие няма пострадали хора, съобщи сръбското министерство на външните работи. Младият мъж нахлу в посолството рано сутринта. Той прескочил оградата на дипломатическото представителство и разбил вратите на консулския отдел. Служители в сръбското дипломатическо представителство са опитали да преговарят с нападателя и да го успокоят, но той започнал да ги заплашва и да чупи инвентара. Нападателят е бил задържан по-късно от полицията. По данни на гръцки медии арестуваният е гражданин на Сърбия, който бил под въздействие на алкохол.", "date": "2018.11.24", "title": "Арестуваха мъж с нож в двора на сръбското посолство в Атина (Обновена)"}
{"url": "https://www.24chasa.bg/novini/article/7168490", "text": "5000 лв. бяха дарени от ПГ на ГЕРБ по време на Коледния благотворителен концерт и базар в Бургас. Новината бе съобщена от председателя на ПГ на ГЕРБ и зам. - председател на партията Цветан Цветанов, който уважи поканата за събитието и посети морския град след участието си във форум на Предприемачи ГЕРБ в Поморие. Той връчи символичния чек на Ева Михалева, която е сред организаторите на събитието. Още 1000 лв. бяха дарени и от националната структура на Предприемачи ГЕРБ от името на Николай Янев, председател на бургаската структура. Залата на Държавна опера-Бургас се оказа малка за всички желаещи да присъстват на концерта, съобщиха от пресцентъра на партията. \"Поклон пред всичко това, което правите, към майките, бащите и децата в залата. Благодаря на кмета Николов, който е двигател на всяка една инициатива, на бургаските депутати за усилията. Нека събития като днешните намират място в новините, това да бъде послание на доброто\", сподели Цветанов пред присъстващите над 800 души от цялата бургаска област. Той връчи първата от трите награди \"Доброто в Бургас\" на кмета на село Тръстиково Иванка Драгова, община Камено. Статуетката във формата на кукер се дава на хора, посланици на доброто и на хуманността, които с работата си и с безкористното си отношение към обществото, са посланици на позитивния и светъл дух. Цветанов припомни как по време на наводнението в Бургас и Камено лично се е срещнал с пострадалите хора заедно с депутатите и кмета Николов. Тогава 187 домакинства в Бургаско получиха общо 419 електроуреда. Техниката бе закупена с тези 100 хил. лв., които ГЕРБ дари от партийната субсидия. Преди концерта, в който взеха участие Тони Димитрова, Фортисимо, Ажда Чаушева и други, председателят на ПГ на ГЕРБ разгледа базара, разположен във фоайето на Операта. Той бе осъществен с подкрепата на Жени и Майки ГЕРБ. Коледно декорирани щандове предлагаха ръчно изработени кулинарни изкушения, играчки и сувенири, както и книги на Бургаски автори. Събитието уважиха кметът на Бургас и зам. - председател на ГЕРБ Димитър Николов, бургаските депутати, евродепутатът Асим Адемов, кметове, общински съветници. Всички събрани средства от базара и концерта, които до момента надхвърлят 13 000 лв., ще бъдат дарени на Дом за медико-социални грижи за деца \" Вяра, Надежда и Любов\" - гр. Бургас. С тях ще бъде закупен уред за УВЧ терапия.", "date": "2018.11.24", "title": "ГЕРБ дари 5000 лв. на Коледния благотворителен концерт в Бургас"}
{"url": "https://www.24chasa.bg/novini/article/7168459", "text": "През последните десет дни получихме две категорични потвърждения, че България върви по план за присъединяване към еврозоната. Първо Европейската централна банка обяви официално, че започва планираните стрес-тестове за шест български банки, чиито резултати ще бъдат публикувани през юли 2019 г. След това ЕЦБ даде зелена светлина за предвидените промени в законодателството, които ще позволят присъединяване към „чакалнята“ на еврозоната ERM II. Затвърждаването на напредъка ни по пътя към еврото е голям успех, но и отговорност за всички нас, защото залогът е бъдещето на България. Това заяви българският евродепутат от ГЕРБ/ЕНП Ева Майдел по време на третия годишен национален форум на Предприемачи ГЕРБ в Поморие, съобщиха от пресцентъра на ГЕРБ. „Данните показват, че в България само 9% от хората се чувстват много добре информирани за еврозоната. Което означава, че 9 от 10 българи са податливи на фалшиви новини и манипулации по темата. Затова е важно предприемачите, които разбират най-добре ползите от влизането ни в еврозоната, да оборват митовете в обществото ни“, допълни Ева Майдел по време на изказването си по тема „Митове и факти за еврозоната“. Третият национален форум на ПГЕРБ, който събра над 150 малки и средни предприемачи от цяла България, беше открит от председателя на ПГ на ГЕРБ Цветан Цветанов. Освен него, в първия ден на събитието участваха министърът на транспорта, информационните технологии и съобщенията Росен Желязков, зам.- министърът на енергетиката Жечо Станков, председателят на УС на Фонда на фондовете Мартин Дановски и икономистът от Индъстри Уоч Лъчезар Богданов.", "date": "2018.11.24", "title": "Ева Майдел: България върви по план към еврозоната"}
{"url": "https://www.24chasa.bg/novini/article/7168446", "text": "Италианският премиер Джузепе Конте каза, че неговото правителство няма да отстъпи от бюджетните си планове. Той потвърди за пореден път позицията на Рим по бюджета на страната за идната година преди да замине за разговори с Европейския съюз в Брюксел, предаде Асошиейтед прес, цитирана от БТА. Конте посочи, че неговата популистка управляваща коалиция ще осъществи обещаните реформи въпреки заплахите от ЕС за санкции. Той добави, че на работната си вечеря с шефа на Европейската комисия Жан-Клод Юнкер тази вечер \"ще държи преговорите отворени\" и ще се стреми към \"конструктивен диалог в интерес на Италия и на Европа\". Според Италия увеличените бюджетни разходи ще доведат до икономически растеж, което в крайна сметка ще свие дълговете на страната. Реформите на правителството включват изпълнение на предизборните обещания да се разреши на италианците да се пенсионират на по-ранна възраст и въвеждане на минимален доход за безработните, докато те се обучават и търсят работа. \"Ще изпълним всичко, което сме обещали\", каза Конте, говорейки в кулоарите на конференция в Рим. Еврокомисията предложи наказателна процедура срещу Италия, която може да доведе до много солидни глоби при \"особено сериозни нарушения\" на бюджетната дисциплина. Италианският вицепремиер Матео Салвини, който обикновено взема по-конфронтационна позиция спрямо Брюксел, обаче допусна, че парламентът все пак може да направи някои промени в бюджета.", "date": "2018.11.24", "title": "Премиерът на Италия: Няма да се откажем от повишените бюджетни разходи"}
{"url": "https://www.24chasa.bg/novini/article/7168449", "text": "Изследователи откриха в района Ал Бар ал Гарби, близо до Луксор в южната част на Египет, гробница от епохата на 19-ата фараонска династия, от 13-и век пр. Христа, предаде ТАСС. Разкопките са извършени под патронажа на Висшия съвет по въпросите на древността на Египет. \"В гробницата са открти два добре съхранени саркофага, в които има мумии - заяви министърът по въпросите на паметниците на културата на Египет Халед ел Анани. - Стените й са покрити с разноцветни фрески и йероглифи, информира БТА. По думите му, гробницата е на приближен на древноегипетски управник. Името на приближения е Фаорхатеп. Деветнадесета фараонска династия управлявала Древен Египет през периода 1292 - 1186 г. пр. Христа.", "date": "2018.11.24", "title": "Археолози откриха гробница от 13-и век пр. Христа близо до Луксор в Египет (Снимки)"}
{"url": "https://www.24chasa.bg/novini/article/7168337", "text": "Решението на САЩ да разположат наблюдателни пунктове в Северна Сирия ще усложни ситуацията в региона. Това заяви днес турският министър на отбраната Хулуси Акар, цитиран от ТАСС. Смятам, че по този начин ще се усложни ситуацията в и без това сложния регион. Ние информирахме американските ни партньори за безпокойството ни във връзка с намеренията им да разположат наблюдателни пунктове в Северна Сирия, заяви Акар. По думите му турските военнослужещи ще вземат всички необходими мерки за осигуряването на безопасността на границата със Сирия, информира турската телевизия ТРТ, информира БТА. Министърът на отбраната на САЩ Джим Матис съобщи на 21 ноември, че Вашингтон има намерение да разположи няколко наблюдателни постове в района на сирийско-турската граница, за да се избегне напрежение между Турция и сирийските кюрди, съюзници на международната антиджихадистка коалиция.", "date": "2018.11.24", "title": "Турция: Решението на САЩ за наблюдателни пунктове в Сирия ще усложни ситуацията"}
{"url": "https://www.24chasa.bg/novini/article/7168347", "text": "Броят на народните представителки в турския парламент не е достатъчен, заяви турският президент Реджеп Тайип Ердоган, цитиран от в. \"Хюриет дейли нюз\". Броят на народните представителки е 104 в 600-местния Меджлис, което е 17,5 процента от общия брой на депутатите, но това не е достатъчно, каза вчера Ердоган на третата среща \"Жени и справедливост\" в Истанбул, цитиран от БТА. Относно ролята на турските жени в политиката, образованието и други сфери турският президент посочи, че броят на работещите жени в Турция се е увеличил след идването на власт на неговата Партия на справедливостта и развитието (ПСР) през 2002 г. от 28 до 38 процента. В турските университети близо половината от преподавателите са жени, изтъкна Ердоган. Работещите жени в нашата страна, които са 9,12 милиона, допринасят за развитието на Турция и ни карат да се гордеем с успехите им, посочи турският президент. Той добави, че жените са неделим елемент и от семейството, и от бизнеса.", "date": "2018.11.24", "title": "Ердоган: Броят на народните представителки в турския парламент не е достатъчен"}
{"url": "https://www.24chasa.bg/novini/article/7168378", "text": "Хакери блокираха сайтовете на Министерството на правосъдието и на Министерството на икономиката. В мейли до новините на Нова телевизия група, представяща се като \"Анархистите\", съобщи предварително, че ще блокира сайта на правосъдното министерство, парламента, а след това и на министерството на икономиката. Към момента сайтът на Народното събрание е достъпен.", "date": "2018.11.24", "title": "Хакнаха сайта на парламента и някои министерства"}
{"url": "https://www.24chasa.bg/novini/article/7168423", "text": "Европейският съвет ще заседава днес, за да утвърди постигнатото предварително споразумение по оттеглянето на Великобритания от ЕС. Предвижда се да бъдат подкрепени проектът на споразумението и документ за рамката на бъдещите отношения с Лондон. Снощи отпаднаха опасенията, че Испания може да провали заседанието заради това, че двата документа не разглеждат въпросите около Гибралтар. Председателят на Европейския съвет Доналд Туск коментира в навечерието на срещата, че ЕС е издържал изпитанието по единство в преговорите. Той уточни, че Великобритания може да разчита на четиригодишен срок след оттеглянето си през март догодина, за да успее да договори бъдещите си отношения с ЕС, информира БТА. След днешната процедура следва постигнатите договорености, за да влязат в сила, да бъдат гласувани в британския парламент, от Европейския парламент, както и от национални и общински парламенти и съвети в ЕС. Ако сделката бъде отхвърлена от някоя от тези инстанции, Великобритания може да избере да напусне ЕС през март догодина без споразумение, както и да реши да оттегли искането си за напускане. В последния случай решението за прекратяване на процеса ще трябва отново да намери единодушна подкрепа в Европейския съвет. ", "date": "2018.11.24", "title": "Европейският съвет ще подкрепи днес постигнатото споразумение за Брекзит"}
{"url": "https://www.24chasa.bg/novini/article/7168422", "text": "\"В бюджет за 2019 са предвидени с 5 млрд. лв. повече разходи в сравнение с 2018 г. и това няма по никакъв начин да се отрази на дефицита. Какъв е отговорът на БСП - предлагат алтернативен бюджет, но не казват откъде ще дойдат нужните средства за него. Не казват и дали това ще повиши дефицита\", заяви Цветан Цветанов на третия национален форум на Предприемачи ГЕРБ в Поморие. Според зам.председателя на ГЕРБ БСП нямали истинска визия за България и алтернативни решени за бъдещето на страната. \"Политическите ни опоненти използват всякакви средства, включително и популизъм, за да осъществят мечтата си - предсрочни избори. Те обаче означават нестабилност и спад на инвестициите\", добави Цветанов. И коментира туровете на социалистите по места да представят \"Визия за България\" като слаба подкрепа за тях. \"Много често на тях представящите са повече от гражданите. Ето това е оценката на хората за БСП\", заяви У, категоричен бе Цветанов. Вторият човек в ГЕРБ призова предприемачите да се борят с фалшивите новини и да бъдат посланици на добрите политики на правителството, за които социалистите имали задача да дискредитират. \"Няма как Корнелия Нинова да твърди, че годишно се крадат по 10 млрд. лв. от обществени поръчки при положение, че средствата, които за една година се разпределят в страната по всички програми, са 4.5 млрд. лв.\", добави той. Според Цветанов имало и много спекулации по темите с данъка и гражданската отговорност на автомобилите. \"Ако ветото на президента Радев върху Закона за корпоративното подоходно облагане бе прието, съществуваше възможността данъците на гражданите за битови отпадъци догодина да скочат поне 3-4 пъти. Какво щяхме да кажем тогава на хората?У, каза Цветанов.", "date": "2018.11.24", "title": "Цветанов: Предсрочните избори означават нестабилност и спад на инвестициите"}
{"url": "https://www.24chasa.bg/novini/article/7168428", "text": "Министрите на отбраната на Турция и Русия обсъдиха днес по телефона ситуацията в Северна Сирия, съобщи Анадолската агенция, като се позовава на официални турски източници. Министърът на националната отбрана на Турция Хулуси Акар и руският министър на отбраната Сергей Шойгу обсъдиха въпроси, свързани с регионалната сигурност и най-вече развитията в района на сирийските градове Идлиб и Тел Рифат, информира БТА. По време на телефонния разговор Акар и Шойгу са изтъкнали необходимостта от извършването на съвместна работа за осигуряването и запазването на мира и сигурността в Идлиб и Тел Рифат.", "date": "2018.11.24", "title": "Министрите на отбраната на Турция и Русия обсъдиха по телефона ситуацията в Сирия"}
{"url": "https://www.24chasa.bg/novini/article/7168433", "text": "Мощна експлозия разтърси производствен цех в Североизточен Китай, съобщава АФП. При взрива загинаха двама и бяха ранени други 57 души. Някои от пострадалите са в критично състояние,  Инцидентът станал в цех за производство на машинно оборудване в провинция Джилин. Експлозията е предизвикала огромен пожар, с който се бориха десетки огнеборци. Нанесени са щети на 370 къщи, разположени в непосредствена близост до фабриката.", "date": "2018.11.24", "title": "Мощен взрив във фабрика в Североизточен Китай (Видео)"}
{"url": "https://www.24chasa.bg/novini/article/7168440", "text": "Ръководителят на върховната религиозна институция в Афганистан бе убит днес в Кабул, четири дни след като десетки мюсюлмански теолози загинаха в самоубийствен атентат също в столицата, предаде Ройтерс, цитирана от БТА. Маулауи Абдул Басир Хакани, лидер на кабулския Съвет Улема е бил застрелян. Тялото му е било намерено в жилищен квартал на Кабул, каза високопоставен полицай, пожелал анонимност. Покушението срещу Хакана става, по време когато членовете на Улема се опитват да преодолеят последиците от ужасяващия атентат във вторник в банкетна зала, където се бяха събрали мюсюлмански богослови (улеми) да отбележат рождението на пророка Мохамед. Тогава загинаха 55-има от присъстващите и над 90 бяха ранени. Афганистанският Съвет Улема (Съвет на богословите) се финансира от правителството, но е независима религиозна институция. Създадена след свалянето на талибаните от власт през 2002 г. и има представителства във всички провинции на страната. През тази година в Съвета са членували 2500 теолози и духовници - сунити и шиити. Талибаните смятат членовете на Улема за марионетки на подкрепяното от Запада правителство, отбеляза Ройтерс. ТАСС цитира съобщение на Синхуа, че при въздушен удар на международната коалиция са били ликвидирани двама видни полеви командири от талибаните. Ударите били нанесени предната нощ в района на селището Гилан в провинция Газни.", "date": "2018.11.24", "title": "Убиха виден мюсюлмански духовник в Кабул"}
{"url": "https://www.24chasa.bg/novini/article/7168473", "text": "Почина музикантът Иван Пеев. Това стана ясно от официалния профил на Лили Иванова. Той е нейният втори съпруг. Примата публикува тяхна обща снимка, към която написа \"Почивай в мир, Ванко!\" Иван Пеев е роден на 30 април 1937 г. в Горна Оряховица. Завършва Българската държавна консерватория в класа по цигулка на професор Владимир Аврамов. Работи като главен специалист в редакция \"Забавна музика\" на \"Балкантон\" и като музикален редактор в редакция \"Продукция\" на направление \"Забавна музика\" на БНР. Ръководител е на оркестър \"6+1\", който повече от 10 години съпровожда концертите на Лили Иванова. Ванко Пеев е прочут цигулар,  пианист, аранжьор и композитор. За него тя казва, че е единственият мъж, когото е обичала. \"Всички мъже сравнявам с Ванко, той беше аристократ\", пише естрадната прима в биографичната си книга \"Истината\". Ето видео от песни на Лили Иванова и други известни певци в аранжимент или по музика на Иван Пеев. ", "date": "2018.11.24", "title": "Почина музикантът Иван Пеев - най-голямата любов на Лили Иванова (Видео)"}
{"url": "https://www.24chasa.bg/novini/article/7168462", "text": "Европейският съюз издържа изпитанието за единство и съпричастност, заяви председателят на Европейския съвет Доналд Туск по повод напредъка в преговорите по оттеглянето на Великобритания. Туск потвърждава, че свиква утре заседание на Европейския съвет и препоръчва да бъдат утвърдени постигнатите до днес договорености с Лондон. Той коментира, че е подготвено добро и честно споразумение, без губещ и печеливш, с най-добрите възможни отстъпки, информира БТА. Председателят на Европейския съвет отбелязва, че ако занапред преговорите по бъдещите отношения ЕС-Великобритания очертаят необходимост, преходният срок до пълното прекратяване на досегашната обвързаност може да бъде удължен с още две години (общо четири години след 30 март 2019 г.). По неговите думи ЕС ще се стреми към възможно най-добрите приятелски и партньорски отношения с Лондон. По думите на Туск в досегашните преговори ЕС е успял да постигне целите си за защита на правата на гражданите, за изплащането на британските задължения към общностния бюджет, за избягването на твърда граница между Ирландия и Северна Ирландия, както и за уреждането на правна сигурност за дружествата. ", "date": "2018.11.24", "title": "Туск: ЕС се справи с изпитанието пред единението и съпричастността"}
{"url": "https://www.24chasa.bg/novini/article/7168478", "text": "Организаторите на убийството на руския посланик в Анкара Андрей Карлов са планирали покушението да бъде извършено още през юни 2016 г., т.е. половин година преди извършването на престъплението, съобщиха турски медии. Посланик Карлов бе застрелян на 19 декември 2016 г. по време на откриването на фотоизложба в Анкара от 22-годишния полицейски служител Мевлют Мерт Алтънташ. Турската прокуратура внесе вчера в съда обвинителния акт по делото за убийството. Общо 28 са лицата, заподозрени в организирането на покушението. Сред заподозрените е живеещият в САЩ лидер на Фетхуллахистката терористична организация (ФЕТО) Фетхуллах Гюлен, информира БТА. В обвинителния акт е посочено, че поддръжниците на Гюлен са разбрали, че посланик Карлов е бил поканен на ифтар (вечеря, с която се прекъсва дневният пост за мюсюлманите през свещения месец Рамазан) в централата на управляващата партия на 27 юни 2016 г. Ифтарът в централата на Партията на справедливостта и развитието (ПСР) е бил организиран за ръководителите на чуждестранните дипломатически мисии в Турция, информира Анадолската агенция. В обвинителния акт се казва, че съгласно плана на организаторите бъдещият убиец Мевлют Мерт Алтънташ трябвало да влезе в сградата в качеството на сътрудник на службите за сигурност. На 27 юни 2016 г. обаче убийството не е било извършено, тъй като се оказало, че Карлов не е в Турция.", "date": "2018.11.24", "title": "Турски медии: Убийството на посланик Карлов е било планирано за юни 2016 г."}
{"url": "https://www.24chasa.bg/novini/article/7168480", "text": "Трима финландски и двама местни граждани загинаха при катастрофа на малък частен самолет в Зимбабве, съобщиха днес местни зимбабвийски медии, цитирани от Асошиейтед прес. Според вестник \"Зимбабве хералд\" самолетът се разбил вчера в Масвинго на път за популярния туристически обект водопада Виктория на река Замбези. Представители на зимбабвийските въздухоплавателни власти заявиха, че все още не са установили причината за катастрофата, предава БТА. Представител на окръжните власти потвърди пред вестника, че са загинали петима души и добави, че телата са \"обезглавени и са обезобразени до неузнаваемост\". Полицията съобщи за трима загинали и заяви, че самолетът се е разбил в склон. Финландската телевизия съобщи, че загиналите чуждестранни граждани са на възраст 50, 51 и 53 години. Финландското министерство на външните работи заяви, че засега не може да потвърди дали сред загиналите има финландци. Финландската служба за разследване на транспортни произшествия посочи, че е направила неуспешен опит да се свърже със зимбабвийските власти. \"Това е ужасяваща трагедия\", каза почетният консул на Финландия в Хараре Джим Уорд пред финландския таблоид \"Илта-саномат\". Той заяви, че целта на пътуването на групата не е известна.", "date": "2018.11.24", "title": "Малък самолет се разби в Зимбабве, петима души са загинали"}
{"url": "https://www.24chasa.bg/novini/article/7168341", "text": "БСП нямат истинска визия за България и алтернативни решения за бъдещето на страната. Политическите ни опоненти използват всякакви средства, включително и популизъм, за да осъществят мечтата си – предсрочни избори. Предсрочните избори обаче означават нестабилност и спад на инвестициите. Това заяви председателят на ПГ на ГЕРБ и зам.-председател на партията Цветан Цветанов по време на третия национален форум на Предприемачи ГЕРБ „Предприемачество. Развитие. Перспективи“. Събитието се провежда в гр. Поморие, а негови организатори ПГЕРБ, Сдружение „Граждани за европейско развитие на България“ и Фондация „Ханс Зайдел“, съобщиха от пресцентъра на партията. „Много често, когато БСП представят „Визия за България, представящите са повече от гражданите. Ето това е оценката на хората за БСП“, категоричен бе Цветанов. По думите му няма как Корнелия Нинова да твърди, че годишно се крадат по 10 млрд. лв. от обществени поръчки при положение, че средствата, които за една година се разпределят в страната по всички програми, са 4.5 млрд. лв. Той обясни, че БСП не подкрепят решенията на управляващите, защото имат указания да дискредитират всички добри наши политики. „В Бюджет 2019 са предвидени с 5 млрд. лв. повече разходи в сравнение с 2018 г. и това няма по никакъв начин да се отрази на дефицита. Какъв е отговорът на БСП – предлагат алтернативен бюджет, но не казват откъде ще дойдат нужните средства за него. Не казват и дали това ще повиши дефицита“, отбеляза председателят на ПГ на ГЕРБ. Според Цветанов по време на дебата за пакта на ООН за миграцията, от опозицията удобно са пропуснали факта, че той няма правна стойност. „Оказа се, че те в България призовават да не се присъединяваме към пакта, а евродепутатите им са го подкрепили в ЕП“, отчете той. Зам.-председателят на ГЕРБ обясни, че вчера Народното събрание е ратифицирало актуализираното общо споразумение на ЕС с Турция, свързано с бежанците. „Като външна граница на ЕС ние сме особено уязвими в случай на сериозен миграционен натиск. Затова изпълнението на това споразумение за нас е особено важно. Най-яростните опоненти на ратификацията бяха именно БСП, които и от тази тема се опитата да създадат хаос“, посочи председателят на ПГ на ГЕРБ. Цветан Цветанов уточни, че през 2014 г. минималната работна заплата е била 310 лв., докато сега е 510 лв., а в края на мандата ще достигне и 650 лв. Според него това се дължи на добрата работа на приходните агенции и на добрите икономически показатели на страната. „Ниският ни външен дълг и високият ни икономически растеж могат да бъдат пример за много страни в ЕС“, подчерта той. Зам.-председателят на ГЕРБ отбеляза, че е имало много спекулации по темите с данъка и гражданската отговорност на автомобилите. „Ако ветото на президента Радев върху Закона за корпоративното подоходно облагане бе прието, съществуваше възможността данъците на гражданите за битови отпадъци догодина да скочат поне 3-4 пъти. Какво щяхме да кажем тогава на хората?“, попита Цветан Цветанов. Председателят на ПГ на ГЕРБ бе категоричен, че Българското председателство на Съвета на ЕС е било изключително успешно. „Нашият основен приоритет бе да се гарантира европейско бъдеще на страните от Западните Балкани. Това се случи и съм уверен, че инвестициите в региона ще се увеличават“, изтъкна той. Цветан Цветанов коментира, че европейските избори догодина ще бъдат ключови за развитието както на ЕС, така и на България. Той обясни, че е важно в ЕС да има политическа стабилност и икономически развитие, като уточни, че тези две неща могат да съществуват единствено заедно. „Очаквам на изборите догодина антиевропейското говорене да ескалира“, сподели той. Цветан Цветанов призова предприемачите от ГЕРБ да бъдат сплотени и да се борят с фалшивите новини, като в същото време бъдат посланици на добрите политики на правителството.", "date": "2018.11.24", "title": "Цветанов: БСП нямат истинска визия за България"}
{"url": "https://www.24chasa.bg/novini/article/7168264", "text": "В лаборатория в Гюргево има потвърдена проба за нов случай на африканската чума по свинете в село Градище, Община Комана, намираща се на 32 км от границата с България. При дивите прасета там има установени девет случая в три ловни дружинки. За това е уведомена българската страна през изминалата седмица на последно за годината заседание в Гюргево на Съвместната българо-румънска земеделска работна група, съобщиха от областната администрация в Русе. Всички участници в заседанието са се обединили около становището, че за справяне със заразата трябва основно да се разчита на кметовете на общините, уточняват от русенската областна администрация. Основната дискутирана тема в Гюргево е била за субсидии, предоставени от Агенцията за плащания и интервенции в селското стопанство през 2018 г. Направен е сравнителен анализ на схемите за плащане в селските райони от двете страни на река Дунав. Например румънската държавна помощ за намаляване на акциза върху дизеловото гориво, използвано в селското стопанство, като подкрепата за румънските фермери е по-голяма от прилаганата в България. У нас е непозната упражняваната от румънска страна политика за предоставяне на пожизнена помощ за земеделие. Тя се изразява в 100 евро на година за всеки хектар отчуждена извънградска земеделска земя и в 50 евро за хектар земя, отдаден под наем извън града. В информацията от русенската областна администрация са посочени и други подобни примери, конкретизират от русенската областна администрация.", "date": "2018.11.24", "title": "Нов случай на африканската чума по свинете - на 32 км от Русе в Румъния"}
{"url": "https://www.24chasa.bg/novini/article/7168253", "text": "Huawei запазва позицията си на втория по големи производител на смартфони в света за второ поредно тримесечие. Глобалният пазарен дял на компанията е 14% през третото тримесечие на тази година, сочат данни на консултантската компания „Каунтърпойнт рисърч\", предава  Samsung и Apple заемат респективно първата и трета позиция с дял от 19 и 12 процента. Данните показват още, че Samsung е доставил 72.2 милиона устройства, Huawei 52 милиона, а Apple 46.9 милиона за споменатия период. Има вероятност Huawei да се опита да достигне Samsung следващата година и може би го измести от първото място до 2020 г. Според „Канутърпойнт рисърч\", световните доставки на телефони са паднали с 5% на годишна база през третото тримесечие. Трите компании на първите места, заедно с Xiaomi, Oppo, Vivo и Lenovo са допринесли със 74% за глобалния пазар в сферата.", "date": "2018.11.24", "title": "Huawei остава втория по големина производител на смартфони в света"}
{"url": "https://www.24chasa.bg/novini/article/7168284", "text": "\"Ислямска държава\" (ИД) е съюзник на САЩ в борбата за смяна на политическия режим в Сирия, каза днес руският външен министър Сергей Лавров след среща в Лисабон с португалския си партньор Аугущу Сантуш Силва, предаде ТАСС, цитирана от БТА. \"Тези дни Държавният департамент заяви, че ИД още не е победена, а за да бъде победена, главното предварително условие е смяната на режима в Сирия\", посочи той. По думите му така се потвърждава предположението, че Вашингтон възприема радикалната групировка като оправдание за своето военно присъствие в Сирия и \"едва ли не като съюзник в борбата със сирийския режим\". На срещата между Лавров и Сантуш Силва бе постигнато споразумение за консултации в сферата на киберсигурността, както и меморандум за разбирателство между двете ведомства и бъдещи политически консултации. По-късно днес руският пръв дипломат бе приет от президента Марселу Ребелу де Соуза, съобщи ТАСС. ", "date": "2018.11.24", "title": "Лавров: САЩ е съюзник с ИДИЛ в борбата за свалянето на режима в Дамаск"}
{"url": "https://www.24chasa.bg/novini/article/7167912", "text": "Топ дигиталните кампании в България бяха отличени на четвъртото поредно издание на  . Събитието се проведе под мотото „Digitally Bold? Easy to recognize.”, като фокусът съвсем естествено падна върху общата отличителна черта за всички класирани кампании – тази на дигитално смелите. Победителите могат да се включат в надпреварата за световните MIXX Awards. Във всички 11 категории журито излъчи по трима финалисти, а ето и кои са те:   , рекламодател SEB Group, агенция guts&brainsDDB , рекламодател Dextrophobia Rooms, агенция proof.   , рекламодател Jacobs Douwe Egberts България ЕООД, агенция All Channels Communication , рекламодател VISA, агенция NEXT-DC , рекламодател Staptoburger, агенция proof. , рекламодател Telenor Bulgaria, агенция guts&brainsDDB , рекламодател ИКЕА, агенция The Smarts , рекламодател Telenor Bulgaria, агенция guts&brainsDDB , рекламодател Dextrophobia Rooms, агенция proof. , рекламодател Avon България, агенция guts&brainsDDB , рекламодател Decathlon България ЕООД, агенция All Channels Communications Group , рекламодател Dextrophobia Rooms, агенция proof. , рекламодател NFINITI Bulgaria, агенция proof.  , рекламодател Viessmann, агенция Xplora , рекламодател UNIQA България, агенция proof. , рекламодател Загорка АД / Starobrno, агенция All Channels Communications Group , рекламодател Алта България, агенция Interactive Share , рекламодател Serdica Center, агенция guts&brainsDDB , рекламодател Canon Central & Eastern Europe, агенция NEXT-DC , рекламодател Перно Рикар България, Jameson, агенция All Channels Communications Group  , рекламодател Avon България, агенция guts&brainsDDB , рекламодател Staptoburger, агенция proof. , рекламодател Dextrophobia Rooms, агенция proof. , рекламодател Heineken Bulgaria, агенция NEXT-DC  , рекламодател Сладоледи Изида, агенция GraffitiBBDO / Media Direction OMD в партньорство с Etarget Bulgaria , рекламодател Dextrophobia Rooms, агенция proof. , рекламодател Telenor Bulgaria, агенция guts&brainsDDB , рекламодател Decathlon България ЕООД, агенция All Channels Communications Group , рекламодател EVN Bulgaria, агенция guts&brainsDDB  , рекламодател Теси ООД , агенция Ноубъл Графикс ООД , рекламодател ИКЕА, агенция The Smarts , рекламодател Загорка АД, агенция All Channels Communications Group , рекламодател Skaptoburger, агенция proof.", "date": "2018.11.24", "title": "Най-добрите дигитални реклами у нас бяха отличени на церемонията IAB MIXX AWARDS 2018"}
{"url": "https://www.24chasa.bg/novini/article/7167909", "text": "Иранският президент Хасан Рохани призова днес мюсюлманите от цял свят да се обединят срещу Съединените щати, вместо тържествено да посрещат \"престъпници\", намеквайки за Саудитска Арабия, съобщи Ройтерс, цитирана от БТА. В реч на международна конференция за ислямското единство в Техеран, предавана на живо по държавната телевизия, Рохани каза, че \"да се подчиняваш на Запада, начело на който е Америка, е измяна\" към исляма и \"бъдещите поколения в региона\". \"Имаме избор - или да опъваме червени килими пред престъпници, или твърдо да се противопоставяме на несправедливостта и да останем верни на Пророка, Корана и исляма\", заяви Рохани, явно имайки предвид Саудитска Арабия и други страни от Залива, които поддържат тесни връзки с Вашингтон. Иран и Саудитска Арабия са съперници в региона и подкрепят противоположни страни в конфликтите в Сирия и Йемен, както и различни политически фракции в Ирак и Ливан. \"Готови сме да защитаваме интересите на саудитския народ срещу тероризма, агресията и свръхсилите. . . и няма да искаме за това 450 милиарда долара\", каза иранският президент, имайки предвид саудитските договори със САЩ. В словото си Рохани нарече Израел \"раков тумор\", създаден от западните сили за прокарване на интересите си в Близкия изток. Иранските лидери често осъждат Израел и предричат смъртта му, но Рохани, който е сравнително по-умерен, рядко използва толкова остър език, отбелязва Асошиейтед прес. Днес обаче той каза, че \"една от зловещите последици от Втората световна война е формирането на раков тумор в региона\", а после в изказването си нарече Израел \"фалшив режим\", създаден от западните страни.", "date": "2018.11.24", "title": "Рохани: Мюсюлманите от цял свят да се обединят срещу САЩ"}
{"url": "https://www.24chasa.bg/novini/article/7167947", "text": "Археолози откриха доказателства за най-ранната известна употреба на ванилия в гробница в Израел, която датира от бронзовата епоха и е на 3600 години, съобщи в. \"Дейли мейл\", цитиран от БТА. По съдове, намерени на обекта Мегидо в Северен Израел специалисти от университета на Тел Авив откриха два основни химикала, характерни за ваниловия екстракт - ванилин и 4-хидроксибензалдехид. Хората вероятно са използвали ароматизирани с ванилин масла като добавка в храната и лекарствата или при балсамиране. Ванилинът е открит в три канички, поставени като дар около три скелета - на жена, мъж и момче на 8 до 12 години. Той съответства най-много на характерния за сортове орхидеи в Източна Африка, Индия и Индонезия. Според специалистите е достигнал до Мегидо по търговски пътища от Югозападна Азия. Погребаните хора несъмнено са били от местния елит, възможно е дори да са били от управниците на ханаанците. Досега специалистите мислеха, че ванилията е използвана първо в Мексико преди около 1000 години и оттам е разпространена по света.", "date": "2018.11.24", "title": "Хората са използвали ванилия още преди 3600 години"}
{"url": "https://www.24chasa.bg/novini/article/7167951", "text": "Хуан Антонио Ернандес, брат на президента на Хондурас Хуан Орландо Ернандес, е арестуван в Маями, щата Флорида, по подозрения във връзки с наркокартели, съобщи правителството на Хондурас в изявление, цитирано от Франс прес и Ройтерс. 40-годишният адвокат и бивш депутат от управляващата партия Хуан Антонио Ернандес е арестуван от американските власти в Маями, се казва в изявлението, предава БТА. На 24 октомври президентът на Хондурас ясно даде да се разбере, че за него никой не е над закона в момент, когато според все по-настоятелни слухове брат му е свързан с наркотрафика, припомня правителството. \"Това е тежък удар за цялото ни семейство. Надявам се, че съдебната система ще му даде възможност да се защити. Като семейство ще направим каквото можем да му помогнем\", заяви президентът на Хондурас Хуан Орландо Ернандес. Той помоли да се спазва презумпцията за невинност и потвърди решителността си да се бори с наркотрафика в тясно сътрудничество със САЩ.", "date": "2018.11.24", "title": "Арестуваха брата на президента на Хондурас, подозират връзки с наркокартели"}
{"url": "https://www.24chasa.bg/novini/article/7167958", "text": "Грандиозната катедрала \"Спасението на народа\" в Букурещ ще бъде осветена утре без да има удостоверение за противопожарна безопасност, съобщава румънският в. \"Адевърул\", цитиран от БТА. Румънската православна църква реши освещаването на катедралата, която ще бъде готова през 2024 г., да стане в годината на стогодишнината от обединението на страната - 2018 г. Според представители на Инспектората за извънредни ситуации обаче това е незаконно. На насрочената за утре церемония, в която ще участват Вселенският патриарх Вартоломей и румънският патриарх Даниел, се очаква да присъстват около 30 000 вярващи и около 2000 официални гости. Даниел Василе, говорител на Инспектората за извънредни ситуации в Букурещ-Илфов, заяви, че е \"незаконно да се пуска в действие една сграда, която е в процес на строеж, която още не е приета и не е получила разрешение за противопожарна безопасност\". Представители на инспектората заявиха, че имат готовност да се намесят, ако възникне непредвидено събитие. \"Въпреки това, церемонията, която на практика ще се състои на един строеж, се осъществява изключително на отговорността на организатора\", изтъкна говорителят Даниел Василе. Катедралата \"Спасение на народа\", чийто строеж започна през 2011 г., е висока 120 метра (колкото 30-етажен блок), има дължина 126 метра и ширина 68 метра. За мащабния проект букурещката община задели площ от 11 хектара в близост до палата на покойния комунистически диктатор Николае Чаушеску. Катедралата има шест камбани, които тежат общо 33 тона. Сградата може да побере над 5000 души. Румънската патриаршия заяви, че до момента за строежа на храма са похарчени 110 милиона евро.", "date": "2018.11.24", "title": "Катедралата, която ще бъде осветена в Букурещ, няма разрешително за противопожарна безопасност (Видео)"}
{"url": "https://www.24chasa.bg/novini/article/7167967", "text": "И все повече българи пазаруват по време на намаленията на \"Черния петък\", а акцията прераства в \"Черен уикенд\". Трудно обаче може да се определи колко сме похарчили, тъй като разпродажбите продължават и ще се слеят с Коледните. Това коментира пред   председателят на комисията за защита на потребителите Димитър Маргаритов. Голяма част от участвалите посочват , че са заделили по 400 лв, което е като средностатистическия италианец. Най- много жалби имаме за телекомуникационни продукти, но ако преди 2 години те са били 50 процента от общия брой на жалбите, сега е 30, каза още Маргаритов.", "date": "2018.11.24", "title": "Маргаритов: Българинът е дал около 400 лева на Черния петък"}
{"url": "https://www.24chasa.bg/novini/article/7167973", "text": "Проектоспоразумението за излизане на Великобритания от ЕС е най-доброто решение не само за политическите разногласия, но и за икономиката. Това заяви днес министърът на финансите на Обединеното кралство Филип Хамънд, цитиран от Ройтерс и БТА. \"Споразумението е начин Великобритания да напусне ЕС . . . с минимален негативен ефект за нашата икономиката\", каза Хамънд в интервю за Би Би Си. \"Но икономиката не е единственото съображение. Трябва да обърнем внимание и на процеса за лекуване на политическите рани, да върнем единството на страната, защото . . . страни, които са разединени, не постигат успехи\", заяви той.", "date": "2018.11.24", "title": "Лондон: Споразумението с ЕС ще ни осигури минимален негативен ефект за икономиката"}
{"url": "https://www.24chasa.bg/novini/article/7168003", "text": "Британският премиер Тереза Мей заминава днес за Брюксел, за да разговаря довечера с председателя на Европейската комисия Жан-Клод Юнкер и председателя на Европейския съвет Доналд Туск преди утрешната среща на лидерите от ЕС за приемане на нейния план за споразумение за Брекзит, предаде ДПА, цитирана от БТА. Преди финализиране на споразумението остават обаче още няколко препъникамъка. Един от тях е Гибралтар, британската отвъдморска територия, за която претендира и Мадрид. Испания настоява за промени в текста на споразумението за Брекзит така, че в него да бъде ясно записано, че тя ще участва във всякакви бъдещи преговори за Гибралтар. Според европейски дипломати в Брюксел едно от възможните решения е към проектоспоразумението да бъде добавена допълнителна декларация за Гибралтар. Тереза Мей среща категорична съпротива срещу споразумението за Брекзит както от подкрепящи, така и от противопоставящи се на излизането от ЕС депутати в британския парламент, много от които са от нейната Консервативна партия. Проблемът е предпазният механизъм, на който тя се е съгласила, гарантиращ, че границата между Република Ирландия и Северна Ирландия ще остане отворена.", "date": "2018.11.24", "title": "Тереза Мей заминава за Брюксел за разговори с Туск и Юнкер"}
{"url": "https://www.24chasa.bg/novini/article/7168025", "text": "Сърбия може да претърпи загуби от около 22 милиона евро заради увеличението на митата до 100 процента за стоките, които пласира на косовските пазари, както и заради настояването на прищинските власти в документацията да пише \"Република Косово\", което изцяло блокира търговията, пише сръбският в. \"Блиц\", цитиран от МИА и БТА. Вестникът посочва, че става дума за груби сметки на експерти, които оценяват, че ако тази ситуация продължи до края на годината, износът на стоки от Сърбия за Косово ще бъде с 5 процента по-малък от миналата година. Според данни на Стопанската камара на Сърбия общият стокооборот с Косово през 2017 г. е бил в размер на 464,1 милиона евро. Ако блокажът на търговията продължи до края на годината, търговията се очаква да възлезе само на 420 милиона евро. Като се вземе предвид, че всяка година стокооборотът между Сърбия и Косово се увеличава с около 5 процента и че се очакваше до края на 2018 г. той да достигне около 500 милиона евро, загубите в действителност са много по-големи, като става дума за най-малко 80 милиона евро, посочва \"Блиц\".", "date": "2018.11.24", "title": "Сръбски вестник: Белград може да загуби близо 22 млн. евро заради митата на Косово"}
{"url": "https://www.24chasa.bg/novini/article/7168032", "text": "Новата програма на Европейската комисия „Цифрова Европа“ трябва да разполага с достатъчно ресурси, за да може да се справи с предизвикателствата на цифровия свят. Това коментира евродепутатът от ГЕРБ/ЕНП Емил Радев, докладчик от страна на групата на Европейската народна партия, при приемането на становището на Правната комисия на Европейския парламент относно програмата. Това съобщиха от пресцентъра на ГЕРБ. „На фона кибератаките, пред които Европейският съюз е изправен ежедневно, темата за сигурността в контекста на новите технологии трябва задължително да присъства в дневния ни ред. Предизвикателствата, които ни отправя цифровизацията, изискват ЕС да разполага с квалифицирани кадри, които не просто да следват, а да диктуват развитието на новите технологии”, изтъкна българският евродепутат. Новата програма „Цифрова Европа“ ще бъде създадена за периода 2021 - 2027 г. и цели максимално разширяване и увеличаване на ползите от цифровата трансформация за всички европейски граждани, публични администрации и предприятия, като предложеният бюджет е 9,3 милиарда евро. В програмата се определят няколко водещи приоритета като укрепването на капацитета на Европа в областта на високопроизводителните изчислителни технологии (суперкомпютрите), изкуствения интелект, киберсигурността и задълбочените цифрови умения, както и гарантирането на тяхното широко използване в икономиката и обществото. Насърчавани едновременно, те ще допринесат за икономическия ръст и ще повишат конкурентоспособността на Европа в бързо развиващия се дигитален свят. Поставя се акцент върху областите, в които публичните разходи оказват най-силно въздействие. Затова се залага на подобряването на ефективността и качеството на услугите в сфери от обществен интерес като здравеопазването, правосъдието, защитата на потребителите и публичните администрации. Във фокуса на програмата ще бъде и подпомагането на малките и средните предприятия да се адаптират към промените в цифровите технологии. Евродепутатите от Комисията по правни въпроси обръщат специално внимание на въпросите, свързани с изкуствения интелект, където трябва да се осигури високо ниво на защита на интелектуалната собственост, данните, цифровите права и етичните аспекти на отговорността. Според членовете на комисията участието на държавите от Европейското икономическо пространство в новата програма е жизненоважна част от тяхната интеграция във вътрешния пазар и ключов инструмент за сътрудничество в широк кръг от области.", "date": "2018.11.24", "title": "Емил Радев: ЕС трябва да има квалифицирани кадри на фона на ежедневните кибератаки"}
{"url": "https://www.24chasa.bg/novini/article/7168034", "text": "Най-ранният пример за растителноядно влечуго бе открит сред фосили в южната част на щата Ню Мексико, предаде Асошиейтед прес, цитирана от БТА. От Природонаучния музей на Ню Мексико поясниха, че уникалната структура, съставена от череп с челюсти и зъби, на влечуго с напомнящ корабно платно израстък върху гърба си свидетелства, че става въпрос за тревопасно животно. Досега не бе известно, че подобен вид растителноядни влечуги са се срещали преди повече от 200 милиона години. Костите са добре съхранени, но скелетът не е цялостен. Открити са от изследователи от университета в Оклахома през 2013 г. Събирането на костите на обекта продължило около година, а след това те трябвало да бъдат внимателно почистени от полепналия по тях пясък, преди да бъдат изследвани. Кураторът в музея, експертът по палеонтология Спенсър Лукас и неговият екип установиха, че костите датират отпреди около 300 милиона години. Това означава, че въпросното влечуго е живяло в началото на пермския период, т.е. повече от 50 милиона години преди появата на динозаврите. Лукас и колегата му Мат Селески констатирали, че скелетът е от нов вид, който кръстили Gordodon kraineri. Екземплярът достигал дължина около 1,5 метра и се смята, че тежал 34 кг. \"Находката връща назад с около 100 милиона години появата на подобни тревопасни\", отбелязаха учените.", "date": "2018.11.24", "title": "Откриха фосили от влечуго, живяло преди 300 млн. години в Ню Мексико (Видео)"}
{"url": "https://www.24chasa.bg/novini/article/7168044", "text": "Френската полиция прибягна до сълзотворен газ и водни оръдия, за да разпръсне поредния масов протест в Париж срещу нарастващите цени на горивата и срещу икономическата политика на президента Еманюел Макрон, съобщи Ройтерс, цитирана от БТА. Вторият уикенд с протести на \"жълтите жилетки\" отново заплашва да предизвика хаос и улични безредици из цяла Франция. Неколкостотин демонстранти се събраха на централния булевард \"Шанз елизе\" с намерение да се отправят към Елисейския дворец - официалното седалище на президента, но бяха пресрещнати от полицейските части, които предварително бяха поставили ограждения на няколко места по булеварда. По-рано властите предупредиха, че няма да позволят там да има протест и предложиха на недоволните да се съберат около Айфеловата кула, малко по-далече от центъра. Някои протестиращи пееха националния химн, а други носеха плакати с лозунги като \"Макрон - оставка\" и \"Макрон - убиец\". Колоната се отправи към Триумфалната арка, но полицейските кордони застанаха на пътя й. Тогава тълпата тръгна обратно към площад \"Конкорд\", където по-рано им беше категорично отказано до проведат митинга си. Полицаите известно време сдържаха протестната колона, но после бяха принудени да я изтласкат към средата на \"Шанз Елизе\", използвайки гранати със сълзотворен газ. Демонстрантите се опитаха да завият по две улици, водещи към Елисейския дворец, но и това не им бе позволено. Според префектурата до днешните сблъсъци се стигнало заради присъствието в челото на колоната на протестиращите на стотина души от крайната десница, които провокирали пазителите на реда, опитвайки се да съборят огражденията, съобщи Франс прес. Властите още вчера съобщиха, че днес в центъра на Париж са мобилизирани около 3000 полицаи, които да не допуснат ексцесии. Денис Якоб - генерален секретар на полицейския съюз \"Алтернативна полиция\", каза пред Ройтерс, че само в столицата се очаква да протестират около 30 000 души. \"Знаем, че сред тях са проникнали и ултрадесни, и ултралеви елементи. Може да се очакват и банди от предградията\", добави той. Вътрешният министър на Франция Кристоф Кастанер заяви вчера, че тези, които стоят зад протестите, трябва \"да поемат отговорност\" и да уведомяват полицията за акциите, както е предвидено по закон.", "date": "2018.11.24", "title": "Протестиращи затвориха \"Шанз Елизе\", полицията ги гони със сълзотворен газ (Снимки, видео)"}
{"url": "https://www.24chasa.bg/novini/article/7168098", "text": "При експлозия във фабрика за механично оборудване в район Дунфън в североизточната китайска провинция Цзилин загинаха двама души, а 57 са ранени, предадоха Асошиейтед прес и ТАСС, цитирайки местните власти. Според разследващите, взривили са се леснозапалими материали на площадка за отпадъци на територията на фабриката, предава БТА. Сринати са били 15 сгради, а други 355 са получили различна степен на повреди. Пожарникарите все още водят битка с огъня. Пострадалите са настанени в болница. На мястото на произшествието работи оперативна група, в която влизат представители на полицията, местната администрация и на компетентни надзорни органи. Започнало е следствие.", "date": "2018.11.24", "title": "Експлозия във фабрика в Китай, двама загинали и 57 ранени (Видео)"}
{"url": "https://www.24chasa.bg/novini/article/7168178", "text": "Министър-председателят Бойко Борисов ще участва в специалното заседание на Европейския съвет във формат по чл. 50 утре, 25 ноември, в Брюксел. Това съобщиха от правителствената пресслужба. Държавните и правителствени ръководители ще обсъдят проекта за споразумение за оттегляне на Обединеното кралство от Европейския съюз и проекта за политическа декларация, очертаваща рамката на бъдещите отношения между ЕС от една страна и Великобритания и Северна Ирландия - от друга. Проектът на Споразумението за оттегляне на Обединеното Кралство от ЕС съответства на интересите на България, тъй като гарантира максимално възможна приемственост и последователност в редица важни за страната ни области. Той дава възможност за своевременно адаптиране към новия режим на отношения, като гарантира спазването на правата на гражданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните, културните, образователните и др. връзки.", "date": "2018.11.24", "title": "Борисов ще участва утре в заседание за Брекзит в Брюксел"}
{"url": "https://www.24chasa.bg/novini/article/7167480", "text": "Марияна Николова стана част от правителството преди три дни, след като Народното събрание я избра да наследи на поста най-обсъждания човек в държавата Валери Симеонов. Понеже я посочи лично той, за нея се чуха какви ли не определения, главно обясняващи шеметната ѝ кариера до най-висшия ешелон на държавната администрация с външната ѝ привлекателност. В четвъртък - 24 часа след като тя пое щафетата, Симеонов каза пред медиите, че между него и нея “няма химия”. Той увери, че разчита на нея, понеже тя е изнесла не една битка в интерес на държавата, и то не само в неговия ресор. “24 часа” потърси хора, които са работили с новия вицепремиер в различните държавни институции през годините. Оказа се, че Николова притежава не само впечатляваща коса, но и хъс на биткаджия. Била е например представителят на държавата, на когото земеделското министерство възлага сложния казус със заменките - така наречената нерегламентирана държавна помощ, заради които Европейската комисия заведе наказателна процедура срещу България. Вследствие на работата ѝ в началото на 2013 г., малко преди премиерът Бойко Борисов да подаде оставка на първото си правителство, Когато гръмва скандалът със “семейството” в държавен фонд “Земеделие”, при който заради умишлено бавене на проекти по Програмата за селските райони са отстранени тогавашният директор Мирослав Николов и заместничката му Виолета Александрова, Марияна Николова участва в разплитането на злоупотребите. Казусите с практическа и правна стойност, разрешени в полза на държавата с нейно участие, не са един и два. “Всеки за мен е предизвикателство, а неговото решение - удовлетворение”, казва вицепремиерката. С работата си е допринесла и за ползи на потребителя. И не само. “Марияна Николова е изключителен професионалист. През нея мина много голяма част от законодателните промени - създадохме новия Закон за храните, вследствие на който бе основана Агенцията за храните, създадохме Закона за горите, променяхме поземлените закони”, сподели пред “24 часа” впечатленията си от Николова бившият земеделски министър от първото правителство на Бойко Борисов Мирослав Найденов. По негово време тя оглавява дирекция “Правно-нормативни дейности” в земеделското ведомство. “Марияна Николова не е труден характер, напротив - тя е комуникативен и разбран човек, с нея се работи качествено и леко. В нейната дирекция междуличностни проблеми не е имало, за разлика от други”, разказа още Найденов. Бившият земеделски министър е сигурен, че Николова ще се справи и на новата си позиция, макар че на нея Найденов се удивява какви щуротии се говорят за една семейна жена с две деца. Момичетата на новия вицепремиер - на 9 и на 16 години, са от брака ѝ, който датира от 2002 г. Мъжът на Николова работи във фирма с основна дейност производство на мебели. “Тя си разбира перфектно работата - не сме имали загубени дела и е държала всичко да е, както трябва. Знам, че ще се справи и занапред. Освен това тя е коректен човек”, казва за Николова бившият земеделски министър проф. Димитър Греков. Такива са и впечатленията на проф. Иван Станков, също ексминистър на земеделието и храните: “Изборът на вицепремиер е добър. Впечатлен съм колко качествен експерт е Марияна Николова. Освен това е напориста и с много идеи, някои от които дори са ме изненадвали като интересни решения.” “Николова е перфектен юрист и много добър човек, който винаги е бил отговорен към позицията и към задачите си”, казва за новото вице и изпълнителният директор на НЕК Петър Илиев. Той е работил с нея и в “Топлофикация”. И в двете дружества Николова е разплитала сериозни юридически казуси. Едно от най-големите предизвикателства пред жената вицепремиер по икономическата и демографската политика, която сама казва, че обича предизвикателствата, е фактът, че Николова ще води занапред органа, на който работодатели, синдикати и държава се събират, за да намерят пресечна точка - в интерес и на бизнеса, и на работната ръка. Като председател на тристранката тя ще има огромно предизвикателство по установяването на трудни, често невъзможни баланси. Николова споделя, че релаксира с разходки сред природата, с научаването на нови неща и с комуникацията с хората. Обича например, когато пътува, да влезе в магазинче в затънтено селище и да поговори с продавачката - да я пита как се живее тук, има ли работа, има ли млади хора и препитание. Вероятно заради това ѝ “хоби” - любопитството как живеят хората, едно от първите неща, които Марияна Николова обеща в парламента, е, че ще работи за преодоляването на дисбаланса в развитието на българските региони.", "date": "2018.11.24", "title": "Преди да стане вице, Марияна Николова бори горските заменки, ощетили държавата"}
{"url": "https://www.24chasa.bg/novini/article/7168188", "text": "Протестите са една демократична форма. Когато се заяви и е ясно кой стои зад протестите, те не представляват проблем за демократичните общества. Проблем е, когато се правят опити за блокиране на кръстовища, на пътища, с което се нарушават правата на хората, които се връщат от работа или пътуват със семействата си. Това каза Цветан Цветанов пред журналисти в Поморие.  За всички стана ясно, че в немалката си част протестите са добре организирани. Видяхме много политически лица, които днес предлагат своята \"визия за България\". Но ние не трябва да забравяме периодите, когато точно тези лица са имали възможността да оставят много тежко наследство и са имали възможността покажат какво могат да решават като политики. Днес безработицата е 5%, а минималната работна заплата е 510 лева, а от догодина тя ще бъде 560 лева, каза оше Цветанов.  Нашата цел е до края на мандата ни да имаме минимална работна заплата 650 лева. Когато Плевнелиев беше президент, неговата съпруга тогава не се възползваше от услугите на НСО. Спомняте ли си, когато Георги Първанов беше държавен глава, да е имало инцидент със Зорка Първанова? Това е въпрос на манталитет и на поведение. Смятам, че е несериозно да се обвинява ГЕРБ за тези инциденти, коментира Цветанов. НСО е пряко подчинено на Румен Радев. Няма как госпожа Радева да не е знаела какво се случва в ситуацията от преди няколко дни. Нека да търсим вината защо госпожа Радева е допуснала това да се случи и какво налага първата дама да използва тези светлинни сигнали, каза още Цветанов.", "date": "2018.11.24", "title": "Цветанов: Проблем е, когато протестите блокират пътища и пречат на граждани (Видео)"}
{"url": "https://www.24chasa.bg/novini/article/7160570", "text": "Няколко месеца преди Мишел и Барак Обама да напуснат Белия дом, официалният президентски фотограф Пит Соуза публикува прелюбопитни фотографии от техния живот в него. На няколко от тях се вижда как двамата се държат за ръце, как са допрели челата си или просто как очите им се срещат, греещи. Соуза твърди, че избраните от него 55 кадъра от общо над 2 милиона, направени за 8 години работа за Обама, показват истинското лице на президента. Фотографът не крие симпатиите си към бившия държавен глава на САЩ и съпругата му и в началото на мандата на Доналд Тръмп често пускаше техни снимки като коментар към някои недодялани постъпки на новите обитатели на Белия дом. Те красноречиво показваха каква хармония цари във взаимоотношенията между Мишел и Барак Обама и как при Мелания и Доналд Тръмп има някаква отчужденост. Преди дни излезе биографията на Мишел Обама, която за първи път хвърли светлина на какво се дължи успешният им брак. Досега широката публика смяташе, че връзката им се крепи на чудесна любовна история и добро стечение на обстоятелствата. Книгата обаче разкрива, че и те са имали своите трудни моменти, но са успели да ги преодолеят благодарение на семейни консултации при психотерапевт и дългогодишни усилия от страна и на двамата да зачитат чувствата си и да се подкрепят. “Знам, че има много млади двойки, които се карат и мислят, че нещо не е наред с тях. Искам да им кажа: също работят върху отношенията си. И ние търсим помощ, когато това е необходимо”, обясни бившата първа дама на САЩ в телевизионно интервю по повод премиерата на книгата. По думите ѝ семейната терапия е била един от начините да се научат да преодоляват разногласията си, които, както се разбра, не са били малко. Например Мишел никога не е била фен на политиката и първоначално не разбира желанието на Барак да се насочи към нея. Даже през 2004 г. му поставя условие да се откаже, ако изгуби изборите за Сената на САЩ. Той обаче ги печели и политическата му кариера е във възход. Когато решава да се кандидатира за президент, Мишел отново е против, но в крайна сметка се съгласява, защото знаела, че ще е отличен държавен глава. Първата сериозна криза в отношенията им е през 1996 г., когато Барак Обама е избран в Сената на Илинойс, а Мишел остава сама вкъщи, опитвайки се да забременее за първи път чрез инвитро. По това време се чувствалата “изгубена и самотна”, защото преживяла спонтанен аборт и смятала, че няма да може да се справи с болката. Освен това биологичният ѝ часовник отмервал последните години, в които може да забременее по естествен път. Когато става на 34 години, решава да се подложи на инвитро процедури. Така през 1998 и 2001 г. на бял свят се появяват двете им дъщери. Когато първото дете се ражда, Мишел е щастлива, но отново сама. Както пише в книгата си “бях майка на пълен работен ден със съпруг понякога”. Благодарение на терапиите обаче Това обаче не е било нито бързо, нито лесно. Първо трябвало да осъзнае, че щастието зависи от самата нея. След това съсредоточила усилията си да дава добър пример на своите дъщери. “Не исках да мислят, че животът започва, когато мъжът, глава на семейството, се прибира у дома. Ние не чакахме татко. Той имаше задача да ни догони”, казва Мишел. Според нея другото важно нещо за 26-годишния им брак е, че любовтта и страстта продължават да съществуват. Признанията на бившата първа дама на САЩ са чудесно потвърждение на появили се наскоро данни от задълбочено проучване на факторите за стабилни отношения. То е извършено от психолози от Амстердамския университет и показва, че ключови за здравите връзки са доброжелателността, която се свързва със способността да симпатизираш и помагаш, и доверието, но най-важното е партньорите да развиват чувство за общност. Второстепенни са политическите възгледи и житейските нагласи. За да стигне до тези заключения, екипът от учени е анализирал психологическите черти, благосъстоянието и нивото на удовлетвореност от взаимоотношенията на хиляди американски двойки, които са заедно от дълги години. Те са сравнявали сходството на партньорите по пет основни пункта – отвореност към опит, добросъвестност, екстровертност, доброжелателност и невротизъм. Когато и двамата партньори имат високо ниво на добросъвестност и доброжелателност и ниско ниво на невротизъм, те се чувстват щастливи и като цяло удволетворени от живота. Ако обаче имат перфектно съвпадение на някои от чертите, това не е полезно за връзката. Например, когато и двамата имат високо ниво на екстровертност, При фактор добросъвестност резултатите са сходни. Оказва се, че е много по-добре нивото на организираност и дисциплина на единия партньор да е по-високо. При сходство по отношение на доброжелателност се наблюдава положителен ефект. Според психолозите това не е изненадващо, защото способността на партньорите да се доверяват и симпатизират означава, че те чувстват опора един в друг, което е много важно за щастливите отношения. Същата е тенденцията и при фактор отвореност към опит, което учените обясняват с факта, че тази черта е свързана с мирогледа на човек и политическите му предпочитания. Ако партньорите демонстрират еднакво ниво на разбиране, то ще има по-малко конфликти между възгледи и действия, което допринася за по-голяма удовлетвореност от отношенията. До същия извод са стигнали и учени от Института по социални науки на Германия, съобщава Би Би Си. Те са интервюирали и наблюдавали в продължение на 5 години 5000 немски двойки. При тях също водещ фактор за стабилност на отношенията се е оказало сходство във възгледите. Проучване на Варшавския университет пък показва, че жените се чувстват по-щастливи, когато имат един и същ модел на ежедневна дейност със своите партньори. Обичат да правят секс по едно и също време, политическите им разбирания съвпадат, както и тези за независимост и свобода. Известният британски бракоразводен адвокат Джорджина Хамблин смята, че едно от основните правила за здрава връзка е партньорите да се занимават независимо с неща, които им доставят удоволствие. Това може да е хоби или друг вид преследване на мечта, но в никакъв случай не трябва да се поставят в положение половинката им да задоволява всички техни поребности. l Към дамите тя има съвет да си избират мъж, който би подкрепял професионалните им амбиции, тъй като в нейната практика се е натъквала на много съпрузи, които не могат да приемат успешната кариера на своите жени. По думите ѝ обратното също е вярно, макар и по-рядко, и затова най-добре е партньорите открито да говорят още в началото на връзката си как виждат развитието на хармонични отношения помежду си в контекста на своите служебни ангажименти. l “Много е важно постоянно да се помни, че никой в семейството не трябва да се чувства незначителен. Дори да сте сигурни, че работата ви е многократно по-важна от тази на вашата половинка, това не означава, че проблемите и притесненията ви са по-важни”, посочва Хамблин. l Според нея партньорите трябва да обсъждат нещата, които са им неприятни или ги дразнят, докато още се обичат. Самата тя, когато се ядоса на своя съпруг, винаги си повтаря поговорката “Поправи покрива, докато е още слънчево”, за да подреди мислите си. Много от клиентките ѝ обаче не го правят и например решават да подминат изневери на своите съпрузи само защото са обещали, че това повече няма да се случи. След това се сблъскват с много по-големи трудности при развод, когато любовницата например е забременяла. Затова адвокатката съветва причините за подобни грешки да се обсъждат навреме и наученото от тези разговори да не се използва като оръжие в бъдещи спорове. l “Лесно е да унищожиш всичко, когато емоциите се разпадат, но тези, които се опитват да постигнат високи стандарти, са щастливи”, смята Джорджина Хамблин. По думите ѝ много често хората стигат до тежки разводи, водени единствено от гняв към партньора. Затова е по-добре първо да отделят време и пари за психотерапия, вместо да плащат високи хонорари на бракоразводни адвокати с единствената идея да унизят своя съпруг или съпруга.", "date": "2018.11.24", "title": "Кои са важните неща за стабилна връзка"}
{"url": "https://www.24chasa.bg/novini/article/7167703", "text": "Русия и Италия се договориха да продължат активното си сътрудничество в борбата с тероризма и незаконния наркотрафик, съобщи руският външен министър Сергей Лавров след преговорите с италиански си колега Енцо Моавери-Миланези в Рим днес, предаде ТАСС. Двамата дадоха изявления пред журналисти след срещата. Първият руски дипломат е на двудневно посещение в италианската столица, предава БТА. Миланези посочи, че Италия високо цени подкрепата на Русия за конференцията за Либия, която се състоя тези дни в Палермо по италианска инициатива, и разчита на приноса на Москва за уреждането на положението в Либия. Русия участва на високо равнище на форума в Палермо, където е представена от своя премиер Дмитрий Медведев. Според Миланези Рим смята за реално провеждането на избори в Либия до началото на лятото на следващата година, макар че \"си даваме сметка за всички сложности\". \"Нашата цел е гарантирането на сигурност и стабилност на Либия, и тази цел се споделя от международната общност\", подчерта министърът. Лавров от своя страна отбеляза, че при търсенето на пътища за изход от либийската криза не трябва да се забравят причините, които са я породили. Според него \"всички беди на днешна Либия са свързани с агресията на НАТО и с най-грубото нарушаване на резолюциите на Съвета за сигурност на ООН\". Именно това \"хвърли този район в хаоса на междуособиците и даде тласък на бурен ръст на тероризма, на незаконната търговия с оръжие и . . . на безпрецедентна миграционна вълна, включително и към Европа\", каза той, цитиран от ТАСС. Лавров изрази мнение, че е контрапродуктивно да се слагат изкуствени срокове за един или друг етап в политическия процес. \"Преди всичко самите либийски играчи трябва да определят как ще живеят заедно в своята страна и след като постигнат такова взаимно разбирателство, вече ще може да се говори за демократични процедури и формиране на нови структури на властта\", подчерта руският външен министър. Засягайки остро актуалния въпрос за убийството на саудитския журналист Джамал Хашоги, Лавров оцени положително усилията на Рияд за разследване на убийството. \"Необходимо е то да бъде завършено възможно най-скоро. Ние отбелязваме, че саудитските власти провеждат това разследване, сътрудничат и с турските власти. Ще очакваме произнасянето на окончателна присъда\", отбеляза той. Лавров засегна и израелско-палестинския конфликт, като изтъкна, че Русия е готова да бъде домакин на среща между палестинците и Израел и да бъде посредник между тях, предаде Ройтерс.", "date": "2018.11.24", "title": "Лавров: Всички беди на днешна Либия са свързани с агресията на НАТО"}
{"url": "https://www.24chasa.bg/novini/article/7167706", "text": "Хиляди чехи протестираха в Прага, след като правителството оцеля от вот на недоверие, който имаше за цел да свали замесения в разследване за измама премиер Андрей Бабиш, предаде Ройтерс, цитирана от БТА. Резултатът от този вот бе очакван, тъй като по-рано тази седмица социалдемократите, които са коалиционен партньор на Бабиш, както и комунистите, заявиха, че няма да гласуват недоверие на премиера. Въпреки това хиляди души се включиха в протестите в историческия център на столицата, скандирайки \"Искаме честно правителство\" и други лозунги. Някои демонстранти носеха транспаранти с искане за оставка на Бабиш. Бабиш е разследван за измами с европейски субсидии за стопанство, което той прехвърлил на свои родини, в това число и на сина си Андрей Бабиш-младши. Неотдавна синът на Бабиш каза на репортери, че нарочно е бил държан в Крим, за да не бъде разпитван по случая с измамата. Бабиш отрича да е извършил нещо нередно и казва, че синът му е психически болен и че е бил в Крим доброволно. Социалдемократите, които имат петима министри в кабинета, се въздържаха при гласуването на вота на недоверие, след като напразно призоваха Бабиш да напусне поста и да предложи приемник от своята партия АНО.", "date": "2018.11.24", "title": "Хиляди чехи протестираха в Прага след неуспешния вот на недоверие към кабинета"}
{"url": "https://www.24chasa.bg/novini/article/7167708", "text": "Стрелба е открита тази нощ в близост до магазин в американски град Браунсвил, Флорида. Двама души са убити, а други двама - ранени. Това съобщи Маями Хералд, цитиран от  . Полицията в Маями съобщава, че изстрелите са били отправени към малка тълпа до „Хийт Фуд Март“ на 27-мо авеню. Магазинът се намира в близост до жилищен комплекс. Ранените са хоспитализирани. Полицията започна разследване на случая. Няма информация за задържани.", "date": "2018.11.24", "title": "Стрелба край магазин във Флорида, двама са убити (Видео)"}
{"url": "https://www.24chasa.bg/novini/article/7167712", "text": "Климатичните промени засягат околната среда и ще доведат до още повече бедствия като неотдавнашните горски пожари в Калифорния, се казва в правителствен доклад на САЩ, цитиран от Асошиейтед прес и ДПА. Пожарите, в които загинаха над 80 души, както и други природни бедствия като урагани, ще стават все по-чести и по-унищожителни в САЩ в резултат на климатичните промени, се казва в Четвъртата национална оценка на климата, която се изготвя на всеки няколко години по поръчение на Конгреса, предава БТА. В доклада се казва, че климатичните промени ще засегнат и земеделието, производството и употребата на енергия, земните и водните ресурси, транспорта и човешкото здраве и благосъстояние в САЩ. Докладът е написан от независими учени и служители на 13 федерални агенции. В него се отбелязва, че последните няколко години са поставили нови рекорди по опустошителни природни бедствия в САЩ, които са стрували близо 400 милиарда долара от 2015 г. насам. \"Затоплянето и засушаването допринасят за увеличаване на големите горски пожари в западната част на САЩ и в Аляска\", се казва в доклада. \"Климатичните промени създават растящи предизвикателства за човешкото здраве и качество на живот, икономиката и природните системи, които ни поддържат\", предупреждават авторите на доклада. Това включва влошаване на замърсяването на въздуха, което причинява сърдечни и дихателни заболявания, нарастване на заболяванията, предизвикани от насекоми, потенциал за увеличаване на смъртните случаи в периоди на горещи вълни и влошаването на алергиите. От 1900 г. средните температури в САЩ са се повишили с 1 градус по Целзий, като затоплянето е станало главно в последните десетилетия. Очаква се до края на века средните температури в страната да са по-високи с между 1,6 и 6,6 градуса по Целзий в зависимост от количествата отделени в атмосферата парникови газове, се предупреждава в доклада, който се позовава на множество изследвания. Над 90 процента от настоящото затопляне е причинено от човешка дейност. Без емисии парникови газове природните сили като промените в отделяната от Слънцето енергия всъщност биха леко охладили Земята, казват авторите на доклада.", "date": "2018.11.24", "title": "Доклад на САЩ: Промените в климата ще засегнат не само здравето ни, но и икономиката"}
{"url": "https://www.24chasa.bg/novini/article/7167714", "text": "Германските производители на оръжие доброволно са прекратили вече лицензирани оръжейни доставки за Саудитска Арабия заради убийството на журналиста Джамал Кашоги, съобщиха източници от бранша, цитирани от Ройтерс и БТА. Още не е ясно дали решението за замразяване на доставките ще остане в сила и след преразглеждането му към средата на януари. Не е ясно и дали компаниите ще поискат от германското правителство да отмени лицензите за износ. Един от източниците казва, че на фирмите не се полага обезщетение за пропуснатите ползи, освен ако правителството предприеме съответните стъпки за това. \"Компаниите се споразумяха да спрат засега доставките, но ситуацията може да промени, ако Саудитска Арабия започне да претендира за понесени щети от забавянето на доставките\", добавя източникът. Това замразяване на оръжейния износ за Рияд включва голям брой патрулни катери от частния корабостроител \"Люрсен\" в Бремен и четири радарни системи \"Кобра\", производство на консорциум от компаниите \"Талес\" от Франция, \"Локхийд Мартин\" от САЩ и европейската \"Еърбъс\" с немско участие. Списанието \"Шпигел\" писа, че замразените стоки са на стойност около 2,5 милиард евро. Не е известно също до каква степен замразяването ще се отрази на многонационалната програма за изтребителите \"Юрофайтър\", произвеждани от компании във Великобритания, Германия, Италия и Испания. Базираната в Лондон \"Би И Ей системс\" е спечелила търга на Саудитска Арабия за купуването на 48 нови самолета \"Юрофайтър Тайфун\", а около една трета от компонентите за този изтребител се изработват в Германия, отбеляза Ройтерс.", "date": "2018.11.24", "title": "Германия ще преразгледа след 2 месеца оръжейното ембарго върху Саудитска Арабия"}
{"url": "https://www.24chasa.bg/novini/article/7167716", "text": "Кметът на Тихуана обяви хуманитарна криза в граничния мексикански град и каза днес, че е помолил ООН да отпусне помощ за пристигналите там близо 5000 мигранти от Централна Америка, предаде Асошиейтед прес, цитирана от БТА. По думите на кмета Хуан Мануел Гастелум федералното правителство оказва недостатъчна помощ и той няма намерение да харчи от обществения ресурс на града за справяне със ситуацията. \"Нямаме достатъчната и необходима инфраструктура, за да се грижим подобаващо за тези хора и да им дадем сносно пространство\", каза той по радио \"Групо формула\". Повечето от мигрантите са настанени на градския стадион. През по-голямата част от маршрута си керванът с мигранти, потеглил от Хондурас в средата на октомври, срещаше добър прием в градовете, през които преминаваше. Но на тези места мигрантите престояваха най-много за по две нощи с изключение на столицата Мексико. В Тихуана обаче мигрантите, бягащи от насилието и мизерията по родните си места, искат да получат убежище в САЩ. Това означава, че вероятно те ще престоят в граничния град месеци наред, преди да имат възможност да разговарят с американски представител, поясни АП. Кметът се оплака, че в града са пристигнали 20 тона федерална помощ, но три четвърти от нея били материали за укрепване на границата и само 5 тона са от полза за мигрантите.", "date": "2018.11.24", "title": "Обявиха хуманитарна криза в Тихуана заради хилядите мигранти"}
{"url": "https://www.24chasa.bg/novini/article/7167729", "text": "Президентът на САЩ Доналд Тръмп заяви в Туитър, че е съвсем доволен от работата на финансовия министър Стивън Мнучин след твърдения за противното във в. \"Уолстрийт джърнал\", предадоха Франс прес и Ройтерс. \"Много съм щастлив и горд от работата, която върши финансовият министър Стивън Мнучин\", туитна Тръмп, цитиран от БТА. Според \"Уолстрийт джърнал\" Тръмп е недоволен, че Мнучин е назначил за шеф на Управлението за федерален резерв Джером Пауъл, чиято политика на повишаване на лихвените равнища може да застраши президентската кампания на Тръмп за изборите през 2020 г. Президентът упреква Мнучин и за смущенията на борсовите пазари и за скептицизма му към шоковите методи на Тръмп в търговските отношения, по-специално с Китай, пише \"Уолстрийт джърнал\", позовавайки се на анонимни източници. \"ЛЪЖЛИВИТЕ НОВИНИ обичат да пишат статии за обратното, цитирайки съмнителни източници или завистливи хора, но те не са верни. Те никога не искат мой коментар, защото това би унищожило твърдението им\", добави Тръмп. За разлика от повечето членове на правителството, Мнучин се е познавал с Доналд Тръмп от времето, когато и двамата са живеели в Ню Йорк. Президентът дори присъства на сватбата му миналата година. В. \"Уолстрийт джърнал\" е собственост на дългогодишния приятел и поддръжник на Тръмп Рупърт Мърдок и в свои редакционни статии често защитава политиката на президента, отбелязва АФП.", "date": "2018.11.24", "title": "Tръмп: Щастлив и горд съм от работата, която свърши Стивън Мнучин"}
{"url": "https://www.24chasa.bg/novini/article/7167731", "text": "Обществени активисти в Тунис призоваха за протести срещу убийството на саудитския журналист Джамал Хашоги, когато саудитският престолонаследник принц Мохамед бин Салман пристигне на посещение в Тунис следващата седмица, предаде Ройтерс, цитирана от БТА. Младият принц започна в четвъртък обиколка из няколко арабски страни, като първо пристигна в ОАЕ. Това е първото му посещение в чужбина след убийството на журналиста на 2 октомври в саудитското консулство в Истанбул, което рязко усложни отношенията на Саудитска Арабия със Запада и жестоко накърни имиджа на кралството по света. Мохамед бин Салман трябва да пристигне в Тунис на 27 ноември, съобщи говорител на тунизийския президент Бежи Каид Есебси, като добави, че принцът е \"добре дошъл в Тунис, като всички останали арабски братя\" и изтъкна важната роля на Саудитска Арабия в арабския свят. Активистите обаче настояха за протести пред президентския дворец в столичното предградие Картаген по време на посещението на саудитския гост във вторник. Местни журналисти, блогъри и правозащитници се обърнаха към група от 50 адвокати с искане да подадат възражение в съда срещу височайшето посещение. \"Кръвта на Хашоги още не е засъхнала, убиецът Бин Салман не е добре дошъл в Тунис - страна на демократичния преход\", каза председателят на синдиката на журналистите Неджи Бхури, цитиран от Ройтерс.", "date": "2018.11.24", "title": "Протестиращи в Тунис: Кръвта на Кашоги още не е засъхнала, Салман не е добре дошъл тук"}
{"url": "https://www.24chasa.bg/novini/article/7167571", "text": "Българска школа е спечелила над 350 медала за страната. Казва се “Артея” и през август празнува 10-годишен юбилей. Създателката ѝ Нели Димитрова разказва, че тя е извънучилищна школа, специализирана за работа с талантливи деца. “В началото започнах от нулата, като градих материална база с много символични средства и всичко беше само една идея и амбиция”, допълва тя. На практика тя е изградила името си върху постигнатите успехи на школата. а тази година развива таланта на близо 100 деца, макар екипът на “Артея” да е малък. Школата обучава деца от предучилищна възраст до кандидат-студенти, които разработват портфолиа за прием в университети. “Посещават ни ученици от 4-годишна възраст до 19-годишни, които са в академичния ни курс”, допълва Димитрова. Сред успехите на “Артея” тази година е ученичка приета да следва архитектура в Шанхай със стипендия от китайското посолство. Миналата година едно от децата е спечелило единствената за България стипендия да учи в Петербург и вече е втори курс в специалност “Архитектура”. Школата може да се похвали с много ученици, приети в елитни университети както у нас, така и в чужбина, в специалности, свързани с дизайн, архитектура и изкуство. Димитрова допълва, че една част от тях дори мислят да се върнат в България след завършването си. “Много се радвам за тях, защото на тяхната възраст не съм имала шанса да изляза навън и да видя света”, допълва още тя. “2 години поред школата е носител на суперзлатни медали на министъра на външните работи на Япония. Международни каталози са отпечатвани с наши снимки на корицата и на всички награди пише “България”. Така Димитрова определя успеха на “Артея”. Школата участва ежегодно в 4 японски конкурса, в които се включват около 70 държави. Рисунките там се журират за около половин година и обикновено има 10-20 медала за целия свят. “През 2015 г. за корица на каталога беше избрана рисунка на мое дете, а съревнованието беше световно”, допълва още тя. Всяка година школата участва в конкурс, който се организира в Македония от 30 години насам. Изпращат колекции – пакет от 20 рисунки, като всяка е оценена с медал. “Така 6 пъти сме получили “златна четка” за колекция”, казва Димитрова. Школата е завоювала медали в Полша, Чехия, Беларус, Китай и много други държави през годините. Димитрова разказва, че през целия си живот е учила за художник, а след това и за преподавател и винаги работата в сферата на изобразителното изкуство. Преди да открие “Артея”, е била директор в школа, която общината на Търговище е решила да преструктурира. Тогава решава да не влиза отново в сферата на държавното образование и открива своето творческо кътче “Артея”. Димитрова е работила като образователен експерт и казва, че работата с талантливи деца, които имат заложби в различни сфери, все още не е приоритет на българското образование, а политиката е насочена към отпадащи ученици и тези, които трудно се вписват. Никога не е обмисляла да замине за чужбина, останала в България преди всичко заради семейството си. “Това, което работя излиза от името на България. Ако бях заминала в чужбина, потенциалът ми щеше да е в интерес на друга страна, а аз не съм привърженик на тази идея. Щастлива съм, че съм работила тук досега”, казва Димитрова и допълва, че финансирането и е помогнало за подобряване на материалната база. “Искам помещението, в което работя, да е с добри условия, а материалите, които използваме, да са хубави. В ателието учениците рисуват върху коприна, стъкло и се работи само с висококачествени материали, до които в училище не могат да се докоснат, посочва тя. Получила персонално отношение от програмата “Smart lady”, насочена тъкмо към жени, които имат бизнес и имат нужда от финансова подкрепа. “Дадоха ми добри условия и направиха всичко възможно нещата да се случат. Докато на други места ми обясняваха как не може да стане това, което искам, Fibank направиха всичко възможно нещата да се случат”, разказва Димитрова. И допълва, че обича нещата да са точни и коректни, а точно такова отношение срещнала. “Благодарна съм на Fibank, че ми подаде ръка. Впечатлена съм, от прозорливостта на екипа на банката, че е разработил пакети за бизнес като моя, ако може изобщо да го нарека бизнес. Помислили са, че хора като нас също могат да имат нужда от допълнително финансиране“, казва Димитрова. Нейните амбиции сега са да разшири школата си с друг филиал извън Търговище.", "date": "2018.11.24", "title": "Нели Димитрова: Fibank ми подаде ръка, така ще успея да развия школата си"}
{"url": "https://www.24chasa.bg/novini/article/7167733", "text": "Русия сега е безспорно по-голяма заплаха за сигурността на Великобритания и съюзниците й от радикални ислямистки групировки като Ал Кайда и \"Ислямска държава\", заяви шефът на генералния щаб на британските сухопътни сили генерал Марк Карлтън-Смит в интервю за в. \"Дейли телеграф\", цитирано от ТАСС и БТА. Освен че представляват конвенционална военна заплаха, руснаците постоянно се стремят да подкопаят Запада с развиване на нови умения за водене на война в неконвенционални области като киберпространството и космоса, заявява Карлтън-Смит. \"Русия днес безспорно представлява далеч по-голяма заплаха за националната ни сигурност от заплахите, произтичащи от ислямски радикални групировки като Ал Кайда и ИД\", казва генералът в първото си интервю откакто през юни встъпи в новата си длъжност. Великобритания и съюзниците й не бива да стоят безучастни пред идващите от Русия заплахи и да ги оставят без отговор, заявява Карлтън-Смит. \"Най-важният отговор в обичайните видове въоръжение е да продължи укрепването на потенциала и съгласуваността на действията на НАТО\", казва той. Британският генерал реагира скептично към предложението на френския президент Еманюел Макрон за създаване на единни европейски въоръжени сили, както и към всяка друга инициатива, която по думите му би отслабила ефективността на НАТО. Опора на европейската сигурност е именно Северноатлантическият алианс, смята Карлтън-Смит.", "date": "2018.11.24", "title": "Британски висш военен: Русия е по-голяма заплаха за Лондон от „Ал Кайда” и ИДИЛ"}
{"url": "https://www.24chasa.bg/novini/article/7167735", "text": "„Благодарение на контрола приходите от винетки непрестанно се увеличават. През 2018 г. приходите от винетки са над 26 милиона повече сравнение с 2017 г.”. Това заяви в сутрешния блок на Нова телевизия инж. Дончо Атанасов, член на управителния съвет на Агенция „Пътна инфраструктура\". По думата му над 10 000 тежкотоварни автомобила преминават през страната на денонощие и те няма как да не закупят винетка. „По-сложно е с леките автомобили, особено когато на границата се натрупат огромен брой автомобили, както е гастербайтерския трафик за Турция и Близкия изток. През юли и август преминават около 3 млн. автомобила, натрупват се на границата и понякога преминаващите не закупуват винетки”, заяви инж. Атанасов. Това обаче нямало да е възможно с електронната винетка от новата година. „Опциите за закупуване на винетки са разширени, но същевременно и рестриктивните мерки са доста сериозни”, обясни инж. Атанасов. По думите му изненади с цените няма да има.", "date": "2018.11.24", "title": "Дончо Атанасов: Над 26 млн. лева повече са приходите от винетки за 2018 г."}
{"url": "https://www.24chasa.bg/novini/article/7167739", "text": "„Твоето тегло ще бъде около 33% от нормалното тук на Земята. Ще ти бъде много по-лесно да преминаваш например по стълби, защото ще тежиш много по-малко. Дори ще можеш да скочиш над един метър без никакъв проблем”, посочва Карл-Йохан как би изглеждал живота на Марс, предава  Именно заради по-слабата гравитация конструкциите могат да бъдат много по-елегантни и с много по-тесни основи. „Можем да използваме слой от повърхността на Марс като основа. Но също така има и воден лед на Марс, което означава, че бихме могли да строим и с лед. Ледът предпазва от радиация, така че в далечно бъдеще ние ще можем да живеем под небе от лед”, обяснява младият архитект. Прозорците обаче ще са малки, „защото стъклото е уязвима част, през която радиацията може да премине”. Тя не е единственият проблем: „На Марс има много прашни бури, които покриват цялата планета. Те са като пясъчни бури, които изпълват цялата атмосфера. Около 99 процента от светлината е блокирана, затова се опитваме да създадем и нови начини за добиване на енергия”. Колко сме близо до отиване на Марс? „Всяко ново поколение, което се интересува от това казва: \"Ние ще бъдем тези, които ще стъпят на Марс, но все още никой не е бил там. Сега се разработват нови ракети и очаквам, че точно по времето на нашето поколение хора ще могат да отидат на Марс и ние ще започнем да строим домовете си там”.", "date": "2018.11.24", "title": "Космически архитект: На Марс може да живеем под небе от лед"}
{"url": "https://www.24chasa.bg/novini/article/7167754", "text": "„Работим за това България да запази своето стратегическо място на газовата карта на Европа”, заяви в предаването „Събуди се” на Нова тв енергийният министър Теменужка Петкова. „Това може да стане, ако предприемем адекватни действия към промените, които се извършват около нас, проектите, които се реализират, и да направим така, че тези големи енергийни проекти да не заобиколят България. До голяма степен това зависи от нас”, допълни Петкова. Целта на правителството, по думите й, е България да има поне 3 различни източника за доставка на природен газ. Петкова коментира и информацията в руски медии, че „Газпром” е взел решение за маршрута на втората тръба от „Турски поток” и той ще минава през България. „Трябва да изчакаме официалната информация от колегите от „Газпром”. Но сме готови за реализацията на един такъв проект”, заяви Петкова. Тя припомни, че темата е била поставена и по време на визитата на премиера Борисов в Москва. Петкова обясни, че предварителните анализи сочат, че инвестицията би била приблизително 2,6 милиарда. „Ако бъде реализиран такъв проект, ще имаме печалба за 20 години над 4,3 милиарда лева. Имаме желание „Турски поток” да носи приходи дълги години\", заяви енергийният министър. Министър Петкова не се ангажира с конкретен отговор ще се строи ли АЕЦ \"Белене\", но припомни, че е възможно сред 2030 г. да изпитваме остра нужда от ел. енергия. Тя успокои, че според европейски оценки районът е сред един от най-безопазните сеизмично. Отрече да има проблеми с извозване на ядреното гориво, за което има стриктни договори.", "date": "2018.11.24", "title": "Теменужка Петкова: Готови сме за реализацията на проект като „Турски поток”"}
{"url": "https://www.24chasa.bg/novini/article/7167758", "text": "Окръжният съд в Добрич наложи мярка за неотклонение „задържане под стража“ на 56-годишния Иван Ж., разследван за извършено убийство. Той е привлечен като обвиняем по досъдебно производство на Първо районно управление на МВР – Добрич, за това, че на 31 октомври т.г. във вилна зона „Лозята“, по пътя Добрич - село Богдан, умишлено умъртвил мъж от Добрич. Жертвата на разследваното престъпление е 59-годишният Румен Райчев, който е бил в неизвестност от 31 октомври и обявен за издирване след сигнал на близките му. На 19 ноември т.г. тялото на издирвания е намерено до изоставен автомобил във вилна зона „Лозята“. Окръжният съд прецени, че към настоящия момент е налице обосновано подозрение за съпричастност на обвиняемия към извършеното тежко умишлено престъпление, за което се предвижда наказание лишаване от свобода от 10 до 20 години. Съдът счете, че неналагането на най-тежката мярка за процесуална принуда би довело до реалната опасност мъжът да се укрие или да извърши друго престъпление.Постановеният съдебен акт подлежи на обжалване и протест пред Апелативен съд - Варна в тридневен срок. Според разследващи, Иван Ж. и Румен Райчев са се познавали. Иван буквално е скачал върху него докато му раздроби ребрата , добавят те. Румен е убит в първия ден на изчезването си - 31 октомври.", "date": "2018.11.24", "title": "Оставиха в ареста заподозрения за убийството на изчезналия преди месец добричлия"}
{"url": "https://www.24chasa.bg/novini/article/7167763", "text": "Когато направихме коалицията, си говорехме, че трябва да избегнем това, което се случи с Реформаторския блок. Надминахме ги по безсмислени скандали, но продължаваме да създаваме смислени за държавата неща. Това каза Ангел Джамбазки от ВМРО в студиото на \"Денят започва с Георги Любенов\" по  Според Джамбазки темата за българите в чужбина е сред най-болните за патриотите. По думите му грешките в поведението трябва да се поправят час по-скоро. Той каза, че негова кандидатура за евроизборите ще бъде обсъдена най-напред в местната структура на ВМРО. По думите му \"Обединени патриоти\" трябва да се явят заедно на евроизборите. Ние трябва да сме съмишленици и да се борим да направим нещата, които трябва да бъдат свършени, каза Джамбазки. Според него Сидеров никога не е казвал, че иска да води листата за евроизборите. Джамбазки предложи вътрешни избори, в която гражданите да подредят листата.", "date": "2018.11.24", "title": "Джамбазки: \"Обединени патриоти\" трябва да се явят заедно на евроизборите"}
{"url": "https://www.24chasa.bg/novini/article/7167746", "text": "Присъдата, която постанови СГС по делото \"Алабин\", ме изненада - по делото имаше доказателства, които сочеха към виновно поведение на подсъдимите. Това каза адв. Eмил Милев - защитник на семейството на загиналата Петрина Христова - в сутрешния блок на  . Той добави, че майката на Петрина се е простила с илюзията, че може да очаква някакво правосъдие от държавата. Имам над 30 подадени жалби по това дело, каза Милев. Местопроизшествието трябваше да бъде запазено, допълни адвокатът. Не мога да кажа кога свидетелят по делото Николай Александров казва истината. Веднъж е разпитван от разследващите органи, един път разпитван от съдия във фазата на досъдебното производство, разпитан е в съдебното заседание. Сега съдът трябва да прецени кои показания да кредитира, съдът трябва да приеме дали Александров е излъгал в досъдебната или в съдебната фаза. Той е казал факти, които трудно могат да бъдат опровергани от останалите доказателства по делото. Явно с оправдателната присъда съдът е приел, че Александров е излъгал в досъдебната фаза. За това наказанието е 5 години лишаване от свобода, каза Милев. Той не е съгласен че е имало изобщо някакъв медиен натиск - каквито и коментари да е имало, те са били след присъдата. В отговор на въпрос има ли очаквания, че Софийският апелативен съд ще постанови друга присъда Милев каза, че след 3 години делото ще бъде прекратено по давност и дори лицата да бъдат признати за виновни, няма да носят наказателна отговорност.", "date": "2018.11.24", "title": "Адвокат по делото \"Алабин\": След 3 г. процесът ще бъде прекратен по давност"}
{"url": "https://www.24chasa.bg/novini/article/7167773", "text": "Демократите в комисията за разузнаването на Камарата на представителите на САЩ ще проучат отговора на президента Тръмп на убийството на саудитския журналист Джамал Кашоги като част от разследване на връзките между САЩ и Саудитска Арабия, заяви следващият председател на комисията Адам Шиф, цитиран от Ройтерс и БТА. Шиф в момента е най-високопоставеният представител на демократите в тази комисия и най-вероятно ще я оглави от януари, когато започне работа новият състав на долната камара на Конгреса, в която партията му спечели мнозинство на изборите от 6 ноември. Комисията ще разследва оценката на американското разузнаване на убийството на Кашоги, войната в Йемен, стабилността на саудитското кралско семейство и отношението на Рияд към вътрешнополитическите критици и медиите му, каза Шиф за в. \"Вашингтон пост\". Тръмп отхвърли оценката на ЦРУ, че убийството на Кашоги е извършено по пряка заповед на саудитския принц престолонаследник Мохамед бин Салман, който е фактическият управник на Саудитска Арабия. Шиф заяви, че комисията ще проучи данните на ЦРУ, както и дали личните финансови отношения на Тръмп със саудитците са повлияли на реакцията му на случая като президент. \"Ако чуждестранните инвестиции във фирми на Тръмп влияят на политиката на САЩ по начин, който е в разрез с интересите ни, ние трябва да го знаем\", каза Шиф. Тръмп защитава благосклонната си позиция към Саудитска Арабия с американските оръжейни сделки с Рияд и стратегията на САЩ към Иран.", "date": "2018.11.24", "title": "Демократите в САЩ: Ще разследваме реакцията на Тръмп за убийството на Кашоги"}
{"url": "https://www.24chasa.bg/novini/article/7167776", "text": "В Турция се състоя официалната церемония по приключването на строителството на морския участък на газопровода „Турски поток“. В специалната церемония по този повод, която се състоя през седмицата, взеха участие руският и турският президенти Владимир Путин и Реджеб Ердоган. Събитието предизвика множество коментари като „Исторически ден за мегапроекта“ и „Турция се превръща в ключова връзка с Източна и Югоизточна Европа“, предава  . Увеличаващото се население и икономическите ѝ потребности превръщат Турция в един от най-бързо нарастващите потребители на енергия в света. Същевременно страната е бедна на въглеводородни горива и се налага чрез внос да задоволява над 75% от енергийните си нужди. Годишно Турция консумира над 53 млрд. куб. м. природен газ. 80% от доставките на синьо гориво се осъществяват по тръбопроводи, останалите 20 на сто са втечнен газ, който пристига със специални танкери. Между 50-55% от общото количество газ идва от Русия. Далеч назад са вторият основен доставчик Иран със 17%, Азербайджан с 12 на сто и Алжир с 8 на сто от турския газов пазар. Експертите Синан Юлген и Митат Челикпала пишат, че основните цели на турската стратегия са да гарантира енергийната си сигурност чрез разнообразни доставчици и маршрути. Второ - да увеличи геополитическата си значимост чрез привличане на различни енергийни инфраструктурни проекти. Според техните оценки директните ползи за Турция от проекта „Турски поток“ ще бъдат над 150 млн. долара, а ако към тази сума се включат и непреките ползи - над 300 млн. долара. В речта си на церемонията по завършване на морския участък на „Турски поток“ президентът Ердоган посочи, че газопроводът гарантира енергийната сигурност на западни турски градове като Истанбул, Измир, Бурса, Коджаели. Именно в районите около Мраморно море е съсредоточен лъвският дял от турските промишлени мощности. Това е и икономически най-развитият, заможен и гъстонаселен край на страната. Турски експерти отбелязват, че „Турски поток“ задълбочава съществуващата между Русия и Турция своеобразна взаимозависимост. Анализаторът Сечкин Кьостем посочва, че с получаваните от Москва над 29 млрд. куб. метра газ годишно, Турция е вторият най-вторият най-голям пазар на руски газ след Германия. Същевременно годишните приходи за Москва от износа на суровината за Турция са над 15 млрд. щатски долара - повече от целия руски оръжеен експорт. Турските наблюдатели също така посочват, че турските инвестиции в Русия са разпределени в различни отрасли, докато руските инвестиции в Турция са концентрирани в стратегически проекти, например газопровода „Турски поток“ и АЕЦ „Аккую“.", "date": "2018.11.24", "title": "Експерти: Ползите за Анкара от \"Турски поток\" ще бъдат над 150 милиона долара"}
{"url": "https://www.24chasa.bg/novini/article/7167514", "text": "Най-безсмисленият пост в българското държавно управление е този на заместник министър-председателя, или както е по-известен - на вицепремиера. Това е просто министър с по-висока заплата, но често пъти без истинска работа, т.е. не води министерство. И, както е модерно в най-новата ни политика, особено в последните две правителства на Бойко Борисов, постът вицепремиер служи за удовлетворяване на властовите претенции на коалиционните партньори. Както един министър от ГЕРБ обобщи по случай смяната на Валери Симеонов с Марияна Николова и какво налага запазването на този вицепремиерски пост: За разлика от вицепрезидента, който все пак може да се надява, че някой ден ще поеме поста вместо титуляря, вицепремиерът не може да се надява на нищо. Уж има за задача да координира работата на част от министрите, но реално това се върши от министър-председателя. И така, единствената роля на вицепремиера е да е и.д. премиер за няколко часа, най-много два дни, когато министър-председателят отсъства от страната. Но дори тогава правата му са да води заседанията на Министерския съвет и нищо повече. Постът на вицепремиера е създаден след 1944 г. по съветски образец. И тогава служи за удоволетворяване на властовите амбиции на членове на ръководството на БКП, чието влияние не е толкова голямо, че да заслужават най-високата позиция в управлението. Или пък за поставяне на партиен надзорник на министър-председателя. В интерес на истината постът на заместник министър-председател съществува и в още доста държави. Такива имат и в Канада, и в Австралия, и в Китай, че дори Германия има вицеканцлер. За разлика от българската система, където то в повечето от другите държави са по един. С функцията да заместват премиера или пък канцлера при негови отсъствия от страната и да упражняват властта. За безсмислието на поста вицепремиер в България говори и фактът, че никога от този пост не е произвеждан премиер. В българската история няма нито един случай заместник да е станал впоследствие министър-председател. Често пъти обаче вицетата се оказват най-подходящата жертва, за да бъде успокоено общественото напрежение. Като например при голямата рокада в правителството на Иван Костов през 1999 г., когато наведнъж бяха уволнени тримата вицепремиери Евгений Бакърджиев, Александър Божков и Веселин Методиев. Без никакви обяснения. От сряда в тази редица се нареди и Валери Симеонов. Той изкара на поста заместник министър-председател 566 дни - от 4 май 2017 до 21 ноември 2018 г. И със сигурност може да бъде нареден начело на класацията на шумните и колоритни вицепремиери, които България е имала. Валери Симеонов успя да запълни всеки от своите 566 дни на поста с акция, вдигане на шум или установяване на звука на тишината в морските курорти, строеж на гранични огради и откриването на гранични тоалетни. И макар и много синтезиран, дори неговият отчет на успехите успя да запълни половината от 10-те минути, с които на 16 ноември вечерта сам обяви, че подава оставка като вицепремиер. Строежът на граничната ограда с Турция, правителственото решение за втори лифт на Банско, укротяването на циганските бунтове в Асеновград и пловдивската Шекер махала, улесняването на достъпа на етнически българи от Украйна и Молдова до трудовия пазар в България, пускането на самолетна линия до Одеса, осуетяване възможността БСП да си вземе паметника на Бузлуджа и още 700 декара на върха, акциите срещу дискотеките в Слънчев бряг и, разбира се, водоснабдяването на ГКПП Калотина, бяха постиженията като вицепремиер, които Симеонов изброи. Въпреки че последното, случило се през ноември 2017 г. събитие, след като Симеонов се снима в новите тоалетни на граничния пункт със Сърбия. Още от първите си дни на поста Симеонов подхвана тежка битка със соцдепутатката и разследваща журналистка Елена Йончева. Като дори искаше да я обвини в национално предателство и застрашаване на националната сигурност. Именно заради постоянните снимки на Йончева с подкопаната от дъждовете гранична ограда, срязани мрежи и дори заловени лично от нея бежанци, Симеонов прокара решение на Министерския съвет, с което обяви граничната ограда за обект на националната сигурност и забрани всякакъв достъп до нея. А Йончева я даде на прокуратурата, която след 5 месеца проверки не видя основания в сигнала на Симеонов. Междувременно вицепремиерът наемаше хеликоптери от военните, за да разхожда журналисти покрай оградата и да им разказва и показва колко е хубава и прекрасна. А разкритията на Йончева, които накрая тя обобщи във филм, окачестви като “политическа пропаганда” в духа на “Работническо дело”. По тях и проверки на ДАНС обаче прокуратурата образува разследване. Това, което не може да му бъде отречено на Валери Симеонов, е, че Дори когато трябва пряко да обвини премиера Бойко Борисов, че го саботира за прокарването на правителствено решение за втория лифт на Банско и разширяване на ски зоната в Пирин. Най-характерното качество на Симеонов като вицепремиер обаче е това, че не знае да си държи езика зад зъбите. Показа го още в първите дни на правителството, когато реши смело да коментира появилите се снимки на патриотични депутати и зам.-министри с вдигнати за хитлеристки поздрав ръце. Но коментарът му бе със съдържателното, че сигурно и той имал шегаджийски снимки от Бухенвалд. Което, от една страна, е възмутително, от друга, вероятно приемливо и очаквано за човек, който през 2015 г. от трибуната на парламента нарече циганите “озверели човекоподобни”, а циганките обиди, че имали инстинкти на “улични кучки”. По абсолютно същия цветист начин Симеонов започна и битките си с шума по черноморските курорти още в първото си лято като вицепремиер. Обикаляше дискотеките в Слънчев бряг с шумомер, конфискуваше уредби, кълнеше министърката на туризма Николина Ангелкова под път и над път. И повтаряше мантрата, че морето е дадено на мутри и мафиоти. В интерес на истината, Симеонов успя в борбата си с шума. Със сигурност през лятото на 2018 г. записа победа, като затвори част от заведенията в курорта Слънчев бряг. Всъщност конфликтът на Симеонов с Ангелкова е вероятно единственият, който така и не можа да бъде туширан нито от “синята каска” Красимир Каракачанов, нито от премиера Бойко Борисов. Вицепремиерът постоянно скачаше с кубинките в ресора на Ангелкова, променяше закони, правеше акции и накрая двамата успяха да постигнат ситуация, при която морският сезон бе на ръба на провала заради блокираното отдаване на плажовете под наем и концесия. След като първо Симеонов прокара законови промени, а след това Ангелкова и ГЕРБ му ги смениха чрез поправка на друг закон. Преди да се нахвърли на майките на деца с увреждания обаче, Симеонов имаше доста други странни битки. Като примерно заплахата към водещия на сутрешния блок на Нова телевизия Виктор Николаев. “Вижте, колежката ви беше тук, а ето, останахте си сам”, отвърна вицепремиерът на въпрос в студиото на “Нова”, след като дни по-рано от екран бе свалена ководещата на Николаев Анна Цолова. Което моментално бе възприето като заплаха от всички. пред Министерския съвет. А вицепремиерът прекали, като на бланка на Министерския съвет изпрати ултиматум до трите национални телевизии да му се извинят. Ефектът бе такъв, че за дълго време в правителствената пресслужба бе въведен специален контрол кой може да пуска съобщения с герба, а за кабинета на Симеонов бе въведена специална бланка. Доста по-сериозни проблеми успя да предизвика Симеонов в началото на българското председателство на ЕС. Като се нахвърли върху германската зелена евродепутатка Ска Келер, която си позволи да задава доста директни въпроси на премиера Бойко Борисов в Европейския парламент. А след това се включи в протестите на българските зелени срещу разширяването на ски зоната в Банско и прокарването на магистрала “Струма” през Кресненското дефиле, което според Симеонов било “вечерно софийско шляене”. “Коя е тази нагла и самонадеяна особа, която си позволява да иска оставка на български министър и промяна на решението на суверенното българско правителство? От височината на кое минаре завършилата университета “Шабанчъ” в Истанбул Ска (що за име!?) раздава правосъдие в чужда държава със самочувствието на добре платен командирован сюнетчия? Докога на покрилата се с позорна слава зелена активистка ще се позволява да дава оценки на българските институции?”, избухна тогава Симеонов с позиция на партията си НФСБ. “Външното министерство трябва да обяви Келер за персона нон грата и същата да бъде експулсирана с камионетка до Капъкуле – смятаме, че разходите за самолетен билет биха били неоправдани. “В случай на нужда НФСБ ще предостави с удоволствие безплатен партиен транспорт”, призоваваше още позицията, която предизвика основателни питания в Европа и България това позиция на българското правителство ли е. А самата Ска Келер отвърна предизвикателно: “Ако иска да ме изгони, нека дойде и да го направи!”. По същия начин Симеонов скочи и на омбудсманката Мая Манолова, като я изгони от заседание на тристранката, защото не била поискала предварително неговото разрешение да присъства. бе един от жлъчните коментари по негов адрес, отправен от зам.-председателя на депутатите от ДПС Йордан Цонев. Което не е особено честно, защото Симеонов всъщност е много последователен в политиката и поведението си. А той започна още през 2005 г., когато с Волен Сидеров създадоха “Атака”. Тогава Сидеров стана депутат, а Симеонов - негов наместник на партията в Бургас, година по-късно и кум на сватбата му с Капка Георгиева. През 2007 г. Симеонов вече имаше внушителна група в общинския съвет на Бургас и без неговите гласове трудно се вземат важни решения за града. Осъзнал значимостта си и с подкрепата на ГЕРБ Симеонов пое местния парламент. Начело на общинския съвет изкарва безоблачно година и половина - ГЕРБ и “Атака” са бетонно мнозинство и демонстрират добри отношения на различни нива. Но заради една изоставена баничарница, която се планираше да стане мюсюлмански молитвен дом в кв. “Меден рудник”, Симеонов реагира бурно и разтури коалицията с ГЕРБ, напусна и поста председател на общинския съвет. През 2009 г. драматично се раздели и с Волен Сидеров, подразнен от думите му за “безусловна подкрепа” на правителството на ГЕРБ, и мина в опозиция в Бургас. Скъсали дружбата си със Сидеров, впоследствие двамата превръщаха всяко посещение на Волен в Бургас в кошмарно преживяване. Кулминацията бе през лятото на 2013 г., когато Сидеров и свитата му бяха засечени от хора на СКАТ на бензиностанция в града, където се стигна до сблъсъци. Телевизионният екип на Симеонов подаде жалба до прокуратурата, а на свой ред Волен отвърна с куп сигнали до различни институции срещу медията на бившия си съратник. През 2011 г. Симеонов учреди НФСБ, но не успя да пробие в парламента от първия път. Политическото начало на Валери Симеонов обаче е още от времето на СДС. В зората на демокрацията той е седесар и лидер на “Подкрепа” в металургичния комбинат “Промет” край Дебелт. По-стари седесари си спомнят, че в определен период е имал дори амбиции да оглави партията в Бургас. По това време СКАТ още я няма, но Валери Симеонов е навлязъл в частния бизнес с фирма за монтаж на таксиметрови апарати. Кабеларката се появява през 1992 г. и в нея Симеонов насочва цялата си енергия. Първоначално е в добри отношения с тогавашния кмет Йоан Костадинов (БСП), но с всеки следващ мандат атаките срещу него се засилват. В СКАТ дава трибуна на най-пиперливите езици и неформали в Бургас, които по-късно вкарва в партията и прави общински съветници. С двама от тях - Ангел Божидаров, а наскоро и с Георги Дражев, които водеха собствено предаване, с лекота се раздели и ги отлюспи от НФСБ. В Бургас рядко се появява на публични места, с изключение на годишнините на Левски и Ботев, на които по традиция сподвижниците му поднасят венци отделно от официалните церемонии. През лятото Симеонов може да бъде видян в Морската градина на Бургас да разхожда майка си в инвалидна количка. Затова и поддръжниците му обясняват, че думите към майките на деца с увреждания, които по ирония на съдбата го върнаха на депутатската банка, не са казани с умисъл от него. Независимо дали Симеонов е оставил следа като вицепремиер, или по-скоро беше трън в петата на рейтинга на правителството и Бойко Борисов, сигурно е, че още не е чул финалния сигнал. И както сам предупреди, рано е противниците му да се радват. Общо 67 вицепремиери е имала България от началото на прехода насам. От тях обаче само 15 са жени, като статистиката включва и избраната преди дни Марияна Николова. Повечето дами са вицепремиери без портфейл. и в двете правителства на Андрей Луканов през 1990 г. Ананиева беше и депутат във ВНС, оглавяваше Центъра за икономически и политологически изследвания към НС на БСП, а днес е пенсионер. До сегашното правителство Ананиева държеше с двата си мандата рекорда сред вицепремиерките. Измести я настоящата Екатерина Захариева, която е на поста за трети път. Първо бе в служебния кабинет на Марин Райков, а след това и на Георги Близнашки. И в двата колежка ѝ бе Илияна Цанова - днес зам.-шеф на инвестиционния фонд на ЕС. Всъщност превес на жените като свои заместници в правителството дават именно служебните премиери. При Марин Райков например и трите вицета са само жени. Освен Захариева и Цанова тук е и Деяна Костадинова, която бе и социален министър. Днес тя е постоянен представител на България към службата на ООН и други организации в Женева. Дългогодишната преподавателка по финанси в УНСС Христина Вучева е била вицепремиер и министър на финансите в служебния кабинет на Ренета Инджова. Третата жена вице в най-новата ни история е Лидия Шулева. През 2001 г. тя влиза в кабинета “Сакскобургготски” първо като вице и социален министър, а с промените в кабинета 2 години по-късно поема икономиката. В началото на 2005 г. обаче подава оставка след скандал между НДСВ и ДПС заради приватизацията на “Булгартабак” (взел главата и на тогавашния шеф на НС Огнян Герджиков). Днес Шулева е в изцяло ново поприще - занимава се с коучинг. Често вицетата стават такива заради партийната квота. Като Емел Етем в кабинета “Станишев” през 2005 г. Той бе на тройната коалция, затова всяка от партиите партньори - БСП, ДПС и НДСВ, имаше свое вице. ДПС излъчи Етем, а за да не е без ресор, - на бедствията и авариите. Което бе закрито веднага след смяната на тройната коалиция. Днес Емел Етем е далеч от медийните прожектори, но все още много активна в партията. При ремонта на същото правителство като вице влезе и Меглена Плугчиева с ресор еврофондове. Няколко години по-късно такъв пост бе даден и на реформаторката Меглена Кунева във втория кабинет на Бойко Борисов. Отговаряше за координацията на европейските политики. Днес Кунева продължава да работи за европейската идея, но вече предимно от Страсбург. Вице при “Борисов 2” беше и Румяна Бъчварова. Тя първо беше отговорник за администрацията без министерство, после оглави и МВР, а в момента е шеф на кабинета на премиера Борисов. В кабинета “Орешарски” вицепремиерките бяха две. Зинаида Златанова бе и правосъден министър, а Даниела Бобева отговаряше за икономическото развитие. В служебното правителство на Огнян Герджиков за средствата от ЕС отговаряше Малина Крумова, но като вице без портфейл. В този кабинет новоизбраният президент Румен Радев прати един от най-верните членове на предизборния си екип - червената Деница Златева. Като вице тя отговаряше за подготовката на българското председателство. Борисов ѝ предложи да запази поста и в неговия трети кабинет, но Златева отказа. Заради лоялността ѝ соцлидерката Корнелия Нинова я направи зам.-шеф на партията, очаква се тя да води и червената листа за евроизборите. Освен не правещи нищо или откровени издънки, вицепремиерите понякога са и звездите на правителствата. Александър Божков беше министър на икономиката и вицепремиер първо при Софиянски, след това при Костов. На Ал Бож му лепнаха неприятен прякор, който следващите години и проверки, включително съдебни, не потвърдиха. Според мнозина именно очернянето му е довело до онкологичното заболяване, от почина едва на 58 г. В последните си години той разтоварваше с предаване “Музика за душата” по Дарик радио. Второто вице на Софиянски - правосъдният министър Хараламби Анчев, остана по-далеч от прожекторите, но за сметка на това се радва на добър бизнес и до днес. Той е шеф на Българската холдингова компания и собственик на хотели. Евгений Бакърджиев, който изкара половината мандат на Костов като вицепремиер и строителен министър и остана в историята като взривителя на мавзолея, имал добър бизнес днес. Симеон Дянков, който сам си сложи прякора Брад Пит, но с очила, бе вицепремиер и финансов министър в първото правителство на Бойко Борисов. Той подаде оставка дни преди да си отиде целият кабинет. А в момента Дянков дели времето си между Вашингтон, където живее семейството му, и Лондон, където е професор в London School of Economics. Пише и книги, някои от които издадени и в България. Поразяващата уста, както мнозина наричат Румен Гечев, бе вицепремиер На Жан Виденов от 1995 до 1997 г. От 2013 г. досега той е депутат от БСП и много често с острите си въпроси поставя управляващите в неловка ситуация. Червеният Костадин Паскалев пък бе вицепремиер и регионален министър в кабинета на царя. Бе взет “назаем” от БСП, но издържа само година и в края на 2002 г. хвърли оставка. Той отказа да подпише проектобюджета за 2003 г. Николай Василев бе вицепремиер само един мандат, но пък с два ресора. В кабинета “Сакскобургготски” той първо бе министър на икономиката, а след промените през 2003 г. - на транспорта и съобщенията. Царистът е един от малкото министри, сменили толкова ресори. Той влезе от квотата на НДСВ и кабинета на тройната коалиция, но вече като отговорник за държавната администрация. След излизането си от властта създаде фирма за управление на активи.", "date": "2018.11.24", "title": "Шумните 566 дни на един вицепремиер"}
{"url": "https://www.24chasa.bg/novini/article/7167801", "text": "Властите на френската столица се готвят за предвидените за днес протести на \"жълтите жилетки\" - движението, което се бори срещу повишаването на цените на горивата, съобщи ДПА. Преди една седмица в организираните главно чрез социалните мрежи демонстрации в цяла Франция се включиха около 283 000 души. В следващите дни на различни места имаше отделни по-малки протестни акции, включително блокиране на магистрали и складове с гориво, предава БТА. Вътрешният министър на Франция Кристоф Кастанер заяви вчера, че тези, които стоят зад протестите, трябва \"да поемат отговорност\" и да уведомяват полицията за акциите, както е предвидено по закон. Някои от призивите, разпространявани чрез социалните мрежи, приканват демонстрантите да се съберат днес на централния парижки площад \"Конкорд\", недалеч от Елисейския дворец. Властите предупредиха, че няма да позволят там да има протест и предложиха на недоволните да се съберат в зелените площи около Айфеловата кула, малко по-далеч от центъра. Според телевизия Бе Еф Ем, имайки предвид очакваните демонстрации, за поддържане на реда ще бъдат разположени около 3000 полицаи и жандармеристи. Туристическата забележителност на френската столица – Айфеловата кула ще бъде затворена днес заради протестите на „жълтите жилетки”. Това става ясно от официалната страница на архитектурният монумент и от съобщение в „Фейсбук”, предава Би Ти Ви. Правителството на президента Еманюел Макрон, явно изненадано от мащаба на недоволството и популярността на движението на \"жълтите жилетки\", обеща да вземе мерки за подпомагане на шофьорите, но отказа да отмени планираното повишаване на данъка върху горивата с аргумента, че той е необходим за опазване на околната среда.", "date": "2018.11.24", "title": "Нови протести на \"жълтите жилетки\" във Франция и днес, затварят Айфеловата кула"}
{"url": "https://www.24chasa.bg/novini/article/7167819", "text": "Председателят на Европейския парламент Антонио Таяни изпрати отговор на писмото на лидера на БСП Корнелия Нинова по повод изказването на евродепутата Ангел Джамбазки, че “всички от БСП са за разстрел”. Тогава тя се обърна към ръководителя на ЕП, като заяви, че това не е изолиран случай и че има тенденция за засилване на езика на агресията, провокирана от националисти и крайнодесни политически лидери, предават от пресцентъра на БСП. В отговор на призива й- да се разграничи от това неприемливо изказване, в писмото си Таяни заявява: “Поведението на членовете на ЕП трябва да се характеризира с взаимно уважение, основано на ценностите и принципите, определени в договорите и Хартата на основните права, зачитайки достойнството на парламента”. Председателят на ЕП допълва, че членовете на европарламента имат пълно право да критикуват, но нямат право да използват обиден език, уронвайки достойнството и репутацията на институацията.", "date": "2018.11.24", "title": "Таяни за изказване на Джамбазки: Членовете на ЕП нямат право да използват обиден език"}
{"url": "https://www.24chasa.bg/novini/article/7167839", "text": "Задържаха въоръжен с граната мъж, който настоявал за среща с френския президент Еманюел Макрон, съобщава \"Би Би Си\". Инцидентът се разигра вчера на паркинг на супермаркет в западния френски град Анже. 45-годишният мъж бил част от протестиращите срещу високите цени на горивата в страната, предава  Антитерористичното звено веднага организира акция, но не прибегна до сила и след продължили няколко часа преговори с полицията той е задържан. Самоличността му се изяснява.", "date": "2018.11.24", "title": "Арестуваха 45-годишен мъж с граната във Франция, настоявал за среща с Макрон"}
{"url": "https://www.24chasa.bg/novini/article/7167907", "text": "Съд в Словения даде тримесечна условна присъда на бившия премиер и лидер на основната дясна партия в страната Янез Янша за обида на две журналистки, предаде Асошиейтед прес, цитирана от БТА. Съдът в централния град Целе реши, че лидерът на Словенската демократическа партия също така трябва да плати разходите по делото, което беше заведено във връзка с инцидент от 2016 г. Адвокатът на Янша заяви, че той ще обжалва решението. Присъдата е свързана с туит на Янша, в който той нарича журналистките \"проститутки\", посочва словенската агенция СТА. Янша твърди, че е използвал понятието, за да опише работата им, тъй като според него те публикували лъжи за неговата партия. Партията на Янша, който е съюзник на унгарския премиер Виктор Орбан, спечели най-много гласове на изборите в Словения през юни, но той не успя да събере парламентарно мнозинство.", "date": "2018.11.24", "title": "Дадоха 3 месеца условно на бивш словенски премиер, нарекъл 2 журналистки проститутки"}
{"url": "https://www.24chasa.bg/novini/article/7168221", "text": "Австрийският вицеканцлер Хайнц-Кристиан Щрахе заяви, че Виена трябва да предложи идеята за организиране на мирна конференция за решаване на косовския въпрос и да подкрепи идеята за размяна на територии, предаде МИА, цитирана от БТА. Щрахе се срещна вчера с представители на сръбската общност в Австрия и заяви, че косовският въпрос трябва да бъде решен, защото пречи на Белград и Прищина по пътя им към Европейския съюз, но също така има и отрицателен ефект върху мира и стабилността в региона. \"Няма да има присъединяване към ЕС, докато не се реши проблемът\", изтъкна той. Според вицеканцлера идеята за размяна на територии, обсъждана от сръбския президент Александър Вучич и косовския му колега Хашим Тачи, е единственият начин да се разреши най-накрая \"косовският Гордиев възел\". \"Канцлерът (Себастиан) Курц, който има отлична комуникация с Прищина, трябва да окаже натиск там, докато аз правя същото с Белград\", добави Щрахе.", "date": "2018.11.24", "title": "Австрия: Виена трябва да предложи идеята за мирна конференция за Косово"}
{"url": "https://www.24chasa.bg/novini/article/7168238", "text": "Турция постигна нов исторически рекорд в сферата на туризма, като тази година е посрещнала почти 40 милиона туристи. Това заяви днес турският президент Реджеп Тайип Ердоган, цитиран от ТАСС и БТА. По данни на Турския статистически институт миналата година Турция е била посетена от 38,5 милиона чуждестранни туристи. На 19 ноември, когато се състоя церемонията по завършването на изграждането на морския участък от газопровода \"Турски поток\", в която участваха лидерите на Турция и Русия, Ердоган съобщи за друг отбелязан рекорд. Той посочи, че през първите девет месеца над 5,1 милиона туристи от Русия са посетили Турция, което е най-добрият резултат за последните няколко години.", "date": "2018.11.24", "title": "Ердоган: Почти 40 милиона туристи са били в Турция тази година, което е рекорд"}
{"url": "https://www.24chasa.bg/novini/article/7168244", "text": "Индустрията за научна фантастика в Китай е достигнала стойност от над 14 милиарда юана (2 милиарда долара) през 2017 г и се очаква да продължи да расте, сочи скорошен доклад. Изследването е изготвено от Южния научно-технологичен университет в Шънджън. То е установило, че през първата половина на 2018 г, индустрията е постигнала близо 10 милиарда юана като стойност на продукцията, предава  Научно-фантастичните филми в Китай са прибрали близо 13 милиарда долара в боксофиса през 2017 г, в това число 1.3 милиарда от местни продукции. Пазарът за научно-фантастична литература е достигнал 900 милиона юана през първите шест месеца на 2018 г. В доклада се отбелязва също, че броят на издаваните творби и тяхното качество също се повишава.", "date": "2018.11.24", "title": "Индустрията за научна фантастика расте бързо в Китай"}
{"url": "https://www.24chasa.bg/novini/article/7168260", "text": "С академично тържество Софийският университет \"Св. Климент Охридски\" ще отбележи утре патронния си празник, съобщи пресцентърът на висшето училище. Празникът ще започне в 9.00 часа в академичния параклис \"Св. Климент Охридски\" в Богословския факултет на СУ, на площад \"Св. Неделя\" 19, където Старозагорският митрополит Киприан ще отслужи архиерейска Света литургия. След службата литийно шествие ще се отправи към паметника на Св. Климент Охридски. В 11.00 часа Академичният съвет на Софийския университет, начело с ректора проф. Анастас Герджиков, ще поднесе венец пред паметника на Св. Климент Охридски. Академичното тържество за празника ще е в Аулата на Софийския университет и ще започне в 11.15 часа. На него е поканена вицепрезидентът Илияна Йотова. На тържеството ректорът на Софийския университет проф. Анастас Герджиков ще поздрави академичната общност за празника. Преподавателят в катедрата \"Кирилометодиевистика\" във Факултета по славянски филологии проф. Татяна Славова ще произнесе академично слово на тема \"В началото бе Словото\". Тържеството ще продължи с връчването на дипломите на новоизбраните професори за периода от 25 ноември 2017 г. до 25 ноември 2018 г. На церемонията ще бъдат връчени също голямата награда за научна и изследователска дейност \"Софийски университет Св. Климент Охридски; наградата на Столичната община за най-добър млад учен на Софийския университет \"Св. Климент Охридски\" за 2018 г.; годишните награди на Алма матер за учебната 2018/2019 година за патронния празник на СУ; годишната стипендия на името на братята Евлоги и Христо Георгиеви за студент от Карлово; годишната стипендия на името на Надежда Дженева за студент от профила \"Радио\" на Факултета по журналистика и масова комуникация; годишната стипендия съвместно с БНТ на името на д-р Младен Младенов за студент от профила \"Телевизия\" на ФЖМК; годишната стипендия за студентски постижения в радио или телевизионната журналистика на името на проф. Михаил Минков; наградата на победителя в Националния студентски конкурс за проучване на дейността и творчеството на Петър Увалиев.", "date": "2018.11.24", "title": "Софийският университет отбелязва патронния си празник утре"}
{"url": "https://www.24chasa.bg/novini/article/7168248", "text": "Китай ще разшири използването на своята система за навигация Бейдоу така, че да покрие всички сфери на транспорта, информира официално лице от Министерството на транспорта. През изминалите няколко години, над 6.17 милиона местни превозни средства са инсталирали или са вече съвместими със системата за навигация Бейдоу. С нея са снабдени и 80 000 автобуса, 370 кораба и произведените от страната комерсиални самолети, предава  Китай също така популяризира международното приложение на Бейдоу в сектори като транспорта и спасителните операции, особено в държавите от „Един пояс един път\". Системата започва да предоставя услуги в Китай от 2000 г и Азиатско-тихоокеанския регион през 2012 г. Когато бъде изцяло завършена, тя ще е четвъртата по големина глобална система за сателитна навигация след американската GPS, руската GLONASS и европейската Galileo.", "date": "2018.11.24", "title": "Китай разширява приложението на системата за навигация Бейдоу в транспорта"}
{"url": "https://www.24chasa.bg/novini/article/7167581", "text": "99% от младите пациенти на психиатричните болници са наркомани, пристрастени към дизайнерската дрога, или т.нар. кристали. Това показа проучване на “24 часа” в няколко от най-големите лечебници за психиатрични заболявания. Едва 15 от всички 1500 пациенти до 35 г. се лекуват от болести, които не са свързани с употребата на опасните метаамфетамини. Най-често младежите употребяват модерните напоследък кристали. Информацията съобщиха пред “24 часа” няколко психиатри, които се занимават с наркозависимости. В мъжкото отделение на Центъра за психично здраве в Русе например от 150 души на възраст до 35 г. само двама не са били на метаамфетамини, казва д-р Светослав Иванов. В най-голямото отделение за психично болни от дрога в Раднево отчитат посочва шефът му д-р Иван Добринов. В лечебницата в Курило също има ръст на пациентите наркомани, макар болничното заведение там да е с по-друга насоченост. Наркомани на кристали и други разновидности на метаамфетамините се увеличават и в клиниката в Суходол. Едва 5 от 200 на година са алкохолици. Там са направили и друг извод, свързан с психостимулантите. “Такива хора никога не търсят помощ. Водят ги техни близки, когато се стигне до психоза. Всички, които се дрогират с кристали и метаамфетамини, получават такава в един момент”, казва шефът на клиниката д-р Владимир Николов. Той и колегите му забелязват втори пик на кристалите. Дизайнерската дрога беше актуална през 2012 г., но сега отново набира сила. Столичните дилъри я предлагат в нощните клубове като тест за търсенето преди зимния сезон. Очакванията са тя да е хит по ски курортите. Кристалите са сравнително евтини - от 20 до 30 лв. Имат дълготрайно въздействие и се произвеждат лесно. Правят се в домашни условия от противогрипни таблетки, вода и някои химикали, които могат да се открият във всяко домакинство. Сместа става на кристален прах и кафяво-бяла пяна, която се маха. Дрогата блести като планински кристал - в жълто, оранжево или розово. Цветът зависи от съставките. Дрогата може да се смърка през тънки тръбички, да се пуши с лула или да се разтвори. При инжектиране действа веднага. Дизайнерската дрога освобождава т. нар. хормони на щастието - адреналин, норадреналин и допамин. Това води до повишаване на самочувствието и намалява чувствителността към болката. Все повече намалява популярността на дяволския тамян, който е дизайнерска дрога, наподобяваща марихуаната, показа проверка на “24 часа”. Струва 10 лв. и води до тежки мозъчни увреждания. “Крокодилът” също е слабо популярен. Той се инжектира, а кожата започва да се люспи и наподобява тази на земноводното животно. Често води до смърт, ако се приема повече от 6 м. За разлика от тях популярност набира руфисът. Името му идва от английската дума рууф - покрив. Нарича се така, защото след употребата му е по-вероятно човек да се събуди на покрива, отколкото на тавана. При него зависимият от наркотика не помни какво му се е случило. В чужбина е познат и като “дрога за изнасилване”, защото се използва от младежи, които упояват с нея момичета, за да се възползват от тях. Пуска се в питието на жертвата и действа до 20 мин след поглъщането му. Засега За разлика от руфина, който сваля човек, кристалите го вдигат. Те отпушват и агресията, чести реакции са и канибализмът. Интернет е пълен с клипове как полицаи се пазят от наркомани, които буквално налитат да ги ядат. “При приемане наркозависимите стават неконтролируеми. Действието е до 30 мин и причинява халюцинации. Може да предизвика и желание за консумация на човешка плът. Мозъчните клетки функционират по неспецифичен начин. Подават фалшиви сигнали на рецепторите очи, уши, нос. Надрусаните с този вид дрога виждат около себе си различни неща, изпитват глад за човешка плът”, обяснява д-р Теменужка Любенова, председател на областния съвет по наркотичните вещества в Благоевград. “Стига се и до такива случаи, но това е психоза. Не може да се изведе, че всички на кристали са канибали или че кристалите правят човек канибал”, казва д-р Николов. “Човек губи връзка с реалността, може да има мисловни разстройства и дезорганизирано поведение. Случва се да гони майка си с два кухненски ножа, да върти самурайски меч в ресторант, да обикаля с брадва по осевата линия на шосето, да тича гол по централната улица на града, да скочи в езерото или от деветия етаж, да се сбие с няколко полицаи, да запали жилището си и т.н. По време на психозата често се появяват налудни идеи и халюцинации, които мотивират тези действия”, обяснява д-р Димитров. Неговите пациенти масово са комбинирали различни видове дрога. “Голям проблем е, че смесват и с алкохол. От кристали и другите метамфетамини се отключват най-често психози”, казва той и посочва, че такива са 300 от 370 случая на наркомани. Много е паднала и възрастта на наркоманите, почва се от деца. “Момиче на 14 беше доведено от майка си, друса се с метамфетамини и марихуана”, посочи пловдивски лекар. “Детето се обърна и каза, че не иска да се лекува, защото това, което приемала, си било съвсем нормално”, казва медикът. И д-р Добринов вижда драстичен спад във възрастта. “Има тежки психиатрични усложнения при деца на 13, 14, 15 години – с психоза, агресия, грубо неадекватно поведение, панически атаки. И всичко това невинаги може да бъде диагностицирано. Все по-често срещаме комбинирана употреба едновременно на няколко вещества – например алкохол с наркотици”, казва шефът на най-голямото такова отделение в страната. Често обаче заради липса на достатъчно данни не се разбира, че човек е откачил заради дрогата. “При липса на достатъчно информация пациенти с остро психотично разстройство след употреба на психоактивни вещества в много случаи се диагностицират като шизофренни или шизоафективни и се лекуват като такива, без да се следи приемът на наркотици. Погрешната диагноза може да има психологично негативни и скъпоструващи последици за пациента и здравните служби. Често на фона на назначените медикаменти употребата на наркотици продължава, психотичната симптоматика персистира и в крайна сметка се стига до прояви на тежка агресия и криминални деяния. Понякога диференциална диагноза с шизофрения по клинични признаци е невъзможно да се направи”, казва Добринов. Северин Надеждов, който е обвиняем за убийството на Виктория Маринова в Русе, също е смъркал опасната дрога на кристали, твърдят свидетели по разследването. Преди дни Окръжният съд в Русе го настани в психиатричната болница към затвора в Ловеч за експертиза. В началото на октомври Надеждов бил на рожден ден, Купил си и евтината дизайнерска дрога. След това отишъл на друг купон, а малко по-късно си тръгнал. По пътя към дома си срещнал Виктория. Нападнал я с няколко удара и я изнасилил. 20-годишният мъж още твърди, че не помни да е убивал младата жена. Дори се разплакал, когато му обяснили, че била мъртва при сексуалните гаври. След убийството Северин заминал за Германия, но бе заловен и бързо го върнаха у нас. Той започнал да се друса с кристали няколко месеца преди убийството, разказаха пред “24 часа” негови приятели. Те посочиха, че в нощта преди убийството Надеждов пил и няколко водки. “Ако не беше пиян и надрусан, никога нямаше да посегне на момичето”, убедени са близките му. След като мъжът бе хванат, съпругата му се изнесе от Русе. ", "date": "2018.11.24", "title": "99% от младежите в психиатрии смъркали дрога на кристали"}
{"url": "https://www.24chasa.bg/novini/article/7168293", "text": "Тежък пътен инцидент в Индия. 28 души, много от които деца, загинаха, след като пътнически автобус падна в канал в Индия, съобщава АФП,  Инцидентът станал в района Манди в южния щат Карнатака. Превозното средство се движело с висока скорост, когато шофьорът загубил контрол и автобусът се преобърнал в дълбок канал. Според местни медии автобуса е имало около 35 пътници, въпреки че официално няма данни за това колко души е имало на борда. На мястото на трагедията тече спасителна операция с участието на водолази.", "date": "2018.11.24", "title": "28 души загинаха в автобусна катастрофа в Индия (Снимки)"}
{"url": "https://www.24chasa.bg/novini/article/7168314", "text": "Българският еврокомисар по цифровата икономика и общество Мария Габриел днес бе преизбрана за трети път за заместник-председател на ЕНП Жени на провеждащия се в Любляна конгрес на организацията. Тя спечели вота с най-много гласове и така ще бъде първи заместник-председател на Бюрото на ЕНП Жени за следващия тригодишен мандат, съобщиха от пресцентъра на ГЕРБ. Номинацията на Мария Габриел е за доказаната й отдаденост, упорита работа и ангажираност за по-силен глас на жените в Европа и по-голямото им представителство на ръководни позиции в политиката, икономиката и обществото въз основа на техните качества. \"Преизбирането ми за заместник-председател на ЕНП Жени приемам като оценка за работата ми в предишните два мандата, но и като отговорност да продължавам да отстоявам още по-решително каузите, свързани с правата на жените. Европа лидер означава да дадем равни възможности на всички да разгърнат своя потенциал, да покажат таланта и способностите си – това е в основата на нашия европейски подход, основан на ценности. Жените могат много да допринесат за нашата цифрова икономика и общество и съм решена да продължавам да работя за цифрова Европа, която обхваща и приобщава всички – и мъжете, и жените. Само заедно можем да оформим цифровото ни бъдеще и да постигнем успешна цифрова трансформация в полза на всички\", коментира комисар Мария Габриел след преизбирането й на поста. За председател на ЕНП Жени бе преизбрана единодушно Дорис Пак.", "date": "2018.11.24", "title": "Преизбраха Мария Габриел за зам.-председател на женската организация на ЕНП"}
