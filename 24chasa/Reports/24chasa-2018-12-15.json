{"url": "https://www.24chasa.bg/novini/article/7201885", "text": "Дипломат номер едно на ЕС Федерика Могерини призова днес Турция да се въздържа от всякакво едностранно действие в Сирия, където Анкара заплашва да предприеме нова офанзива срещу кюрдска милиция, подкрепяна от Вашингтон, предаде Франс прес, цитирана от БТА. Турският президент Реджеп Тайип Ердоган, чиято страна вече извърши от 2016 г. две офанзиви в Северна Сирия, обяви, че ще бъде подета нова операция в идните дни, която ще бъде насочена срещу позиции на Силите за защита на народа, източно от Ефрат. Изявленията за евентуална турска военна операция в североизточна Сирия са източник на безпокойство, се казва в изявление на Могерини. В него тя допълва, че очаква от турските власти да се въздържат от всякакво едностранно действие, което може да подкопае усилията на коалицията срещу ДАЕШ или да увеличи нестабилността в Сирия. Смятайки че, борбата срещу джихадистите от ИД е влязла във финална фаза, Могерини призовава всички страни да направят така, че да постигнат целта за бъдещия разгром на терористичната организация. Тя припомни, че постигането на тази цел е необходимо за всяко трайно решение на сирийската криза.", "date": "2018.12.15", "title": "ЕС призова Турция да се въздържа от всякакво едностранно действие в Сирия"}
{"url": "https://www.24chasa.bg/novini/article/7201834", "text": "Центърът за научни експерименти SESAME в Йордания е изключително съоръжение, което доказва, че когато няколко държави от региона се обединят в името на науката и развитието на високите технологии, получат подкрепата на ЕС и на ЦЕРН, нещата са възможни. Това заяви президентът Румен Радев, който в първия ден от официалното си посещение в Йордания разгледа високотехнологична лаборатория, единствена по рода си в Близкия Изток, информираха от прессекретариата на държавния глава. Президентът припомни, че от година и половина подпомага усилията за изграждане на Международен институт за устойчиви технологии в Югоизточна Европа. „Примерът, че държавите от Близкия Изток могат да се обединяват, е достатъчно показателен. И ние можем да подходим по същия начин и да имаме център, който да внедрява най-високи технологии и да ни позволява да извършваме изследвания в различни области на науката - физика, химия, ядрена физика - до медицина и археология“, заяви Румен Радев. Президентът посочи, че когато се взимат решения за инвестиране на средства, не трябва да се мисли само за магистрали. Те са кръвоносната система на икономиката, но трябва да се мисли и за инвестиции в човешкия капитал, в наука, в лаборатории за научни изследвания. „Ние сме членове на Европейския съюз и все още не можем да направим така, че да получим помощ за такива инвестиции, а получават страни, които не са членове на ЕС“, посочи държавният глава. Президентът припомни, че на „Дондуков“ 2 беше проведена среща на Управляващия комитет за създаването на Международен институт в Югоизточна Европа и беше взето решение да се сключи меморандум за разбирателство от всички правителствени ръководители от Балканите през месец май, по време на срещата на върха ЕС-Западни Балкани в София, но това не се случи. Ще продължаваме да работим за това, радвам се, че имаме подкрепата и на йорданската страна, можем да сътрудничим, на проф. Ролф Хойер, който ще окаже методическа помощ и на ЦЕРН за внедряване на технология, каза Румен Радев. Учредена от девет държави и под егидата на ЮНЕСКО, лабораторията SESAME цели да предостави възможност за изследвания в редица сфери и същевременно да насърчи международното научно сътрудничество.", "date": "2018.12.15", "title": "Румен Радев: И на Балканите можем да имаме високотехнологичен център"}
{"url": "https://www.24chasa.bg/novini/article/7200887", "text": "85 623 лв. Само с тази сума се е разделил Христо Бисеров. За Сивия кардинал, Човека с куфарчето и Господаря на мълчанието от десетилетия пълзят слухове за милиони, къщи в Италия, сметки в Швейцария и внушителни сделки, без нито ден политикът да е бил в реалния бизнес. Сумата е преведена в държавния бюджет, след като НАП е направила ревизия, а съдът я е потвърдил. Данъчните са единствената институция, която успя да се пребори с бившия депутат от СДС и ДПС. Така се потвърди заключението на Марк Твен, че на “света има две сигурни неща - смъртта и данъците”. През 2013 г. прокуратурата го обвини за укриване на данъци и неверни декларации пред Сметната палата, но съдът го оправда. Комисията “Антикорупция” го съди за 2 млн. лв. заради незаконно придобито имущество, но след тълкувателното решение на ВКС делото беше прекратено. Сега, след като депутатите решиха обратното, някогашният Сив кардинал пак се изправя пред опасността да му бъдат конфискувани имоти и пари. Бисеров, който е “политически труп” от 5 години, всъщност е осъден от НАП за пари в чужбина. Точно за тях беше преследван и по наказателното дело, което се провали. Тогава е на върха - зам.-председател на Народното събрание като депутат от ДПС и зам.-председател на партията на Ахмед Доган.  Дни по-късно се разбра, че оставката е ход да се избегне по-голям скандал, тъй като политикът е бил разследван за данъци и пране на пари по сигнал от чужди служби. Превел е около 700 хил. лв. от Швейцария към сметки на доведения си син Ивайло Главинков. И до днес Бисеров не е говорил публично за мистериозното си оттегляне от политиката. с лидер Лютви Местан. Съпартийци на двамата неофициално добавиха към швейцарските преводи и мистериозна ислямистка фондация, която била във финансов контакт с Бисеров.  До официално потвърждение на тази версия за обезглавяването му не се стигна. Когато избухва скандалът, е замразено членството на Бисеров в партията с обещание да го върнат, когато проверките минат и той пожелае. Нито едно от двете не се случи. Роден е на 21 ноември 1955 г. в Хасково. Завършва право в Софийския университет през 1980-а, след което адвокатства. Когато Тодор Живков пада от власт, Бисеров става демократ - влиза в Зелената партия (ЗП), основана от “Екогласност”, която е част от СДС. Бързо расте в йерархията и става член на националния съвет. Бисеров става депутат още през 1991 г. Когато зелените излизат от СДС, той бързо основава Консервативната екологична партия и остава при демократите и в парламента. Вече го наричат Сивия кардинал, защото прави структурите по места и Тогава започват да витаят съмнения, че Бисеров кадрува в сфери с огромни финансови интереси - енергетиката и митниците. Родният му град е Хасково - областта, в която е митницата в Свиленград. Демонстрира без проблем завидно благосъстояние - ремонтира и се нанася в кокетна къща на гърба на Военна академия в един от най-красивите и скъпи райони на София. Журналистите се надпреварват да снимат придобивката. Днес негови съседи твърдят, че семейството е закупило и съседната къща, но камери няма, тъй като интересът към битието на Бисеров постепенно намалява през годините. До 2000 г. е сред най-близкия кръг на премиера Иван Костов. По това време вече е ясно, че царят ще е част от политиката, и Бисеров работи усилено за тройна коалиция - СДС, НДСВ и ДПС. През октомври 2000 г. изненадващо се обявява против авторитарния стил на Костов и иска неговата оставка. Вместо победа следва загуба и заедно с Йордан Цонев напускат СДС. Бисеров остава депутат и се опитва неуспешно да регистрира поредна партия - ЕКИП. Остава за 4 години извън парламента. До 2005 г., когато се появява в листата на ДПС от гражданската квота и отново е избран за депутат. И в тази партия прави светкавична кариера - до Бисеров е сред малцината с директен достъп до лидера. Следват 8 години на уверен растеж и след предсрочните избори през 2013 г. става зам.-председател на парламента - най-високия пост, който е заемал. От този пост пада само месеци по-късно. Бисеров почти не говори публично. Дори когато се чувства силен политически. През юни 2013 г. като зам.-председател на Народното събрание прави запомнящо се изказване от парламентарната трибуна. Обръща се към депутатите от ГЕРБ, които тогава са опозиция с думите: 4 месеца по-късно той остава със зъби, но без постове. Политикът има син от първия си брак - Дамян. От втората си съпруга Мария има и доведен - Ивайло, който е по-голям. Ивайло Главинков беше разследван с Бисеров за пране на пари. По другото дело - за укриване на данъци, подсъдим беше само политикът. От 2011 г. които произвеждат ток от възобновяеми източници. Бързо сключват договори с електроразпределителни дружества за продажба на енергията. Сумите са осемцифрени. Дружествата на синовете се кредитират щедро от две банки. Дружествените дялове в компаниите все още са запорирани, но те работят и изпълняват договорите си. В това време Бисеров продължава своята битка срещу НАП за дължими данъци за 2008 г. 85-те хиляди, които загуби, са за период от 2009 до 2013 г. Бисеров има две версии за своето внезапно забогатяване - дарение от тъщата и наследствен имот, който продал. Странно е, че нито Бисеров, нито ДПС, или политически опонент не казват пета година какво точно се случва.", "date": "2018.12.15", "title": "Само НАП успя да вземе 85 623 лв. от Бисеров, забогатял от политика близо до Костов и Доган"}
{"url": "https://www.24chasa.bg/novini/article/7201853", "text": "Израел приветства днес решението на Австралия да признае Западен Йерусалим за столица на еврейската държава, определяйки го като \"стъпка в правилната посока\", предаде Франс прес. Австралийският премиер Скот Морисън обяви австралийското решение по-рано днес. Той каза, че Австралия ще признае Източен Йерусалим за столица на държавата Палестина, но едва когато бъде намерено мирно решение на основата на съвместното съществуване на две държави. Междувременно австралийското посолство в Израел ще си остане в Тел Авив, съобщава БТА. Освен това той поясни, че Австралия потвърждава ангажимента си за постигане на решение с две държави и е твърдо решена да признае стремежа на палестинския народ да има своя бъдеща държава със столица Източен Йерусалим. Дотогава Австралия ще отвори бюро за отбрана и търговия в западната част на Свещения град, уточни премиерът. В комюнике на израелското министерство на външните работи се поздравява австралийското правителство за отношението му спрямо санкциите срещу Иран, произраелската му позиция в ООН и противопоставянето му на антисемитизма. Президентът на САЩ Доналд Тръмп призна Йерусалим за столица на Израел през декември 2017 година, след което през май премести там американското посолство от Тел Авив. Малко страни последваха примера му, отбелязва АФП. Палестинското ръководство определи днес като \"безотговорно\" решението на Австралия, изтъквайки, че с него се нарушава международното право. Палестинците настояват Източен Йерусалим - палестинска част на града, завладян през 1967 година и впоследствие анексиран от Израел - да бъде столица на тяхната бъдеща държава. Израел обявява целия Йерусалим за своя \"вечна и неразделима\" столица. Международната общност определя анексирането като незаконно и смята Източен Йерусалим за окупирана територия. Чуждестранните посолства се намират извън Свещения град, повечето - в Тел Авив. ", "date": "2018.12.15", "title": "Израел приветства австралийското решение за Йерусалим"}
{"url": "https://www.24chasa.bg/novini/article/7201841", "text": "Опозиционната ВМРО-ДПМНЕ обвини управляващия Социалдемократически съюз /СДСМ/ за факта, че Република Македония няма построена жп линия към България. СДСМ оставиха празни стълбове като паметник на никога незавършения проект, се казва в съобщение на опозиционната партия, цитирано от агенция МИА и БТА. ВМРО-ДПМНЕ, за разлика от СДСМ, придаде значение на транспортния Коридор номер 8 и започна с изграждането на първата фаза на жп линията от Куманово към границата с България, напомня партията. Изграждането на жп линията Куманово-Беляковце е проект на ВМРО-ДПМНЕ, който е започнат и доведен до напреднала фаза на реализация от правителството на ВМРО-ДПМНЕ, а СДСМ само се хвали с направеното от ВМРО-ДПМНЕ, се казва в съобщение на партията. Управляващият СДСМ пък твърди, че строи с план и сериозно инвестира в инфраструктурата, допълва телевизия Сител. Най-новият спор между двете най-големи партии идва след като вчера страната получи европейски грант на стойност 68,6 милиона евро. Това е най-голямата безвъзмездна сума, която изобщо е получавала Република Македония, посочва телевизията. С тези средства се финансира втората фаза от изграждането на жп линията от Беляковце од Крива паланка, която е част от коридор номер 8, дълга е 34 км и струва общо 145 милиона евро. Тази втора фаза ще бъде готова до 2023 г. Три години по-рано ще бъде завършена и първата фаза от Куманово до Беляковце, която беше в застой поради правни пречки. Последната фаза до Деве баир ще бъде завършена до 2025 г. Пред завършване е и изграждането жп линията от Битоля към Кременица, Гърция. С изграждането на Коридор номер 8 се създава нов жп транспорт, който ще допринесе за увеличаване на търговския обмен, за развитието на икономиката и комуникацията на гражданите, каза Диме Велковски от СДСМ. По този повод в съобщението на ВМРО-ДПМНЕ се казва, че СДСМ се хвали с проект на ВМРО-ДПМНЕ.", "date": "2018.12.15", "title": "ВМРО-ДПМНЕ обвиниха социалдемократите, че Македония няма построена жп линия към България"}
{"url": "https://www.24chasa.bg/novini/article/7201879", "text": "Заради снега, който вали непрестанно вече два дни в района на босненския град Кониц, около 170 села в централна Босна и Херцеговина са откъснати от света, съобщава сараевският \"Дневни аваз\", цитира БТА. Всички сили, с които разполага община Кониц, са на терена в опит да изчистят пътищата и да възстановят пътните връзки. Метеоролозите пррогнозират спиране на снеговалежа утре.", "date": "2018.12.15", "title": "Заради снега: Около 170 села в централна Босна са откъснати от света"}
{"url": "https://www.24chasa.bg/novini/article/7201730", "text": "Украинският президент Петро Порошенко обяви днес създаването на автокефална православна църква в Украйна, предадоха ТАСС и Франс прес. \"Поздравявам всички със създаването на автокефална поместна православна църква на Украйна, учредена току-що в (църквата) \"Света София\", посочи Порошенко, обръщайки се към присъстващите на площада пред църквата след приключването на обединителния събор, предаде ТАСС. \"Този свещен ден ще влезе в историята като денят на създаването на обединена автокефална църква в Украйна. Ден на нашата окончателна независимост от Русия\", допълни президентът, цитиран от Франс прес и БТА. \"Каква ще бъде тази църква? Това ще бъде една църква без Путин\", допълни той и каза: \"Украйна няма да пие повече московската отрова от потира на Москва\", предаде Франс прес. Участниците в днешния обединителен църковен събор в Киев избраха начело на поместната украинска православна църква митрополит Епифаний от Киевската патриаршия, съобщава ТАСС. Епифаний е на 39 години и е смятан за приближен на Филарет, главата на Киевската патриаршия, който беше отлъчен от Руската църква, преди да бъде реабилитиран от Константинополската патриаршия през октомври, отбелязва Франс прес. Малко известен на обществеността, Епифаний, чието светско име е било Сергей Думенко, е роден през 1979 г. в село Волково в Одеска област, която е преобладаващо рускоезична. Противно на много влиятелни украински православни фигури, учили в Русия, Епифаний е учил в Украйна и Гърция, допълва Франс прес. Епифаний е ръкоположен за епископ през 2009 г. и за архиепископ четири години по-късно.", "date": "2018.12.15", "title": "Митрополит Епифан оглавява Украинската православна църква"}
{"url": "https://www.24chasa.bg/novini/article/7201779", "text": "Изтребител \"Су-27\" се разби днес при опит за кацане в база в Украйна, при което загина пилотът, предадоха Асошиейтед прес и Ройтерс, като се позоваха на армията. \"Обстоятелствата и причините за инцидента се разследват\", заявиха украинските въоръжени сили, информира БТА. Според армията самолетът се е разбил при рутинен полет в северната Житомирска област. Изтребителите \"Су-27\" са проектирани от Съветския съюз и продължават да се произвеждат от Русия. Те имат един или двама пилоти в зависимост от модела. Засега не е ясно какъв модел е бил разбилият се самолет. Украйна загуби двуместен \"Су-27\" при учения със САЩ през октомври. Тогава загинаха двамата пилоти - украинец и американец.", "date": "2018.12.15", "title": "Украински изтребител се разби при кацане, пилотът загина"}
{"url": "https://www.24chasa.bg/novini/article/7201507", "text": "Президентът Румен Радев е на официално посещение в Хашемитско кралство Йордания по покана на крал Абдула II бин ал-Хусейн. Държавният глава посети съоръжението за научни експерименти SESAME, което е единствено по рода си в Близкия изток. Това съобщиха от прессекретариата на държавния глава. Учредена от девет държави и под егидата на ЮНЕСКО, лабораторията цели да предостави възможност за изследвания в редица сфери и същевременно да насърчи международното научно сътрудничество.", "date": "2018.12.15", "title": "Президентът Румен Радев пристигна в Йордания (Снимки)"}
{"url": "https://www.24chasa.bg/novini/article/7201800", "text": "Председателят на ПГ на ПП ГЕРБ и зам.-председател на партията Цветан Цветанов се срещна с кмета на Банско Георги Икономов преди официалното откриване на новия ски сезон. На срещата присъстваха народните представители Даниела Савеклиева, Александър Мацурев и Десислава Атанасова и част от кметския екип, съобщават от пресцентъра на ПП ГЕРБ. По време на разговора са били обсъдени отличните условия и добрите възможности, които Банско предлага за развитие на зимния туризъм и които през последните години превърнаха града в предпочитана дестинация. Отчетена е била и необходимостта да се продължат усилията за реализиране на проекта за втори кабинков лифт.", "date": "2018.12.15", "title": "Цветанов се срещна с кмета на Банско Георги Икономов (Снимки)"}
{"url": "https://www.24chasa.bg/novini/article/7201807", "text": "Един от най-популярните британски зоопаркове беше евакуиран днес заради разразил се пожар, предадоха световните агенции. Всички посетители бяха изведени невредими от зоологическата градина на Честър в графство Чешър, в Северозападна Англия, информира БТА. Пламъците са избухнали първо в къта на зоопарка, наподобяващ хабитатите в мусонните гори. Причините за пожара все още са неясни. Заради огнената стихия някои животни бяха преместени на безопасни места. Персоналът на зоопарка заедно с пожарникари се опитват да овладеят пожара. Зоопаркът отвори врати през 1931 г. и в него има около 15 000 животни от 500 различни вида, около половината от които са застрашени. Зоопаркът участва и подкрепя 70 проекта за опазване на дивата природа в страната и в чужбина.", "date": "2018.12.15", "title": "Пожар вилнее в един от най-популярните британски зоопаркове (Снимки)"}
{"url": "https://www.24chasa.bg/novini/article/7201578", "text": "В по-голямата част от Сърбия вали обилен сняг и до края на днешния ден и през нощта се очаква формиране на снежна покривка до 50 сантиметра, а в Банат и по-висока, предупреждават сръбските метеоролози. В отделни райони вали сняг вече 24 часа и в някои градове има снежна покривка над половин метър, съобщава вестник \"Блиц\", цитиран от БТА. В Белград до края на деня и през нощта се очаква снежна покривка от 25 до 40 сантиметра. Утре преди обед валежите ще намалеят. В Нови Сад снежната покривка достигна 30 сантиметра за 24 часа. Повечето паркове, прощади, улици и входове на сгради са затрупани от сняг и придвижването на гражданите и автомобилите е затруднено.", "date": "2018.12.15", "title": "В голяма част от Сърбия се очаква снежна покривка до 50 см"}
{"url": "https://www.24chasa.bg/novini/article/7201580", "text": "60 839 лева и златни накити са дали стари хора от Монтанско на ало измамници от началото на ноември досега. Парите най-често са оставени пред домовете им, до контейнери за боклук или хвърлени през терасата. Общо регистрираните телефонни измами преди Коледа са десет. От началото на 2018- та година измамите са 22 като 13 от тях са телефонни. През 2017 година в региона са направени 81 телефонни измами, при които жертвите са дали над 300 000 лева. Задържани са няколко групи престъпници, обикновено „мулета“ които прибират парите от излъганите хора. Разкриването на тези, които звънят по телефоните, е много трудно. Почти е невъзможно да се стигне до тарторите, тъй като те използват СИМ карти на различни европейски оператори, а тези карти се продават свободно по пазари и магазини в други страни и не е нужно да бъдат регистрирани на дадено име, обявиха от ОД на МВР в Монтана. ОД на МВР- Монтана проведе само през ноември 134 срещи с населението по график за превенция на измамите. Полицаите подробно разясниха на пенсионерите механизма и ги посъветваха да търсят близките си при всяко обаждане и да проверяват действителни ли са случките, за които им съобщават. Мобилните екипи на полицейската дирекция в Монтана са псоетили 17 населени места в областта.", "date": "2018.12.15", "title": "60 839 лв и златни накити прибрали предколедно ало измамниците в Монтанско от началото на ноември"}
{"url": "https://www.24chasa.bg/novini/article/7201584", "text": "Разпространението на нелиберална идеология заплашва еврозоната, но е илюзия, че излизането от нея ще предложи по-лесен път, заяви днес президентът на Европейската централна банка Марио Драги, цитиран от Ройтерс и БТА. Предупреждавайки, че един полузавършен паричен съюз би могъл да бъде изложен на риск при следваща криза, Драги защити мащабните промени в начина, по който блокът действа. Интересът към нелибералните предписания и режими се разширява, виждаме малки стъпки назад в историята, каза Драги в Пиза. Само като продължаваме да напредваме, освобождавайки индивидуалната енергия, но също така поощрявайки социалната справедливост, така ще спасим европейския проект благодарение на нашите демокрации, с целеустременост, допълни той. Антисистемни и често популистки партии напредват в целия свят през последните години, като поставят под въпрос принципите на свободната търговия, многостранното сътрудничество и дори демокрацията. Драги, на когото се приписва заслугата за спасяването на еврозоната през кризата в Европа, призова за по-голямо споделяне на частния риск, окончателно оформяне на банковия съюз и на съюза на капиталовия пазар и защити идеята за общоевропейски механизми, които биха могли да помогнат на по-слабите членове на еврозоната в случай на сътресения на пазарите. Големите институционални реформи до голяма степен са в застой през последните години главно заради Германия, която се страхува, че данъкоплатците й ще трябва да плащат сметките за бюджетната безотговорност и нарушения на по-слабите страни членки на еврозоната.", "date": "2018.12.15", "title": "Президентът на Европейската централна банка: Европа трябва да се бори с нелибералните сили"}
{"url": "https://www.24chasa.bg/novini/article/7201576", "text": "Турските военни ще координират със САЩ операцията в Североизточна Сирия, заяви днес говорителят на турския президент Реджеп Тайип Ердоган пред кореспондент на ТАСС. Ние определено ще координираме /операцията/. Ние ясно дадохме да се разбере, че не можем да позволим да съществува каквато и да било терористична огранизация до нашите граници. Не можем да позволим североизточната част на Сирия да стане територия на Кюрдската работническа партия /ПКК/, заяви президентският говорител Ибрахим Калън в отговор на въпрос на кореспондент на ТАСС за предстоящата операция на турската армия в Сирия, цитиран от БТА. Калън е отговорил положително на въпрос дали военната операция е била обсъждана в разговора между президентите на САЩ и Турция - Доналд Тръмп и Реджеп Тайип Ердоган. \"Нашият президент е заявил опасенията си във връзка със засилването на военното присъствие /на сирийските кюрди/ при подкрепата на американците. Нашите военни бяха инструктирани за координация на усилията им на терена, за да не допуснат терористична дейност по протежение на сирийската граница\", посочи Калън. В сряда Ердоган обяви, че до няколко дни Анкара ще започне операция на изток от р. Ефрат в Сирия срещу сирийската кюрдска милиция Сили за защита на народа, коята Анкара разглежда като терористична организация, свързана с ПКК. \"Ще започнем операцията за прочистването от сепаратисти терористи на изток от Ефрат до няколко дни\", каза президентът и подчерта, че американските военни в района, които си сътрудничат на терен със сирийската кюрдска милиция СЗН, не са цел на планираната операция. Вашингтон и Анкара имат разногласия, свързани със СЗН, тъй като според Турция тези сили представляват разклонение в Сирия на Кюрдската работническа партия /ПКК/, която от 1984 г. води въоръжена борба срещу турската държава. Макар да признават ПКК за терористична групировка, САЩ я разграничават от СЗН, партньор на САЩ на терен в Сирия в борбата срещу \"Ислямска държава\".", "date": "2018.12.15", "title": "Говорителят на Ердоган: Турските военни ще координират със САЩ операция в Сирия"}
{"url": "https://www.24chasa.bg/novini/article/7201750", "text": "С Румен Радев се познаваме вече от 31 години. Не знам дали хората знаят, но аз съм дете на разведени родители. Бяхме бедно работническо семейство. Работех като манекенка и с Румен се запознахме на едно мое ревю. Беше 8-ми декември. Той дойде, представи се, каза: \"Може ли един танц\", аз казах \"Да\". Той явно е бил впечатлен от мен, отишъл е в агенцията, в която работех, да ме търси, разбрал е къде уча. Намери ме пред училище и ми каза \"Дължиш ми един танц\". Това сподели първата дама Десислава Радева пред Карбовски. \"Станахме си много близки приятели, започнахме да излизаме, стана приятел и с майка ми. Тогава ми хареса като човек. Ние в годините се виждахме 2 или 3 пъти. Голямата любов на Румен Радев е изтребителят\", добави тя. \"Щастливи сме като Румен и Десислава Радеви, не знам дали сме щастливи като президент и съпругата на президента, защото тази негова позиция доста изкривява отношенията в семейството. Вече нямаме време да седнем да говорим. По време на предизборната му кампания го подкрепях през цялото време\", категорична беше Деси. \"Предимства да си съпруга на президента има, защото се срещам с интересни хора. Посещавам наистина забележителни места - на първи януари бях на ежегодния Новогодишен концерт на Виенската филхармония. Получих автограф от Рикардо Мути. Бях в Болшой театър - една от мечтите ми. Недостатъците обаче са повече от предимствата, защото си губиш свободата, анонимността\", допълни тя. \"Живеем в резиденция \"Калина\", която е държавна резиденция. Тук е живял Тодор Живков с цялата си фамилия. Не разполагаме с помощници. Никой не ми прави кафето сутрин, никой не ми готви. Станах по-тъжна отпреди. Не е лесно, но не искам да звучи, че се оплаквам\", каза още г-жа Радева. \"Хората отвикнаха с женско присъствие до президента. За жалост последните 5 години не го видяхме. Получих страшно много критики, че имам кабинет в президентството, да, имам. Такива кабинети са имали и другите съпруги на президентите. Охрана от НСО - да, имам. Такива охрани са имали и другите президентши. На мен в момента ми се налага да променям нагласите на хората, което е много трудно.\" \"За случая с мерцедеса - няма такова каране, имаше спиране на светофар, зад нас беше бус на жандармерията, от който слязоха тежковъоръжени шест момчета, заредени с автомати. Бях в колата и не знаех какво се случва. Нямам идея какво беше това\", отбеляза Деси Радева. \"Трудно бих си представила да командвам един генерал. Всичко - дрехи, прически и гримове - е от семейния бюджет. А семейният бюджет е формиран само и единствено от заплатата на Румен. Спекулира се за неговата пенсия, но до този момент той не е подал документи до НОИ\", добави още тя. \"Пътуването ми до Милано е направено само с мои средства. Аз си платих самолетния билет, хотела, абсолютно всичко.\"", "date": "2018.12.15", "title": "Деси Радева: Със съпруга ми се запознахме на мое ревю преди 31 години"}
{"url": "https://www.24chasa.bg/novini/article/7201353", "text": "Осемдесет и пет души бяха задържани в Париж в петия пореден уикенд от протестите на \"жълтите жилетки\", предаде Асошиейтед прес. Хиляди хора отново излязоха да протестират във френската столица. Органите на реда казаха, че за 46 от арестуваните е постановена мярка \"задържане под стража\", предаде БТА. Между демонстрантите и полицията избухнаха сблъсъци на някои места, основно в района булевард \"Шан-з-Елизе\". Органите на реда използваха сълзотворен газ, за да разпръснат групи протестиращи от страничните улици на главния булевард. Около 8000 полицаи и 14 бронетранспортьора модел VBRG на френската жандармерия бяха разположени в Париж заради протестите. Протестите през последните няколко уикенда бяха белязани от прояви на насилие, при които демонстранти изпотрошиха и плячкосаха магазини, издигнаха барикади по улиците, и после ги подпалиха, и буйстваха в Триумфалната арка.", "date": "2018.12.15", "title": "Десетки задържани в Париж преди началото на протестите на \"жълтите жилетки\" (Обновена)"}
{"url": "https://www.24chasa.bg/novini/article/7201548", "text": "Бившият началник на КАТ в Казанлък Тодор Николов, който бе открит мъртъв с прострелна рана в слепоочието в петък в колата си, се е самоубил, облечен с полицейската си униформа, с която през деня на изчезването си - сряда, бил на работа. Това съобщи днес районният прокурор на Казанлък Таня Димитрова, която наблюдава досъдебното производство по случая. Тя добави, че освен пачки с банкноти, револвер в калъф и боеприпаси за пистолет, недалеч от трупа било открито и тефтерче, което вероятно е принадлежало на Николов. Страниците му обаче били повредени от водата в утайника, където е открито подобно на банкнотите, затова и разчитането му щяло да се забави. Днес бе извършен повторен оглед на мястото недалеч от стената на язовир „Копринка”, където бе намерено тялото на Николов. Разследващите все още издирват 2 от мобилните телефони на полицая. Приживе той имал 3 телефона с различни номера, засега е намерен само един от тях – в купето на личния му автомобил. При огледа днес разследващите претърсиха с помощта на лодка канала, който тече наблизо и по който водата от язовира отива в Старозагорското поле, но не откриха търсените телефонни апарати.", "date": "2018.12.15", "title": "Тодор Николов се самоубил, облечен в полицейската си униформа"}
{"url": "https://www.24chasa.bg/novini/article/7201528", "text": "Европейският съюз трябва да преразгледа политиката си на сключване на договори в областта на отбраната с партньорите си от Близкия Изток. Такова мнение изрази днес бившият германски външен министър Зигмар Габриел на 18-ия Форум от Доха, информира ТАСС. Европейският съюз трябва да преразгледа този въпрос, позицията (по износа на оръжие) трябва да бъде единна. Трябва да внимаваме и да водим дискусии на равнище ЕС, каза той, цитиран от БТА. Форумът от Доха бе открит по-рано днес. Събитието е под патронажа на министерството на външните работи на Катар. Участниците в него, сред които министрите на външните работи на Иран и Турция, ще обсъдят перспективите в областта на сигурността, икономиката и политиката. В дневния ред на срещата са кризите в Сирия и Йемен, палестинският въпрос, борбата с тероризма и хуманитарни инициативи.", "date": "2018.12.15", "title": "Зигмар Габриел: ЕС трябва да преразгледа политиката си на износ на оръжие в Близкия изток"}
{"url": "https://www.24chasa.bg/novini/article/7201543", "text": "Министерството на отбраната на Германия планира да поиска от държавния бюджет най-малко 200 милиона евро за покупката на нов самолет Еърбъс (Airbus) и за повишаване на броя на сътрудниците си, които обслужват полетите на правителството. Това пише днес германското издание \"Билд\", цитирано от ТАСС. Според вестника такова решение е било взето след проблема с правителствения самолет при пътуването на канцлера Ангела Меркел за срещата на върха на Г-20 в Аржентина. \"Досадно беше, че канцлерът закъсня за срещата на Г-20\", каза министърът на отбраната Урсула фон дер Лайен, цитирана от \"Билд\". \"За да не се повтаря това, ще увеличим състава на екипажите и ще проучим въпроса за придобиването на един или два нови самолета за дълги пътувания\", допълни тя, цитирана от БТА. Изданието посочва, че Урсула фон дер Лайен е представила тези планове на правителственото заседание в сряда. Разглежда се възможността да се закупи самолет А330 или А350. Цената на един такъв самолет е между 200 и 300 милиона евро. На 29 ноември заради технически проблем с правителствения самолет Меркел беше принудена да прекъсне полета си до Аржентина. Самолетът с Меркел летя само около час, когато над Холандия екипажът взе решение да се върне в Германия. Правителственият Еърбъс А-340 \"Конрад Аденауер\" благополучно кацна в Кьолн. Меркел продължи пътуването си за Буенос Айрес на следващия ден. Германската делегация в намален състав замина от Кьолн за Мадрид със самолет на германските ВВС и оттам продължи за Буенос Айрес с редовен полет. Меркел закъсня за срещата с около 12 часа.", "date": "2018.12.15", "title": "Нов \"Еърбъс\" за Германия след техническия проблем със самолета на Меркел"}
{"url": "https://www.24chasa.bg/novini/article/7201532", "text": "Заседанието на Съвета за сигурност на ООН, на което ще се обсъжда решението на косовския парламент за формиране на армия, е насрочено за понеделник, съобщава сръбската държавна телевизия. Западните страни и Русия обаче не могат да се договорят за формата на заседанието. Русия иска то да бъде открито за обществеността, а западните сили - да се състои при закрити врата, предаде БТА. До понеделник председателстващият Съвета за сигурност ще направи допълнителни консултации, за да се осигури обща позиция по въпроса.", "date": "2018.12.15", "title": "Съветът за сигурност на ООН ще заседава за армията на Косово в понеделник"}
{"url": "https://www.24chasa.bg/novini/article/7201562", "text": "Антонио Лопес към Бойко Борисов: Приемането на ГЕРБ в Центристкия демократичен интернационал е признание за усилията на всички хора в партията Приемането на ГЕРБ в Центристкия демократичен интернационал е признание за усилията на всички хора в партията. Убедени сме, че активното ви участие в нашата работа и дейности ще обогати и засили нашите неспирни усилия да консолидираме демокрацията в света и да създаваме по-справедливи и по-проспериращи общества. Това се посочва в официално писмо от генералния секретар на Центристкия демократичен интернационал Антонио Лопес до председателя на ГЕРБ и министър-председател на България Бойко Борисов, информираха от пресцентъра на партията. По време на среща на Изпълнителната комисия на Центристкия демократичен интернационал, провела се на 26 ноември 2018 г., кандидатурата на ГЕРБ за членство в организацията бе единодушно одобрена.", "date": "2018.12.15", "title": "Антонио Лопес с писмо до Бойко Борисов"}
{"url": "https://www.24chasa.bg/novini/article/7201553", "text": "Турция \"няма да се откаже\" да открие истината за убийството на саудитския журналист Джамал Кашоги, убит на 2 октомври в саудитското консулство в Истанбул, заяви днес турският външен министър Мевлют Чавушоглу, предаде АФП, цитирана от БТА. Ние не сме получили никаква нова информация или резултат от разследването от саудитска страна, посочи Чавушоглу пред журналисти в рамките на международна конференция в Катар. Турция няма да се откаже по този въпрос, ние ще отидем докрай, добави той. Във вторник Чавушоглу заяви, че Турция води разговори с ООН за евентуално международно разследване на убийството на Кашоги, предизвикало възмущение в цял свят. Журналистът, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени.", "date": "2018.12.15", "title": "Турция: Няма да се откажем да открием истината за убийството на Кашоги"}
{"url": "https://www.24chasa.bg/novini/article/7201566", "text": "16-годишният Иван Иванов, осъден за убийството на 11-годишната Никол Йончева през август, м.г., отново ще застане пред съда на 17 декември. Заседанието е насрочено за 10 ч. в Апелативния съд и е по жалба на момчето, което  не се признава за виновно. Бургаският окръжен съд обаче реши обратното и му наложи 8 г. затвор, тъй като в момента на деянието той е бил непълнолетен.  Иван бе признат за виновен в това, че на 20 август, 2017 г. в асансьор на бл.108 в к-с \"Меден рудник\" умишлено умъртвил Никол Йончева. Момиченцето е убито чрез нанасяне на удар с нож в областта на врата. Острието прерязва сънната артерия, а кръвта на момичето буквално изтича пред очите й. Според съдебни лекари жертвата е убита по особено мъчителен начин. Психиатрична еспертиза доказва, че подсъдимият макар и непълнолетен и с лека умствена изостаналост, е разбирал свойството и значението на деянието и е можел да ръководи постъпките си. Освен на 8 г. лишаване от свобода при първоначален общ режим, ученикът бе осъден да заплати 150 000 лв. кръвнина на майката на Никол. Делото в Бургаския окръжен съд се гледа при закрити врата. В хода на разследването Иван направил частични признания. Според запознати с процеса причина за убийството е отказана близост от Никол. Иван се опитал да я целуне в асансьора, но момичето се отдръпнало. Това обидило тийнейджъра с лека умствена изостаналост и той решил да я накаже. След като я намушкал в асансьора избягал и започнал да играе с децата от квартала.", "date": "2018.12.15", "title": "Убиецът на 11-годишната Никол не иска в затвора, обжалва 8-годишна присъда"}
{"url": "https://www.24chasa.bg/novini/article/7201574", "text": "Председателят на ПГ на ГЕРБ и зам.-председател на партията Цветан Цветанов ще участва в церемонията по официалното откриване на ски сезона в Банско. Събитието е днес от 18.00 часа на площад \"Никола Вапцаров\" в курорта. Съобщението е на пресцентъра на ПП ГЕРБ. На него ще присъстват още евродепутатът от ГЕРБ/ЕНП Асим Адемов, народният представител от ГЕРБ-Благоевград и областен координатор на партията Даниела Савеклиева и колегата й от Банско Алекандър Мацурев.", "date": "2018.12.15", "title": "Цветанов ще участва в церемонията по официалното откриване на ски сезона в Банско"}
{"url": "https://www.24chasa.bg/novini/article/7201587", "text": "Американският президент Доналд Тръмп каза, че вътрешният министър Райън Зинки ще напусне правителството до края на годината, предадоха световните агенции. \"Министърът на вътрешните работи Райън Зинки ще напусне правителството в края на годината след почти две години на поста. Райън постигна много през своя мандат и искам да му благодаря за неговата служба към нашата страна\", заяви Тръмп в Туитър. Президентът каза, че следващата седмица ще стане известен новият вътрешен министър, предава БТА. В САЩ вътрешното министерство не е силово ведомство, а се занимава главно с управлението на природните ресурси. Зинки, който е разследван за своите пътувания, политическа дейност и възможни конфликти на интереси, напуска седмици преди демократите да установят контрол върху Камарата на представителите на американския Конгрес. Тази промяна във властта обещава да засили разследванията на поведението на бившия републикански конгресмен. Зинки имаше водеща роля в усилията на Тръмп за противопоставяне срещу регулациите за опазване на околната среда и за насърчаване на развиването на енергетиката в САЩ.", "date": "2018.12.15", "title": "Тръмп: Вътрешният министър на САЩ напуска поста"}
{"url": "https://www.24chasa.bg/novini/article/7201570", "text": "Още един пострадал при горските пожари, които бушуваха в края на юли в източни предградия на Атина, е починал в болница, с което броят на жертвите достигна 100 души, съобщава ТАСС, цитирана от БТА. 73-годишният Спирос Спиридис, който от лятото е бил в интензивно отделение на атинска болница, е починал от спетичен шок. На 23 юли, в деня на катастрофалния горски пожар, мъжът е бил заедно със семейството си в курортното селище Мати край Атина, което бе опустошено от огнената стихия. Той е спасил внука си, закривайки го с тялото си. В атинска болница се намира за лечение още една жена, пострадала при пожара в Мати.", "date": "2018.12.15", "title": "100 станаха жертвите на пожарите в Атина"}
{"url": "https://www.24chasa.bg/novini/article/7200822", "text": "Вече 6 години доведената дъщеря на Николай Банев - Раиса Иванова, не може да получи наследството на майка си, покойната поетеса и бизнесдама Дочка Банева. Съдебната сага между олигарха и 36-годишната жена, възпитаничка на британски университет, започва още през 2012 г. и продължава и до днес. Раиса, която е дъщеря от първия брак на Дочка Банева с лекар, води дело за делба на 9 имота в София, Ямбол, Троянско. Нейният дял е 1/6 от тях, Банев обаче е твърдо решен да се бори за всеки квадратен метър. Нещо повече, Раиса не може да получи дори бижутата на майка си, които са заключени в сейф в къщата на милионера на ул. “Невена Коканова” в кв. “Бояна”. Че това е така, се разбра от самия Банев, който в спецсъда се възмути защо полицаите взели накитите на покойната му втора съпруга Дочка. Освен делото за делба през последните 3 години Раиса подава и десетки сигнали в ДАНС, прокуратурата и следствието, свързани с измами, включително съставяне на неистински документи, подправяне на подписи, поръчителство и подбудителство. в следствието. Показанията ѝ вече са приложени към 132-та тома, събрани във връзка с разследването срещу Банев, третата му съпруга Евгения и майка му Мария за данъчни престъпления, присвояване и пране на 1 млрд. лв. Освен Раиса е разпитан и брат ѝ - 24-годишният Николай Банев. Покрай делото се разбра, че вече 3 години отношенията между баща и син са влошени и двамата дори не си говорят. Причината - от Евгения Банева по негово желание. Момчето се разочарова, когато разбира, че той и сестра му са подложени на много опити за измами, за да бъдат лишени от всичко, което им се полага от покойната им майка Дочка. Когато тя умира след дълга борба с рака на 31 август 2005 г., той е само на 11 г. Евгения, която на 4 август 2005 г. ражда първата си дъщеря Теодора от олигарха, го осиновява през 2008 г. Сестра му Раиса категорично отрича твърдението на Евгения, че на смъртното си легло Дочка я е помолила да осинови момчето ѝ. “Оптимист съм по отношение на сегашните действия на специализираната прокуратура”, написа в писмо до “24 часа” Раиса Иванова преди седмица. Делото за делбата между нея, олигарха и брат ѝ приключва на първа инстанция в Софийския районен съд на 22 април 2014 г. Банев обаче обжалва пред Софийския градски съд и затова съдебната делба все още не е факт. След смъртта си съпруг, дъщеря и син, апартамент на бул. “Витоша” със застроена площ 72,91 кв. м. Жилището включва трапезария с кухня, спалня и сервизни помещения. То е придобито по време на брака с Банев. Купено е през май 2005 г. на етап груб строеж. Делбата трябва да бъде в съотношение 4/6 за съпруга и по 1/6 за децата - Раиса и Николай Банев-младши. Вторият спорен имот, за който се води делото, е също апетитен. Той е дворно място в местността Вилна зона - “Киноцентъра” в “Бояна”, с площ по скица 1920 квадрата. В него има и едноетажна масивна постройка с площ 30 кв. м, която разполага със стая, кухня, тераса и мазе. Става собственост на Баневи през 1996 г. Наследниците трябва да си разделят и дворно място в с. Мало Бучино с площ 981 квадрата, купено също през 1996 г. В него има едноетажна сграда с площ 133 кв. м и друга обитаема сграда от 7 квадрата. Имотът е придобит преди брака между Дочка и Николай Банев. Той е дарение от майката на поетесата, поради което наследствените квоти на съсобственост са по една трета за всеки от съделителите. Според районния съд дворът трябва да бъде поделен по следния начин - 15/72 идеални части за Раиса и брат ѝ и 42/72 идеални части за Николай Банев. Имот №5 се намира също в Ямбол. Той е апартамент с площ 42,02 квадрата - кухня, дневна, сервизни помещения, тераса, изба и таван. Предмет на делото е и дворно място в троянското с. Борима, което се простира на 528 квадрата. В същото село е и седмият спорен имот, който е с площ 2995 кв. м. Тримата наследници трябва да си разделят и нива в местността Ялията в с. Борима, която се простира на 22 декара, и на ливада от близо декар. Всички имоти в троянското село са купени по време на брака между Дочка и Николай Банев. Любопитна подробност е, че интересите на Раиса се защитават от Радан Кънев.  Докато делото върви в Софийския районен съд, определени от Софийската адвокатска колегия. Защитниците излагат интересен аргумент. Че Раиса не е наследник на починалата поетеса. Съдът обаче посочва кога е родена Раиса и кога е сключен бракът между майка ѝ и Банев, от което става ясно, че е наследница. Другият аргумент е, че имотите не били поделяеми. Раиса води и още едно дело срещу пастрока си, което вече е спечелила. То е за обида и клевета. Според съдебното решение тя трябва да получи от него 2500 лв., което засега не се е случило, защото съдия изпълнител не може да го открие. Самият Банев обаче също съди Раиса и дори собствения си син. През 2013 г. чрез офшорна компания Банев завежда иск срещу двамата. Офшорката претендира, че има да взема 1,1 млн. евро от Дочка Банева, като сумата била отпусната като кредит за срок от 12 г. Заедно с лихвите сумата набъбнала до 2,420 млн. евро. Съдът обаче оставя без движение производството по делото на офшорката. През 2013 година Раиса завежда контраиск, за да получи своята част от Съдът присъжда по 1/6 от сумата на Раиса и Николай-младши, а за Банев-старши остават над 840 000 евро. Неговите пари са преведени по сметка на Juriskando Consultants. Банев не е особено словоохотлив по темата за сина си Николай. По време на изявлението си пред медиите в апелативния спецсъд, когато бе попитан за взаимоотношенията си с Николай-младши, се стресна и лаконично каза: “Той какво общо има?” Дали най-после двете деца ще получат наследството на покойната си майка, което им се полага и от законова, и от морална гледна точка, тепърва ще се разбере.", "date": "2018.12.15", "title": "Банев здраво стиска имотите, които трябва да подели с децата на покойната си съпруга"}
{"url": "https://www.24chasa.bg/novini/article/7201524", "text": "До Коледа догодина Генуа ще има нов мост, който ще замени частично рухналия мост \"Моранди\". Това обеща днес кметът на града Марко Бучи, предадоха световните агенции и италиански електронни издания. Бучи присъства на церемония, на която бе поставено символичното начало на процеса за разрушаването на онова, което е останало от виадукта, срутил се на 14 август и отнел живота на над 40 души. Церемонията се състоя на нова строителна площадка, на която ще бъдат разрушавани демонтираните елементи на моста. Същинските работи по разрушаването би трябвало да започнат в началото на идната седмица. В понеделник се очаква съдия от Генуа да отмени забраната за достъп до останките от виадукта и тогава разрушаването може да започне, съобщи Джовани Тоти, областният оправител на Лигурия, в която се намира Генуа. Достъпът до останките от моста беше забранен със съдебна заповед, за да се позволи на експерти да извършат своето разследване на причините за рухването на виадукта. Кметът на града заяви днес, че разрушаването би трябвало да продължи до март догодина. В разрушителните дейности ще очастват пет подбрани от властите компании. Процесът ще струва 19 милиона евро Очаква се в понеделник или вторник кметът на Генуа да обяви кои компании ще изградят новия мост. Световноизвестният архитект Ренцо Пиано, който е роден в Генуа, беше един от архитектите представили проекти за новото съоръжение.", "date": "2018.12.15", "title": "До следващата Коледа нов мост ще замени частично рухналия \"Моранди\" в Генуа"}
{"url": "https://www.24chasa.bg/novini/article/7201516", "text": "Шофьор загина в Белгия, близо до границата с Франция, след като се вряза в камион, който спрял рязко заради блокада на протестиращи „жълти жилетки“, съобщава АФП, цитирана от  Инцидентът станал в района Еркелин, на кръстопът между пътищата N40 и N54, допълват местните власти. Днес се провежда петият пореден протест на движението във Франция, като малко над 1000 души се събраха в центъра на френската столица на фона на засиленото полицейско присъствие. Част от демонстрантите са се опитали да пробият кордона от полицаи на булевард „Шанз Елизе“. Органите на реда са използвали сълзотворен газ, за да разпръснат тълпата. Световни медии съобщават за около 60 ареста – предимно на демонстранти, проявили агресия. Броят на задържаните до момента е в пъти по-малък от арестуваните близо 500 души миналия уикенд.", "date": "2018.12.15", "title": "Шофьор загина заради протест на \"жълтите жилетки\" в Белгия"}
{"url": "https://www.24chasa.bg/novini/article/7201463", "text": "Държавният глава Румен Радев е разговарял на \"Дондуков\" 2 със заместник-държавния секретар на САЩ Джон Съливан, който е на посещение в България. В срещата е участвал и посланик Ерик Рубин. Във фокуса на разговорите са били стратегическото партньорство между България и САЩ, както и развитието на двустранното сътрудничество, съобщиха от прессекретариата на президента, предаде БТА. Президентът Радев е изразил интереса на страната ни към разширяване на икономическия обмен и увеличаване на инвестициите от САЩ в сфери с висока добавена стойност и информационните технологии. По думите му България се утвърждава като регионален технологичен лидер и привлича все повече експерти и технологични компании от региона и Европа. Президентът посочил също така, че страната ни има амбицията да се развива като регионален енергиен център в Югоизточна Европа. Реалната диверсификация с изграждането на интерконектори с нашите съседи, заедно с директните доставки на енергийни ресурси, повишават сигурността и водят до намаляване на цените, с което съответстват на националните интереси на България и на Европейския съюз, посочил още Румен Радев. Обсъдена е била и възможността за разширяването на двустранното сътрудничество в разработването на перспективни енергийни източници. Джон Съливан е дал висока оценка на двустранното сътрудничество в сферата на отбраната и сигурността и на приноса на българските военнослужещи в НАТО. Президентът отбелязал значителния международен интерес към процеса на модернизация на Българската армия, в който участват и САЩ. Държавният глава подчертал, че страната ни се стреми към стратегическо партньорство с бъдещия доставчик, обмен на програми за обучение и търси най-изгодното предложение на основата на равнопоставеност, конкурентност и прозрачност, при спазване на критериите, определени от Министерството на отбраната и Народното събрание.", "date": "2018.12.15", "title": "Президентът Радев обсъди с Джон Съливан стратегическото партньорство"}
{"url": "https://www.24chasa.bg/novini/article/7201474", "text": "Еврокомисарят за разширяването Йоханес Хан призова да се спре с провокациите и Белград и Прищина да се върнат към диалога, предаде Танюг. В интервю за виенско радио Хан припомни, че през лятото имаше динамика в диалога и разговори по всички възможни елементи на договора, предаде БТА. \"Сега обаче имаме застой, а задачата ни е да продължим.\" \"Едната страна, Прищина, се опитва да стане член на международни организации, а сръбският външен министър пътува по света и убеждава страните, които са признали Косово, да оттеглят признанието си. Мисля, че нищо от това не помага. Настоях да прекратят и двете дейности и статуквото да се приеме за продължение на преговорите. Накрая на преговорите ще се види как по-нататък ще се развиват нещата\", каза той. Запитан за идеята за корекция на границите Хан каза, че няма нищо конкретно на масата. Според него идеята е оповестена, за да се видят реакциите, защото международната общност винаги досега е отхвърляла промяна на границата поради опасения, че това води към нови конфликти. \"Моята реакция, а и на други, беше - нека да преговарят. Такава мярка би била чак последният камък в целия пакет. Дадох обаче да разберат, особено на сръбската страна, че всеки двустранен договор трябва да допринася за по-голяма стабилност на региона. Това, като начална точка за обмисляне на решение, в този момент е достатъчно\", подчерта Хан.", "date": "2018.12.15", "title": "Йоханес Хан: Белград и Прищина да се върнат към диалога"}
{"url": "https://www.24chasa.bg/novini/article/7201265", "text": "Спешна спасителна акция в планината с щастлив финал. Преходът без храна и вода в Пирин, предприет в петък от 29-годишен мъж благотворително, прие изненадващ обрат, след като Цветан Найденов подаде сигнал, че не може да продължи, защото е крайно изтощен. „Ние изпълнихме нашата мисия, което беше най-важното. Първо, успяхме да заснемем страшно много материал. Второ, занесохме важните дрехи и припаси на защитените жилища. Когато видяхме хората усмихнати, много се зарадвахме”, заяви в ефира на „Събуди се” Цветан, обяснявайки целта на прехода си. Той е категоричен, че в планината винаги има рискове и никога не знаеш какво те очаква. „В случая през целия ден валеше сняг. Започна да духа вятър. Появи се мъгла. Знаех точно накъде се движа, но в един момент просто стъпваш и пропадаш до гърдите в сняг. Няма излизане. И прецених, че това е голям риск. През цялото време държахме връзка с Планинска спасителна служба. Тогава усетих, че не мога да продължа”, разказа още Найденов. Той допълни, че въпреки лошите метеорологични условия, през цялото време е знаел къде се намира. Спасителите пък съветват туристите да не тръгват сами на преход в планината и винаги да носят вода, храна и телефон.", "date": "2018.12.15", "title": "Спасеният в Пирин турист Цветан: Планината винаги крие рискове"}
{"url": "https://www.24chasa.bg/novini/article/7201259", "text": "Обявената за 20 декември голяма пресконференция на руския президент Владимир Путин бие рекорда по броя на акредитираните за нея журналисти - 1702-ма души, предаде ТАСС. Списъкът на представителите на медиите бе публикуван на сайта на Кремъл, предаде БТА. На тази традиционна за края на годината среща на руския държавен глава с журналисти, както и досега най-много представители ще имат регионалните руски медии. Голям брой национални и чуждестранни средства за масово осведомяване обаче също ще изпратят свои представители. На първата такава пресконференция на Путин през 2001 г. имаше над 500 журналисти и оттогава броят на присъстващите се увеличава стабилно. На пресконференциите през третия президентски мандат на Путин броят им не е падал под 1250. Миналата година бе поставен поредният рекорд - 1640 представители на медиите, отбелязва ТАСС.", "date": "2018.12.15", "title": "Рекорден брой журналисти акредитирани за пресконференцията на Путин на 20 декември"}
{"url": "https://www.24chasa.bg/novini/article/7201268", "text": "Американската компания \"Джонсън енд Джонсън\" (Johnson & Johnson) e знаела от десетилетия за наличието на следи от азбест в нейна бебешка пудра, сочи разследване на Ройтерс. Агенцията цитира документи, разпространени във връзка със съдебен процес. Според ищците опасната пудра може да причинява рак на яйчниците, предаде БТА. От \"Джонсън енд Джонсън\" оспорват тези твърдения в съда. В изявление компанията нарече обвиненията срещу нея \"едностранчиви, неверни и подстрекателски\". \"Хиляди независими тестове на регулатори и водещите лаборатории в света доказват, че нашата бебешка пудра никога не е съдържала азбест\", се отбелязва в текста. Заради обвиненията акциите на \"Джонсън енд Джонсън\" се сринаха, преживявайки най-големия си спад за един ден от 2002 г. Вчера те загубиха 14, 84 долара, или 10 процента от стойността си, за да паднат до 133 долара в края на работния ден.", "date": "2018.12.15", "title": "Разследване: “Джонсън енд Джонсън” са знаели за азбест в бебешките си пудри"}
{"url": "https://www.24chasa.bg/novini/article/7201271", "text": "Бразилският президент Мишел Темер подписа заповедта за екстрадиция в Италия на бившия крайноляв активист Чезаре Батисти, предаде Франс прес, като се позова на източник от неговата администрация. Батисти бе осъден на доживотен затвор в родината си за убийството на четирима души, предаде БТА. Бившият крайноляв активист, превърнал се в автор на полицейски романи, живее в Бразилия от 2004 г. Сега той е издирван от властите, след като съдия от Върховния съд постанови италианецът да бъде арестуван, за да бъде екстрадиран. През 1993 г. Чезаре Батисти получи доживотна присъда в Италия за убийството на четирима души и съучастие в убийства в края на 70-те години на миналия век, когато членувал в крайнолява групировка. Той твърди, че е е невинен. След като бяга от италиански затвор през 1981 г., Батисти първо отива в Мексико, а след това - и във Франция пред 1990 г. Установява се в Бразилия през 2004 г. След дълъг съдебен процес за евентуалната екстрадиция на италианеца, тогавашният бразилски президент Луиз Инасио Лула да Силва, който е с леви убеждения, реши през 2010 г. да не го предава на Италия. Вчера сутринта избраният за президент на Бразилия Жаир Болсонаро от крайната десница потвърди намерението си да предаде Батисти на Италия.", "date": "2018.12.15", "title": "Бразилският президент подписа заповедта \nза екстрадиция на Чезаре Батисти в Италия"}
{"url": "https://www.24chasa.bg/novini/article/7201273", "text": "Полското правителство на консервативната националистическа партия \"Право и справедливост\" оцеля при вот на недоверие снощи, предадоха ТАСС и ДПА. Мярката бе внесена от основната опозиционна сила - либералната партия \"Гражданска платформа\", предаде БТА. Снощи 460-членният Сейм, долната камара на полския парламент, отхвърли вота на недоверие с 233 гласа \"против\" при 163 \"за\" и 20 \"въздържал се\". Само два дни по-рано, в сряда, Сеймът гласува вот на доверие на правителството по искане на премиера Матеуш Моравецки. Опозицията внесе вота на недоверие, недоволна от съдебната реформа, заради която управляващата в Полша партия влезе в конфликт с Европейската комисия. \"Право и справедливост\" твърди, че прочиства системата от корумпирани съдии, но според опоненти партията иска да отстрани критични гласове.", "date": "2018.12.15", "title": "Полското правителство оцеля при вот на \nнедоверие"}
{"url": "https://www.24chasa.bg/novini/article/7201278", "text": "Носителката на Нобелова награда за мир Надя Мурад обяви, че планира с парите от наградата да построи болница за жертвите на сексуален тормоз в родния си град, предаде Ройтерс. Иракската язидска защитничка на човешките права, оцеляла след сексуално робство в Ирак в плен на \"Ислямска държава\", говори пред стотици хора в родния си град Синджар в Северен Ирак. С парите, получени от Нобеловата награда, ще построя болница в Синджар за лечение на болни хора, предимно вдовици и жени, които са били подложени на сексуален тормоз от членовете на групировката \"Ислямска държава\", каза тя снощи пред събралите се, сред които и журналисти, предаде БТА. Тя благодари на иракското и кюрдското правителство, че са одобрили нейния план и допълни, че скоро ще се свърже с хуманитарни организации, за да започнат строителството. Мурад получи 1 милион долара от наградата заедно с лекаря Дени Муквеге, лекувал жертви на сексуално насилие в Демократична република Конго, за усилията им да сложат край на сексуалното насилие, използвано като оръжие във военните конфликти. Мурад бе една от около 7000 жени и момичета, пленени в Северозападен Ирак през август 2014 година и държани от \"Ислямска държава\" в Мосул,където тя е била измъчвана и изнасилвана. Мурад успява да избяга след три месеца и да достигне Германия, откъдето започва кампания с призив да се помогне на язидската общност. Язидският район в Синджар преди бе дом на 400 000 души предимно язиди и сунити. За няколко дни над 3000 язиди са убити и около 6800 отвлечени.", "date": "2018.12.15", "title": "Нобелистката Надя Мурад ще строи болница в родния си град в Ирак"}
{"url": "https://www.24chasa.bg/novini/article/7201275", "text": "Следващата конференция на ООН за климата ще се проведе догодина в Чили, решиха днес участниците в 24-ия по рода си форум, който се провежда в полския град Катовице, предаде Франс прес. Така Чили ще замени Бразилия, която миналия месец се отказа от домакинството на COP25, официално заради бюджетни ограничения. През октомври обаче за бразилски президент бе избран крайнодесният Жаир Болсонаро, който е скептик по въпроса за промените в климата, предаде БТА. Коста Рика ще приеме подготвителната среща за COP25, която ще събере министри от държавите участници няколко седмици по-рано. Представители на около 200 страни обсъждат от две седмици в Катовице какви правила да бъдат приети за прилагане на Парижкото споразумение за ограничаване на глобалното затопляне. Преговорите продължават, въпреки че срещата в Катовице по програма трябваше да завърши днес.", "date": "2018.12.15", "title": "Следващата конференция на ООН за климата ще бъде в Чили"}
{"url": "https://www.24chasa.bg/novini/article/7201289", "text": "Министър-председателят Бойко Борисов се срещна със заместник-държавния секретар на САЩ Джон Съливан. Във фокуса на разговорите бяха сигурността, енергетиката, инвестициите и двустранните отношения, съобщиха от пресцентъра на Министерски съвет. Премиерът Борисов отново увери, че България напълно изпълнява поетите ангажименти към НАТО и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване. Заместник-държавният секретар на САЩ Джон Съливан подчерта, че България е стабилен и предвидим партньор в рамките на Алианса и на двустранна основа. Съливан предаде на премиера Борисов послание от американския президент Доналд Тръмп за значимостта за САЩ на приятелските и партньорски двустранни отношения с България, и високата оценка за тях. Акцент в срещата между Бойко Борисов и Джон Съливан бе още енергийната сигурност и сътрудничеството между двете страни в тази област. Министър-председателят запозна Съливан с напредъка по интерконектора между България и Гърция, с амбициите на страната ни да съхрани ролята си в преноса и търговията с газ, както и с проекта „Белене“. „България води политика, насочена към гарантиране на енергийната сигурност както за страната, така и за ЕС“, заяви премиерът Бойко Борисов. Той посочи, че работим активно за енергийна диверсификация и по проектите за газови връзки със съседните страни.", "date": "2018.12.15", "title": "Джон Съливан предаде на Борисов послание от Тръмп: България е значим партньор"}
{"url": "https://www.24chasa.bg/novini/article/7201298", "text": "Астрономи от университета \"Джонс Хопкинс\" откриха екзопланета с размерите на Нептун, която е разположена много близо до звездата си и се изпарява с рекордна скорост, съобщи Физ.орг. Екзопланетата GJ 3470b е на разстояние 96 светлинни години от Земята и орбитира около червено джудже. Открита е в рамките на изследователска програма, която цели да се наблюдават атмосферите на екзопланети в ултравиолетовия, оптичния и инфрачервения диапазон. С помощта на телескопа \"Хъбъл\" учените установили, че GJ 3470b е загубила значителна част от атмосферата си и продължава да я губи със 100 пъти по-голяма скорост в сравнение с друга подобна екзопланета - GJ 436b, информира БТА. Екзопланетите от клас горещи нептуни се срещат по-рядко, отколкото горещите юпитери, скалистите планети и суперземите. Смята се, че причината за това е, че горещите нептуни се формират много близо до звездата си и това води до изпаряване на атмосферите им. В резултат от подобна планета остава единствено ядрото й. Малката плътност на GJ 3470b я прави неспособна да задържи нагрятата атмосфера. Значителни обеми газ \"излетели\" само за 2 милиарда години, докато същевременно GJ 436b бавно се изпарява от 4-8 милиарда години. По мнението на учените, GJ 3470b вече е загубила 35 процента от масата си, а изпаряването ще приключи изцяло след няколко милиарда години.", "date": "2018.12.15", "title": "Астрономи откриха бързо загиваща планета"}
{"url": "https://www.24chasa.bg/novini/article/7201311", "text": "Турското външно министерство заяви днес, че Турция ще продължи да нанася въздушни удари по цели на Кюрдската работническа партия /ПКК/ в Северен Ирак, съобщават Ройтерс и Асошиейтед прес, като се позовават на говорителя на турското външно министерство Хами Аксой. Изявлението бе направено, след като Багдад официлано се оплака вчера, че потварящите се турски въздушни удари нарушават неговия суверенитет и застрашават цивилни. Турската армия обяви вчера, че осем бойци от Кюрдската работническа партия /ПКК/ са били убити при турски въздушни удари в Северен Ирак. Въздушните удари предизвикаха критики от страна на Багдад. Турският посланик в Ирак бе повикан вчера в иракското външно министерство, което протестира срещу \"нееднократните нарушения на иракското въздушно пространство\". Турция редовно нанася удари по цели на ПКК в планините в Северен Ирак, като заявява, че членове на нелегалната групировка използват района като база за нападения срещу Турция. Кюрдската работническа партия /ПКК/, която от 1984 г. води въоръжена борба срещу турската държава, е призната за терористична организация от Турция, ЕС и САЩ, предаде БТА. По-рано тази година турският президент Реджеп Тайип Ердоган заплаши да предприеме сухопътна офанзива срещу бази на ПКК в Северен Ирак, припомня Ройтерс. Тази седмица Ердоган обяви, че до няколко дни Анкара ще започне операция на изток от р. Ефрат в Сирия срещу сирийската кюрдска милиция Сили за защита на народа, коята Анкара разглежда като терористична организация, свързана с ПКК. Действията на терористичната организация ПКК на територията на Ирак и Сирия се превръщат във въпрос на националната сигурност за Турция, посочи говорителят на турското външно министерство Хами Аксой. Той заяви, че правителството в Багдад има задължението да не допуска иракската територия да се използва като база за атаки срещу съседни страни. Турция ще използва своето \"законно право на самозащита\", ако Ирак \"не прави това, което е необходимо\", изтъкна говорителят, цитиран от АП. Говорителят каза, че тези операции в борбата срещу тероризма ще продължат, докато терористични организации намират база на иракска земя и докато нуждите на сигурността на Турция изискват това.", "date": "2018.12.15", "title": "Турското външно: Ще продължим да нанасяме въздушни удари срещу цели на ПКК в Ирак"}
{"url": "https://www.24chasa.bg/novini/article/7201317", "text": "Рано тази сутрин във Военноморската база в Бургас акостира фрегата „Дръзки\" след поредната си успешна мисия, предаде  В продължение на 40 дни моряци патрулираха край северните брегове на Африка. Командването на постоянната група кораби на НАТО в Средиземно море е дало висока оценка на българския екипаж за извършените проверки на кораби и патрулиране край бреговете на Либия и Сирия. Командващият Военноморските сили на България вицеадмирал Митко Петев поздрави екипажа и обяви, че следващата година флотът ще се сдобие с нов модерен патрулен кораб.", "date": "2018.12.15", "title": "\"Дръзки\" се завърна от мисия"}
{"url": "https://www.24chasa.bg/novini/article/7201330", "text": "В киевския храм \"Света София\" започна днес обединителния църковен събор на украинското православие, съобщи Киевската патриаршия, цитирана от ТАСС. В него участват \"църковната йерархия, свещеници и миряни\", се казва в съобщението. Преди началото на събора в храма пристигна и президентът на Украйна Петро Порошенко. \"Нека останем тук и да се помолим да бъде създадена днес украинската Църква\", заяви Порошенко на път към катедралата и се ръкува със събрали се пред нея хора, предаде Франс прес. Хиляди украинци се събраха тази сутрин на площада пред построената през 11 век катедрала, за да изразят подкрепата си за създаване на Църква, която да е независима от Москва, предаде БТА. Този църковен събор трябва да изпълни историческото решение на ползващата се с голям авторитет в православния свят Константинополска патриаршия, която разреши през октомври на Украйна да има своя собствена Църква след 322 години под духовната опека на могъщия си съсед, посочи Франс прес. Това решение, разбира се, предизвика гнева на Руската православна църква, която го нарече \"схизма\" и скъса връзките си с Константинопол. Украинските власти смятат този църковен събор, организиран навръх петата годишнина от избухването на безпрецедентната криза между Киев и Москва, за въпрос областта на \"националната сигурност\". През март 2014 г. Русия анексира украинския Кримски полуостров, след като в Киев дойдоха на власт прозападни управници. Последва конфликт в източната проруска сепаратистка част на страната, който отне живота на над 10 000 души.", "date": "2018.12.15", "title": "Започна обединителният църковен събор за създаване на украинска независима църква в Киев"}
{"url": "https://www.24chasa.bg/novini/article/7201365", "text": "Двама души загинаха и осем бяха ранени, един от които тежко, в катастрофа с автобус край град Невесине, в босненската Република Сръбска, съобщава сръбският вестник \"Блиц\". Катастрофата станала тази сутрин на магистралния път между Невесине и Гацко. Предполага се, че поради гъстата мъгла и лошата видимост автобусът се е хлъзнал от пътя и се е преобърнал, предаде БТА. В автобуса, който превозвал пътници от Белград за Невесине и Мостар, имало около 20 души. Ранените са изпратени в болници в Невесине, а тежко раненият - в Мостар.", "date": "2018.12.15", "title": "Тежка катастрофа в Босна - двама загинаха, а 8 са ранени"}
{"url": "https://www.24chasa.bg/novini/article/7201368", "text": "Турските власти са разкрили два допълнителни перона за обслужване на тировете на ГКПП Капъкуле на българо-турската граница. С това пероните на турската митница са били увеличени от 8 на 10. В резултат пропусквателната способност на ГКПП Капъкуле към ГКПП Капитан Андреево от 950 тира дневно /според данните от последните 3 месеца/ се планира да се увеличи до 1250 тира още през първата четвърт на 2019 г. Това се посочва в писмено съобщение на министъра на търговията г-жа Рухсар Пекджан. По капацитет Капъкуле е най-големият граничен и митнически пункт на Турция към България и респективно към Европа. В същото време е и най-натовареният, поради което се образуват километрични опашки, представляващи сериозен проблем и за Турция, и за България. По-голямата част от турския износ за Европа минава през България. Турският министър посочва, че с цел намаляване на дългите престои на митниците, турската страна предприема мерки за активизиране на диалога и на сътрудничеството със заинтересованите страни и институции за модернизиране на обектите и инфраструктурата на митническите зони. Предвижда се на Капъкуле да бъде увеличено числото на обслужващия персонал, както и да бъде увеличен капацитетът на рентгеновите скенери. Като алтернатива се работи по увеличаването и модернизирането на капацитета на ГКПП Хамзабейли/Лесово. От 18 декември се планира част от потока от тирове да се насочва към Хамзабейли, се отбелязва в съобщението. Също така се предвижда да се въведе електронно обслужване на митническите гишета през първото тримесечие на 2019 г. В същото съобщение турският министър на търговията г-жа Рухсар Пекджан специално отбелязва и водените с българската страна разговори през месец ноември относно обслужването на тировете по общата граница, като посочва, че те \"са били много ползотворни\". Тя изтъква, че увеличаването на пероните за тировете на Капъкуле от 8 на 10 е било направено по молба на българските митнически власти за намаляване на дългите престои. \"Съвместно с българската страна създадохме общи работни групи за решаване на проблемите по преминаването и престоя на тировете на гранично контролно-пропусквателните пунктове. Изготвен бе съвместен план за работа по тези проблеми. Тъй като натоварването на митниците достига върхови точки в края на седмицата, смятаме, че ако потокът върви през делничните дни, така ще се премахне в голяма степен натрупването на километрични опашки. Смятам, че в резултат на общите усилия, които полагат Турция и България, в скоро време ще бъдат успешно решени проблемите\", посочва турският министър на търговията г-жа Пекджан.", "date": "2018.12.15", "title": "Откриха два допълнителни перона за обслужване на тировете на ГКПП Капъкуле"}
{"url": "https://www.24chasa.bg/novini/article/7201375", "text": "Двама мигранти бяха тежко ранени в масово сбиване снощи в босненския град Мостар, предаде босненският информационен сайт Кликс, цитиран от БТА. В сбиването участвали голям брой чуждестранни граждани. Мигрантите са ранени с хладно оръжие и са приети в местната болница. На мястото бяха изпратени значителни полицейски сили, които извършиха оглед.", "date": "2018.12.15", "title": "Двама мигранти пострадаха тежко в масово сбиване в босненския град Мостар"}
{"url": "https://www.24chasa.bg/novini/article/7201397", "text": "Министърът на отбраната Красимир Каракачанов проведе среща със заместник-държавния секретар на САЩ Джон Съливан днес, 15 декември 2018 г., съобщиха от пресцентъра на Министерство на отбраната. На срещата бяха обсъдени теми от двустранното сътрудничество, стратегическото партньорство и регионалната сигурност.", "date": "2018.12.15", "title": "Каракачанов обсъди с Джон Съливан теми от двустранното сътрудничество"}
{"url": "https://www.24chasa.bg/novini/article/7201143", "text": "Apple планира да предложи софтуерна актуализация за потребителите на iPhone в Китай в отговор на наложената от местен съд забрана за продажба на няколко модела телефони, за които се твърди, че нарушават два патента на Qualcomm, предаде bulgarian.cri.cn. В изявление изпратено до медията Tech Sina в петък, компания Apple информира, че потребителите в Китай ще разполагат с актуализацията следващата седмица и че е предприела мерки веднага след забраната, за да гарантира, че „я разбира и спазва\". В понеделник съд в град Фуджоу забрани продажбата на повечето модели iPhone в Китай, след иск подаден от компания Qualcomm. Американският производител на чипове твърди, че Apple е нарушила два от патентите му за моделите iPhone 6S, 6S Plus, 7, 7 Plus, 8, 8 Plus, и X. Qualcomm се опитва също така да убеди Щатската комисия по международната търговия да забрани вноса на айфони в САЩ, използващи Intel чипове.", "date": "2018.12.15", "title": "Apple ще предложи софтуерна актуализация за iPhone след забраната за продажба на устройства в Китай"}
{"url": "https://www.24chasa.bg/novini/article/7201157", "text": "Австралия ще признае Западен Йерусалим за столица на Израел, но няма да премести посолството си в страната там, докато израелско-палестинският конфликт не бъде уреден по мирен път, обяви днес австралийският премиер Скот Морисън, цитиран от Асошиейтед прес. Морисън уточни, че Австралия ще признае Източен Йерусалим за столица на държавата Палестина едва когато бъде намерено мирно решение на основата на съвместното съществуване на две държави. Междувременно австралийското посолство в Израел ще си остане в Тел Авив, предаде БТА. Австралийското решение беше определено като \"безотговорно\" от палестинското ръководство, предаде Франс прес. \"Финалният статут на целия Йерусалим трябва да бъде установен по време на преговори\", заяви високопоставеният палестински представител Саеб Еракат. Свещеният град сега е разделен на Източен и Западен Йерусалим. Източната част е възприемана от ООН като палестинска част на града. Израел окупира Източен Йерусалим и го анексира, но тази анексия не е призната от международната общност, която смята, че финалният статут на града трябва бъде дефиниран чрез преговори между израелците и палестинците. По повод австралийското решение Еракат каза, че то е мотивирано от \"дребнави вътрешнополитически въпроси, които се изразяват накрая в политики, противопоставящи се на мира и на сигурността по света\". Еракат, който е фигура номер две в Организацията за освобождение на Палестина, разкритикува също така решението на Австралия да открие търговско представителство в Западен Йерусалим, което е в нарушение на резолюция на ООН.", "date": "2018.12.15", "title": "Австралия ще признае Йерусалим за столица на Израел, но няма да мести посолството си там"}
{"url": "https://www.24chasa.bg/novini/article/7201160", "text": "Вицепремиерът и министър на външните работи Екатерина Захариева заминава за Йордания по покана на министъра на външните работи и емигрантите на Хашемитското кралство Айман ас-Сафади. Захариева ще е част от делегацията на президента Румен Радев, съобщиха от пресцентъра на Министерство на външните работи. Двамата министри ще продължат диалога от последната си среща през септември. Тя се проведе в Ню Йорк в рамките на 73-ата сесия на Общото събрание. Тогава основна тема на разговорите им бе Сирия и ситуацията в Близкия изток.", "date": "2018.12.15", "title": "Вицепремиерът Захариева заминава на визита в Йордания"}
{"url": "https://www.24chasa.bg/novini/article/7200788", "text": "“Ивелико” е една от няколкото десетки IT компании в целия свят, които се занимават с интеграция на система за управление на съдържанието. Фирмата е позиционирана във Велико Търново, но проектите ѝ далеч надхвърлят границите на България. “Работим основно с чуждестранни клиенти, в момента даже имаме само един български. В Дубай имахме доста проекти, в Саудитска Арабия. Като цяло предимно в Арабския свят. Работим и с финландска агенция, която работи с почти цяла Европа, в Щатите имахме няколко проекта, в Канада, Австралия”, разказва управителят Павел Дончев. Той и приятеля му Иван Туртев създават “Ивелико” през януари 2012 г. Дотогава Дончев вече е натрупал знания и опит в областта на информационните технологии в София, но решава да се върне в родния си град и да осъществи мечтата си. В началото работят само те двамата и едно момче на половин работен ден. Почти 7 години по-късно компанията се е разраснала до 15 души. Основната дейност на “Ивелико” е продуктът “Сайтфинити”, който е разработен от друга българска софтуерна компания. “Сайтфинити” е вид приложен софтуер, който позволява публикуването и редактирането на уебсайт, както и поддръжка на главен интерфейс. Тази технология цели да се избегне ръчното писане на код и позволява на ползвателите на системите да се съсредоточат върху създаването и редактирането на самото съдържание, а не върху използваните технологии, за да може то да бъде достъпно за целевата аудитория. “В самия продукт има доста готови неща и ние го интегрираме за съответния клиент - за банката ще изглежда по един начин и ще има едни модули, за университет ще бъде нещо друго. Ние го внедряваме, като всеки клиент си има някакви изисквания и му се прави отделен софтуер”, обяснява Дончев. Банки и университети са типични клиенти на компанията. Такива обикновено са по-големи организации, дори правителства. Именно затова “Ивелико” обикновено е подизпълнител. “Продуктът, който интегрираме, попада в една доста специфична ниша и много малко програмисти работят с него. Общо взето, се знаем кои сме и в другите държави и си помагаме. Тъй като системата е по-мъничка, общо взето, сме по-скоро партньори, а не конкуренти. Продуктът таргетира по-големи клиенти, които имат много силно присъствие онлайн, редактират постоянно много съдържание, имат сайтове. Например имахме един клиент със сайтове в над 100 държави. Съответно няма толкова много клиенти и може би затова няма толкова много програмисти”, казва Павел Дончев. Понеже продуктът е направен от българска фирма, има около 5-6 компании в България, които се занимават с него, а общо в целия свят са 300-400. От 2019 г. компанията планира да започне да създава и мобилни приложения. Те отново ще са свързани със “Сайтфинити”, тъй като голяма част от клиентите им са имали нужда от такива приложения. Така че те ще са естествено допълнение към уебсайтовете - както е при банките например. Дончев е решил да се съсредоточи върху работата само с един продукт, защото според него фирма с 10 човека не може да прави всичко, въпреки че много такива компании претендират за това. Но той предпочита да върши 1-2 неща, но те да са на достатъчно добро ниво. Практиката в “Ивелико” е да се наемат млади хора без голям опит и да се обучават. “За тези 7 години може би около 20-ина души са минали през фирмата ни, от тях има точно един, който е бил със стаж. Успели сме тези хора от нулата да ги направим специалисти, и то такива, които работят в доста големи организации”, гордее се Дончев. Според него младите хора не са мързеливи и не се интересуват само от пари, както е общото мнение, просто са объркани и им трябва време да се ориентират. “Ние се опитваме да растем балансирано, да не сме в позиция на нуждаещи се. Стараем се да наемем 1-2 човека, да им дадем време и тогава да им намерим работа, а не когато има проект, тепърва да търсим хора, а след това да се чудим какво да им дадем да правят”, обяснява Дончев. Според него конкурсът на Fibank също помага на младите хора у нас, защото им показва, че в България могат да се случват смислени неща и човек може да развие успешен бизнес и у нас. Критериите, по които са оценявани компаниите в конкурса, са те да бъдат български, да навлизат на нови пазари и да могат да се справят на висококонкурентни такива. Конкурсът на Fibank “Най-добра българска фирма” ни помогна страшно много. Всички служители се окрилиха и видяха, че колкото повече се стараем, от толкова повече места ни признават. На мен ми дава сигурност, че си върша добре работата като мениджър, където допреди това не съм имал опит. Благодарение на наградата ни в категория “Микро и малка фирма” името на фирмата се чу на доста места. \"Китайците са казали много да внимаваме какво си пожелаваме, защото може да се сбъдне. Засега съм постигнал всички неща, които съм искал. Но в момента, в който съм ги постигнал, те се оказват по-различни, отколкото съм си мислел. В повечето случаи е лесно да постигнеш, но по-трудно е да задържиш тези неща. За мен успехът е това - да имаш сили да ги задържиш\", казва Дончев за успеха.  Той разказва, че е останал в България по същата причина, заради която се прибира във Велико Търново - родителите му, както и тези на жена му, живеят в града. Затова решава, че е най-добре да тръгне оттам, а ако не стане - пътят към чужбина не е толкова труден. Но по-правилен е този към родния град, да се прибереш около семейството си, детето ти да е около баба си и дядо си.", "date": "2018.12.15", "title": "Павел Дончев, управител на “Ивелико”: Наградата от конкурса на Fibank ни направи по-разпознаваеми"}
{"url": "https://www.24chasa.bg/novini/article/7201151", "text": "„Децата от занималнята, които не са взети до 18,00 ч, ще бъдат отведени в 7 РУ на МВР“, този надпис на входна врата в столично училище разгневи родителите, чийто деца учат там. „Струва ми се, като доста крайна мярка“, казва майката Преслава Преславова, която засега никога не е прибирала детето си от районното управление, въпреки, че се е случвало да закъснее около 10 мин, за да го прибере. Светлана Лазова, директор на училището, поясни, че това е решение на Педагогическия съвет. „Все още няма деца, отвеждани в РУ“, казва тя и допълва, че винаги са готови да изчакат 10-15 минути допълнително, преди да прибегнат до крайната мярка. Имало е няколко случаи в миналото, в които не са успели да намерят родителите на децата до 19,00 ч. Йордан Йосифов от асоциация „Родители“ не подкрепя мярката. „Ако инцидентно се случи родителят да закъснее, не би трябвало да е проблем учителят да изчака няколко минути“, казва той. Според него не е редно е по-редно при системно закъсняване от страна на родителя да се търси отговорност от „Закрила на детето“ или друга комисия и институция. „Тази бележка трябваше да има дисциплиниращ ефект за родителите“, казва директорката. Въпреки това тя бе свалена от вратата на училището.", "date": "2018.12.15", "title": "Бележка в столично училище предупреди родители: Ако закъснеете, търсете детето си в районното"}
{"url": "https://www.24chasa.bg/novini/article/7201170", "text": "Над 500 000 долара изпаднали от брониран камион на магистрала в североизточния американски щат Ню Джърси. Близо 300 000 от тях все още не са намерени, предаде Асошиейтед прес, като се позова на местната полиция. Два сака с пари изпаднали от камиона в четвъртък. Единият съдържа 370 000 долара, а другият - 140 000, предаде БТА. Парите изхвърчали през отворена задна врата, която има механичен проблем. Много шофьори спрели и се втурнали да събират долари. В резултат се стигнало до две катастрофи. Хора събрали и върнали 216 000 долара. Останалите 294 000 за момента липсват.", "date": "2018.12.15", "title": "Над половин милион долара изпаднаха от брониран камион в САЩ"}
{"url": "https://www.24chasa.bg/novini/article/7201164", "text": "Красимир Чолаков е класен ръководител на 4-те момчета от 12 клас, които са дали фалшиви бележки за извиняване на отсъствията си в бургаско училище. Той се усъмнил в достоверността им заради амбулаторните номера. Директорката на школото предприела мерки, защото не искала да толерира подобно поведение и санкционирала учениците, както се предвижда от закона т.е. трябвало да бъдат преместени в индивидуална форма на обучение. Родителите им от своя страна започнали да съдят училището. „Те предприеха тези стъпки, защото смятат, че наказанието им е прекалено тежко“, така си обяснява действията им директорката пред Нова тв.", "date": "2018.12.15", "title": "Родители съдят училище, санкционирало децата им заради фалшиви бележки"}
{"url": "https://www.24chasa.bg/novini/article/7201172", "text": "Италия може и да е страната на добрата храна, но някои италиански ученици получават доста сурови кулинарни уроци, предаде ДПА, като се позова на министърката на здравеопазването Джулия Грило. При инспекция в 226 училищни столови в рамките на национална кампания били установени нарушения на санитарните норми и изискванията за безопасност в над една трета от тях, посочи в изявление здравното министерство. Един от най-фрапиращите случаи бил столова, обслужвала две начални училища и една гимназия в Рим, в която били намерени значително количество екскременти от плъхове и други вредители, предаде БТА. Инспекторите открили насекоми в сандвичи, предлагани в училище в Лече, в южната област Пулия, както и множество по-малки нарушения. Някои хранителни продукти не били правилно етикетирани или съхранявани, или били с изтекъл срок на годност. На някои ученици била предлагана храна с по-ниско качество от тази в предписанията за училищното меню, отбеляза министерството. В област Абруцо например настъргано сирене \"Грана падано\" било представяно за по-скъпото \"Пармиджано\", а в друго училище в Пулия \"италианското говеждо\" всъщност било от Полша. \"Като майка и здравен министър съм скандализирана от мисълта, че е възможно на децата ни да се дава храна с екскременти, с мухъл или със съмнителен произход\", заяви Грило. Полицията е затворила седем столови, наложила им е глоби за общо 576 000 евро, поискала е да бъде потърсена наказателна отговорност на 14 души и е иззела над 2 тона нередовни продукти, казаха от министерството.", "date": "2018.12.15", "title": "Откриха насекоми и изпражнения на плъхове в училищни столове в Италия"}
{"url": "https://www.24chasa.bg/novini/article/7201181", "text": "Това е много относително, зависи от състоянието на влаковете. Картините показват факти, които са в и извън БДЖ. Не бих казал, че БДЖ е в криза, има известна криза в \"Пътнически превози\". Той е свързан с амбициозния график, който са си заложили и с ремонтния план. Това заяви пред bTV бившият изпълнителен директор на БДЖ Владимир Владимиров. БДЖ има 170 милиона лева дълг. Това са най-ниските дългове на компанията. Има излишни активи на дружество, с които тези дългове да бъдат изплатени, смята той. Причината за оставката ми е, че министърът я поиска. Не мога да кажа, че имаше лоша комуникация. Имаше дебат до колко ще успеем да се справим с графика и ремонтния план, обясни Владимиров. По мое мнение оптимистичният график няма да може да се изпълни. Винаги съм твърдял, че трябва да има алтернативен график, сподели бившият директор.  , не съм пращал какъвто и да било документ. Никакъв документ не е излизал от мен. Според мен недоброжелатели направиха скандал, който не съществува. След оставката не съм се виждал с министър Желязков. Той е преценил, че иска да работи с нов екип и сега го има. Пожелавам му успех, каза още той.", "date": "2018.12.15", "title": "Бивш шеф на БДЖ: Няма доклад от мен до ДАНС"}
{"url": "https://www.24chasa.bg/novini/article/7200324", "text": "Най-новият петзвезден хотел InterContinental Sofia, който беше официално открит през октомври тази година, е големият победител в конкурса „Сграда на годината“ 2018, категория „Хотели и ваканционни комплекси“. Haй-дoбpитe пpoe?ти, peaлизиpaни пpeз 2018 г. в Бългapия, бяxa oтличeни нa нa 13 дe?eмвpи. Tъpжecтвeнaтa цepeмoния бeшe oт?pитa oт ?eтя Aвpaмoвa, миниcтъp нa peгиoнaлнoтo paзвитиe и блaгoycтpoйcтвoтo. За да отговори на последните тенденции в бранша и на високите стандарти на оператора, сградата на пл. „Народно събрание“ 4 е изцяло реновирана от компанията инвеститор. В контекста на съществуващата сграда е изградено напълно ново крило, което осигурява 54 допълнителни стаи за настаняване. По този начин InterContinental Sofia предлага 194 просторни стаи и апартаменти, отговарящи на най-високите световни стандарти. На последния етаж на хотела е разположен първият по рода си президентски апартамент у нас, който се простира върху 450 кв. м в новото крило на хотела. InterContinental Sofia има 5 модерни мултифункционални зали за събития, удобно разположени на един етаж. Хотелът осигурява разнообразни възможности за организиране на корпоративни срещи, конференции, коктейли, вечери или частни събития, а обществените пространства са просторни и взаимно свързани, с удобни места за срещи, за уединение и работа. „Водещ принцип на екипа при реализацията на проекта беше отношението към детайла във всеки аспект на строителството, довършителните работи и обзавеждането. В този процес взеха участие утвърдени специалисти - проектанти, дизайнери и консултанти, които приеха предизвикателството да направят този проект възможен. Екипът от специалисти на IHG в Лондон осъществяваше стриктен контрол чрез регулярни визити и препоръки, които да гарантират, че крайният продукт ще бъде на нивото на всеки InterContinental в Европа, за да можем днес с гордост да кажем, че InterContinental Sofia е луксозната перла в сърцето на София“, заяви на официалната церемония по награждаването управителят на „Галакси Инвестмънт Груп” Константин Бояджиев. Конкурсът „Сграда на годината“ отличава постижения в инвестиционните проекти, строителството и архитектурата. Haгpaдитe бяxa oпpeдeлeни oт aвтopитeтнo жypи, cъcтaвeнo oт 31 изявeни пpoфecиoнaлиcти с пpeдceдaтeл e Дeницa Hи?oлoвa, зaм.-миниcтъp нa peгиoнaлнoтo paзвитиe и блaгoycтpoйcтвoтo.", "date": "2018.12.15", "title": "„Галакси Инвестмънт Груп” с награда в конкурса \"Сграда на годината\" за InterContinental Sofia"}
{"url": "https://www.24chasa.bg/novini/article/7201185", "text": "Американски федерален съдия в щата Тексас обяви за противоконституционна здравната реформа на предишния президент на САЩ, Барак Обама, предадоха световните агенции. Съдия Рийд О'Конър във Форт Уърт прие довода на коалиция от 20 щати, че промяна в данъчното законодателство от миналата година, която премахва наказанието за липса на здравна застраховка, прави цялата здравна реформа невалидна, предаде БТА. Съдебното решение бе постановено вчера - ден преди изтичането на крайния срок за сключване на здравна застраховка за 2019 г. Републиканците отдавна се опитват да отменят здравната реформа на Обама - знаково вътрешнополитическо постижение за бившия президент демократ. Президентът на САЩ Доналд Тръмп приветства съдебното решение, с което реформата, известна като Обамакеър, бе обявена за противоконституционна. \"Уау, но не изненадващо, Обамакеър току-що бе обявена за противоконституционна от един високоуважаван съдия от Тексас. Чудесна новина за Америка!\", написа Тръмп в Туитър.", "date": "2018.12.15", "title": "Федерален съдия обяви здравната реформа на Обама за противоконституционна"}
{"url": "https://www.24chasa.bg/novini/article/7201148", "text": "Ядрената електроцентрала от трето поколение на китайско-френско съвместно предприятие в провинция Гуандун е приключила с тестовете и вече е готова за нормална експлоатация. Това стана ясно от съобщение в четвъртък на компания China Guangdong Nuclear Power Company (CGNPC), предаде bulgarian.cri.cn. Най-големият китайско-френски проект в енергийния сектор, АЕЦ „Тайшан\", използва европейски реактори с вода под налягане (EPR) за блок 1 и 2. Електроцентралата се управлява от съвместно предприятие създадено от CGNPC, френския енергиен доставчик Electricite de France (EDF) и китайската Guangdong Yudean Group. Изграждането на реактора за блок 1 започна през 2009 г, година по-късно и за блок 2. Блок 1 беше свързан с електроснабдителната мрежа на 29 юни.", "date": "2018.12.15", "title": "Китайско-френската ядрена централа е готова за експлоатация"}
{"url": "https://www.24chasa.bg/novini/article/7201184", "text": "Министърът на обраната Красимир Каракачанов казва пред Нова тв, че в политиката нищо не е твърдо, ако нямаш твърди убеждения. Относно инцидента с аварийно кацналия самолет, той не се притеснил, въпреки че бил на борда му. Имал пълно доверие на пилотите и инстинктите им. „Не можеш да оставиш армията гладна и тука няма нарушение от страна на Министерството на отбраната“, така Каракачанов коментира зародилия се скандал за 3-те години без сключен договор за доставка на хранителни продукти на армията. Според него проблемът е създаден от няколко фирми, които искат винаги да печелят държавните поръчки. „За мен най-чистият вариант е да се направи нова обществена поръчка“, казва той. Иска обаче да бъде разбита по сектори или по региони, за да могат да се включат повече фирми. Каракачанов отрича обвиненията за корупционна схема. Отпуснатите пари за армията, които са над 100 млн., ще бъдат използвани за подновяване на материалната база, ремонт и купуване на нова военна техника. „То не отиваш в магазина, за да си поръчаш самолет, те тепърва ще се изработят“, казва Каракачанов и допълва, че това изисква време и не става от днес за утре. Трябва да има политическа съобразност, когато се купува военна техника, смята министърът. „Не съм съгласен България да прави компромис с нейната история“, казва Каракачанов и твърдо поясни, че няма да се съобрази с претенциите на Македония в тази сфера и може да гласува против приемането й в НАТО. Министърът коментира и билбордовете, които показват еднополовата любов. „90% от българското обществото не подкрепя подобни прояви“, казва Каракачанов. Той приема билбордовете като вид реклама на еднополовата любов.", "date": "2018.12.15", "title": "Каракачанов: Не може да оставиш армията гладна, министерството не е в нарушение"}
{"url": "https://www.24chasa.bg/novini/article/7201188", "text": "Лидери на Православната църква, сред които Вселенският патриарх Вартоломей, съдят Принстънския университет да им върне хилядолетни византийски ръкописи, откраднати от българска чета по време на Първата световна война, пише в. \"Ню Йорк таймс\". Трите ръкописа с цветни рисунки са на повече от 1000 години. Едновременно свещени текстове и произведения на изкуството, те били дарени на Принстън през 1942 г. от член на настоятелството и бивш възпитаник на учебното заведение, който ги бил купил от германска аукционна къща 20 години по-рано, предаде БТА. Във федерален съдебен иск, заведен в четвъртък в американския щат Ню Джърси, ищците, сред които Вселенският патриарх Вартоломей, твърдят, че ръкописите са били откраднати, и настояват за тяхното връщане. През 1917 г. българска чета щурмувала манастира \"Света Богородица \"Икосифиниса\" в село Кормища, Северна Гърция, и отнесла редица древни текстове. Манастирът, основан през 5-и век, е един от най-старите в гръцката област Македония. В съдебния иск пише, че преди да бъде плячкосан, той е имал \"забележителна колекция от книги, реликви и ценни византийски ръкописи\". Представител на местните власти описал нападението срещу манастира в писмо до гръцката делегация в София четири дни по-късно. В текста, който е на френски език, пише, че \"банда от 60 престъпници\" е влязла с насилие в манастира и е пребила безмилостно двама мъже, за да ги принуди да издадат къде са държани скъпоценните предмети на Светата обител. След това българите натоварили своята плячка на 24 мулета и си тръгнали необезпокоявани. Откраднатите ръкописи били отнесени в София, където се озовали у търговци, продавачи на книги и аукционни къщи от цяла Централна Европа.", "date": "2018.12.15", "title": "Хилядолетни гръцки ръкописи, откраднати от българска чета, се пазят в Принстънския университет"}
{"url": "https://www.24chasa.bg/novini/article/7201191", "text": "Повечето от водещите британски министри смятат плана на премиера Тереза Мей за Брекзита за мъртъв и обсъждат различни варианти, включително нов референдум по въпроса, пише в. \"Таймс\", цитиран от Ройтерс. Вчера Мей изрази надежда да получи допълнителни гаранции за своя план от европейските лидери, въпреки че посещението й в Брюксел не даде резултат. По всяка вероятност британският премиер ще получи противоположни искания от министри другата седмица, отбелязва \"Таймс\". Една група, в която влизат министрите на труда и на финансите, Амбър Ръд и Филип Хамънд, е склонна да подкрепи, макар и с неохота, организирането на нов референдум, ако всички други опции бъдат изчерпани, предаде БТА. Друг лагер, част от който са министрите на околната среда и на вътрешните работи, Майкъл Гоув и Саджид Джавид, е против второ допитване. Гоув по-конкретно се обявява за по-близки отношения с Европейския съюз в стил Норвегия след Брекзита. Други министри, включително този на външните работи Джереми Хънт, искат Великобритания да поеме риска да напусне ЕС без споразумение. Планът, който Тереза Мей договори с лидерите на съюза миналия месец, среща съпротивата на много депутати от Консервативната партия на премиера, които се опасяват, че той може да остави страната в орбитата на ЕС. Мей казва, че отхвърлянето на нейния план ще предизвика риск от развод без споразумение или изобщо от пропадане на Брекзита.", "date": "2018.12.15", "title": "\"Таймс\": Повечето британски министри смятат плана на Мей за Брекзита за мъртъв"}
{"url": "https://www.24chasa.bg/novini/article/7201197", "text": "Генералният секретар на ООН Антониу Гутериш изрази безпокойство по повод решението на Косово да създаде своя армия, предаде Франс прес. То е несъвместимо с резолюция 1244 на Съвета за сигурност на ООН, тъй като ограничава отговорността на мисията на НАТО КейФОР, отбеляза Гутериш. Според въпросната резолюция КейФОР са единствените въоръжени сили в Косово, предаде БТА. Генералният секретар на ООН призова \"всички засегнати страни към сдържаност\". Сръбският президент Александър Вучич осъди строго решението на Косово, което има подкрепата на Съединените щати, и призова за извънредно заседание на Съвета за сигурност на ООН. Представители на 15-те страни членки проведоха неформални разговори при закрити врата. Русия, поддръжник на Сърбия, е поискала публично заседание на Съвета за сигурност в началото на другата седмица, казаха дипломати. Според един от тях сръбският президент може да присъства на евентуалното заседание, но европейски държави са хладни към идеята за такава среща. Съединените щати подкрепят създаването на косовска армия, като през октомври поискаха от Гутериш да подготви стратегия за прекратяване на мисията на НАТО в Косово. По инициатива на съветника на президента Доналд Тръмп по въпросите на националната сигурност Джон Болтън САЩ, които имат най-голямата вноска в бюджета на ООН, призовават все по-открито за слагане на край на мироопазващите операции, които според тях са безсмислени - например Косово, Кипър и Западна Сахара, отбелязва Франс прес.", "date": "2018.12.15", "title": "Гутериш: Обезпокоен съм от решението на Косово да създаде своя армия"}
{"url": "https://www.24chasa.bg/novini/article/7200867", "text": "Следващата седмица - в сряда, най-късно четвъртък, зърнопроизводителите ще получат т.нар. директно базово плащане в размер малко над 600 млн. лв. Това заяви земеделският министър Румен Порожанов в кулоарите на парламента. Министърът посочи, че ориентировъчната ставка към момента е 19,30 лв. на декар. Порожанов припомни, че през миналата седмица са изплатени 73 млн. лв. акциз на близо 9500 земеделски производители. Те са по схемата “Помощ под формата на отстъпка от стойността на акциза върху газьола, използван в първичното селскостопанско производство”. Изплатените средства представляват 88,77% от одобрения размер на държавната помощ за всички кандидати. Останалата част в размер на около 11 млн. лв. ще бъде изплатена на всички 9429 земеделски стопани с втори транш в началото на 2019 г. “Вчера бяха изплатени 6 от схемите за обвързано производство, преди два-три дни - други две, на обща стойност близо 116 млн. лв. на 15 000 земеделски производители”, допълни още министърът. Става дума за общо 6 схеми за подпомагане на животновъдите. Например за млечните крави под селекционен контрол са изплатени по 542 лв. на крава за първите до 250 животни и по 434 лв. за всяка крава над първите 250. За месодайните крави сумата е почти наполовина по-ниска. По схемите за обвързано подпомагане са платени и пари за овце и кози майки и за биволи.", "date": "2018.12.15", "title": "Плащат 600 млн. лв. на фермери преди Коледа (Обзор)"}
{"url": "https://www.24chasa.bg/novini/article/7200781", "text": "Колко да се заплаща за лъчелечението на онкоболни пациенти, ще продължат да обсъждат лекарският съюз и здравната каса в сряда. Това обясни вчера д-р Иван Маджаров, председател на съсловната организация, след събора ѝ. Делегатите гласуваха да се подпише нов рамков договор за 2019 г., който предвижда повече направления за прегледи при специалист и за изследвания, завишени бюджети, но и затягане в контрола на дейността в болниците. Проблемът с цените се появи по време на преговорите по него, когато от НЗОК предложиха те да се намалят. Това предизвика въпрос дали на пациентите ще се наложи да доплащат. Националните консултанти също заявиха, че подобна мярка ще създаде проблем. БЛС приема идеята за прецизиране на цените, но само ако е нужно. “Категорично няма да има опасност за пациентите, но не трябва да се допуска злоупотреба. Ако ни докажат, че има такава, трябва да се коригира нещо. Ако обаче не е така, ще трябва да оставим цените, каквито са досега”, заяви Маджаров. Промяната в цените била предложена след разговори с доставчиците на консумативи, които били готови да ги намалят, обясни преди ден министър Кирил Ананиев. ", "date": "2018.12.15", "title": "Колко да струва лъчелението на онкоболните? Лекарите и касата договарят цените в сряда"}
{"url": "https://www.24chasa.bg/novini/article/7200872", "text": "На 21 декември ще бъде обявена обществената поръчка за изграждане на тръби и компресорни станции за 2,8 млрд. лв., по които да се транспортира газът от “Турски поток” през България. Това обяви в парламента министърът на енергетиката Теменужка Петкова. Както “24 часа” е писал, липсват 11 км от турската граница до компресорната станция “Странджа”, както и 484 км от компресорната станция “Нова Провадия” до сръбската граница при Зайчар. Петкова представи на депутатите свършеното от министерството и “Булгартрансгаз” по актуализираната енергийна стратегия. Договорът с избрания изпълнител обаче ще бъде под условие и ще зависи от осигуряването на финансиране, както и от резултатите от третия пазарен тест. Той е с обвързващи оферти и е за резервиране на капацитет на транспортиране на природен газ на входа при турската граница и на изхода - на границата със Сърбия. Петкова поясни, че от 21 декември 2018 г. до 31 януари 2019 г. се очаква газовият оператор да стартира третата фаза на пазарния тест. На 21 декември се очаква КЕВР да излезе с решение за одобряване на документите за него. В същия ден ще се случат две неща - ще бъде обявен тестът, както и обществената поръчка за проектирането и строителството на липсващите тръби. Сред другите разписани промени в стратегията е създаване на газова борса у нас. До края на годината “Булгартрансгаз” ще стартира създаването ѝ. Пак в този срок ще бъде създадена и дъщерната компания, която ще бъде оператор на борсата. “Другата седмица предстои да бъде подписан меморандум за сътрудничество с “Централния европейски газов хъб” - компанията, която е оператор на борсите за природен газ в Австрия и Чехия”, посочи Петкова. Министърът припомни още, че “Булгартрансгаз” предприема действия за придобиване на 20% дял в компанията, която ще е собственик на терминала за втечнен газ при Александруполис. Българската компания участва и в първия пазарен тест за резервиране на капацитет в терминала.", "date": "2018.12.15", "title": "До седмица обявяват поръчката за нови газови тръби за 2,8 млрд. лева"}
{"url": "https://www.24chasa.bg/novini/article/7195056", "text": "“В София например, в центъра и на другите големи градове всички билбордове и уличните лампи, които в повечето случаи не са поставени по правилен начин, пречат на човешкия сън”, казва Венцислав Димитров, който е част от Националния институт по астрономия към БАН. Силното светлинно замърсяване се отразява неблагоприятно на човешкото здраве, като ни прави по-неспокойни и не дава възможност за достатъчно пълноценен сън. Токио е най-осветеният град на планетата и там хроничното безсъние е нещо обичайно. Около 40% от японците спят по-малко от 6 часа на нощ. Дрямката на публично място като ресторант или закусвалня е обичайна гледка за населението на Страната на изгряващото слънце. В САЩ ситуацията не е много по-различна. Американците спят с 2 часа по-малко, отколкото преди век, и така средната продължителност на съня им е по-малко от 7 часа. Това кара пазара на сънотворни да расте. За 2016 г. населението на Щатите е похарчило 9,4 млрд. долара за лекарства за сън и се очаква продажбите до 2021 г. да нараснат до 11,9 млрд долара, сочат центровете за контрол на заболяванията в САЩ. “Лягането със смартфона също може да се счита за някакъв вид светлинно замърсяване. Синята светлина така влияе на мозъка, че пречи на хормона мелатонин да се секретира, а това пък пречи на мозъка да заспи”, разказва Димитров. За съвременния човек е традиция да се заспива с телефон или таблет в ръце. Синята светлина, която се излъчва от екраните, залъгва мозъка, че е ден, той стои по-дълго буден и по-трудно навлиза във фазите на дълбокия здравословен сън. Мелатонинът е хормон, който играе ролята на антиоксидант и липсата му увеличава риска от сърдечносъдови заболявания, депресия и рак. Вече модерните технологии предлагат решение и на този проблем, без да се отучваме от вредните навици. Телефоните, таблетите и компютрите имат нощен режим на екрана. Той прави светлината по-мека, като отстранява синия цвят и засилва червения. Но освен да оставим телефоните настрана преди лягане или да им включим нощния режим, трябва да обърнем внимание и на уличното осветление. “Когато се конструират уличните лампи, те трябва да сочат надолу. Има много в България, които не са ограничени отгоре и отстрани. Така се получава светлинно замърсяване. Те светят нагоре и не са толкова ефективни”, казва Венцислав Димитров. Най-правилният възможен начин е лампата да има форма на конкус и да осветява само пространството надолу. От 2012 до 2016 г. светлинното замърсяване в градовете е нараснало средно с по 2% на година. Причина за това е навлизащото LED осветление. То е по-икономично, но по-лошо от гледна точка на светлинното замърсяване. Затова инженерите търсят алтернативи. Все повече в употреба навлизат т.нар. Amber LED светлини. Те са изградени от светодиоди, които излъчват максимално близо до червената част на светлинния спектър. По този начин по-малко осветяват небето и щадят очите.", "date": "2018.12.15", "title": "Синята светлина води до хронично безсъние"}
{"url": "https://www.24chasa.bg/novini/article/7199240", "text": "      Специална количка за деца с увреждания от “Българската Коледа” дава шанс на момче с прогресивна мускулна дистрофия тип Дюшен да ходи на училище във Велико Търново. 15-годишният Пресиян учи в гимназията по електроника и е в IX клас. Майка му Анета го бута с удобната и приспособена за състоянието му количка до училището. “Сега е по-лесно, пригодена е да поддържа и главата му. Със старата количка беше трудно. Помагат ми в училището, хващат я и я качваме по стълбите”, обяснява Анета. Казва, че за догодина в училището ще направят и рампа за болното момче. За помощното средство кандидатствали в кампанията 2017/2018 г. “Беше много изненадващо. Ние от януари започнахме да посещаваме Центъра за социална рехабилитация и интеграция и директорката ни насочи, че можем да кандидатстваме. Набавихме документите, минаха 3 месеца и разбрахме, че сме одобрени. Получихме 1200 лв.”, обяснява Анета и не крие благодарността си.  “Тази година няма да кандидатствам, нека и други деца имат шанса на Пресиян”, казва Анета Янева.Тя е самотна майка на две деца, а личната ѝ драма нашумя м.г., когато стана ясно, че 8 г. бута по 4 км всеки ден сина си до автобусна спирка, за да го води на училище. Семейството живееше в една стая във вилната зона под Трапезица, а пътят през гората беше цяло изпитание. Тогава кметът на Велико Търново Даниел Панов откликна и даде общинско жилище на семейството в кв. “Зона В”. Вече 8 месеца Анета и децата са настанени в апартамент с всички удобства, за да може да имат по-лесен достъп до училище и рехабилитация. Момчето е 100% инвалид, тежката болест прогресивно го сковава и не може да се движи и обслужва сам. “На 5 г. забелязахме, че има проблем. Просто го измъчваха стълбите. Започнахме да го водим по болници. В “Св. Наум” в София му поставиха диагнозата. До 7-годишна възраст си вървеше, но след това вече е на количка”, казва Анета. Пресиян много харесва новите си съученици и се чувства добре сред тях. “Пожелавам си успех за Коледа”, казва момчето. В студените дни, макар и с модерно средство, Анета предпочита да го оставя вкъщи. Носи му тестовете, които класната дава да решават, вкъщи. “Той има изкривяване от миналата година и не може да стои много добре”, обяснява майката. Тя не работи, защото няма кой да се грижи за децата. Получават социални помощи, а надеждата им е, че скоро тя ще може отново да е личен асистент на болния си син. “В момента нямаме дърва, но по-нататък ще купим”, казва тя.", "date": "2018.12.15", "title": "Специална количка дава шанс на Пресиян да ходи на училище"}
{"url": "https://www.24chasa.bg/novini/article/7201130", "text": "Съединените щати официално отложиха повишаването на митата върху китайски стоки за 200 милиарда долара от 1 януари за 2 март, предаде Ройтерс, като се позова на съобщение на офиса на търговския представител на САЩ. Промяната бе направена на фона на водените преговори между Вашингтон и Пекин за търговията и интелектуалната собственост, предаде БТА. Митата върху китайски внос за 200 милиарда долара ще бъдат увеличени в 0.01 ч. източноамериканско време (7.01 ч. българско време) на 2 март от 10 процента на 25 процента. Промяната не засяга вече влязлото в сила повишение на митата върху китайски технологични стоки за 50 милиарда долара. Отлагането на повишаването на митата идва на фона на позитивните стъпки, предприети от двете страни след срещата на 1 декември в Буенос Айрес между американския президент Доналд Тръмп и китайския му колега Си Цзинпин.", "date": "2018.12.15", "title": "САЩ отложиха повишаването на митата върху китайски стоки за 200 млрд долара"}
{"url": "https://www.24chasa.bg/novini/article/7201140", "text": "Стотици хора изпратиха в последния му път мъж, избягал от насилието в Афганистан, за да бъде убит при атаката в Страсбург, предаде Франс прес. Камал Нагшбанд, на 45 години, е е извършено от джихадиста Шериф Шекат в източния френски град във вторник. Женен и баща на три малки деца, афганистанецът избягал от войната в родината си преди двайсетина години, за да построи своя живот във Франция. Във вторник Камал отивал с децата си на коледния базар в Страсбург, когато бил улучен от куршум в главата. Афганистанецът, описван от близките си като шегаджия, починал след един ден в кома в болница, предаде БТА. Джихадистът, който впоследствие бе ликвидиран в четвъртък от френската полиция, уби още трима души - тайландски турист, който бил на почивка в Елзас със своята съпруга, останала невредима; местен жител, застрелян, докато изчаквал отвън на излизане от ресторант своята съпруга и сина им; и 28-годишен италиански журналист, дошъл в Страсбург, за да отразява пленарната сесия на Европейския парламент.", "date": "2018.12.15", "title": "Жертва на атаката в Страсбург преди години бяга от ужаса и насилието в Афганистан"}
{"url": "https://www.24chasa.bg/novini/article/7201141", "text": "Таня Димитрова, районен прокурор, казва пред Нова тв, че смъртта на Тодор Николов, шефа на КАТ – Казанлък, е следствие на самоубийство. Наблизо до тялото му разследващи са намерили голяма сума, револвер в кожена кобура и тефтерче. „Това е доказателство за наличието на корупционни практики“, казва Димитрова. Тя не знае дали в тези евентуални корупционни схеми са се включили и колеги на шефа на КАТ. „Основната версия е за самоубийство. В хода на разследването е възможно да бъде изменена“, казва Димитрова и допълва, че това зависи от доказателствата и разкритията.", "date": "2018.12.15", "title": "Прокурор: Основната версия за смъртта на шефа на КАТ - Казанлък е самоубийство"}
{"url": "https://www.24chasa.bg/novini/article/7200637", "text": "На прага на финала на „Фермата: Съединение“, който ще се излъчи в неделя на живо по bTV, шоуто постигна една от целите си на сезона – да върне в България емигрантите, които участваха в това издание. Сред тях са и двамата участници, живеещи в чужбина, които ще се борят за голямата награда от 100 000 лева – Роси и Роман. Те споделиха намеренията си, да се завърнат в родината, рано или късно. 26-годишният Роман Банев претърпя истинска метаморфоза в шоуто. Освен че от разхайтен плейбой, той се разкри като влюбен мъж, чиято половинка е най-големият му стимул за промяна, младият емигрант призна, че „Фермата“ сериозно е повлияла на мирогледа му и отношението му към България. Всички обичаи, в които се включи, както и завръщането му към традициите на предците ни, са го трогнали дълбоко. Затова и Роман възнамерява да се завърне и да опита да започне живота си наново у нас, дори смята да закупи народна носия, която да закачи в гардероба си. След участието си в най-позитивното риалити у нас, емигрантката Росица Йончева, която беше категорична противничка на идеята да направи крачка назад към България, вече не е така убедена във вижданията си отпреди три месеца. Малко преди финала, тя обяви, че, ако намери добро училище за децата си, ще си стегне куфарите за вкъщи. Емигрантът във Франция Симеон Томов също не се завърна в чужбина след края на участието си във „Фермата“. Той призна, че е записал курс за ски учител и скоро феновете му ще могат да го видят, а защо не и да взимат уроци по ски при него в Банско. Българомохамеданинът Нури, който отпадна на косъм от финала, също има намерение един ден да се прибере в родната Сърница. Това обаче ще стане, след като осигури финансово обучението на дъщеря си, която тази година е приета в първи курс като студент по дентална медицина. Към покрайнините на Пловдив пък се е насочила емигрантката Нина. Именно желанието й да се махне от Лондон и да заживее в селска къща до родния си град провокирало да се запише за участие във „Фермата“. Въпреки че не постигна целта си да спечели голямата награда и така да осигури финансова стабилност на семейството си, двамата със съпруга й категорично заявиха, че съвсем скоро ще се приберат в България. Близначките Ива и Йоана също претъпяха обрат във вижданията си за бъдещето. След като бяха елиминирани от състезанаието, те обявиха в първото си тв интервю, че са взели твърдото решение да оставят живота си в Мюнхен и да се преместят отново тук. Освен това щастието им се усмихна и в личния живот. Ива се сгоди за приятеля си, а сестра й се сдоби с чисто ново гадже, при това известно - гръцкият певец Кириакос Георгиу. Ден преди големия финал на шоуто равносметката е повече от обнадеждаваща. В неделя вечер обаче предстои и най-трудната битка между четиримата финалисти – Ваня Стамболова, Роман, Росица и Дидо. Един от тях ще спечели първото място и голямата награда от 100 000 лева, а феновете вече могат да подкрепят своите фаворити, като гласуват за тях.", "date": "2018.12.15", "title": "Голямата равносметка: Всички емигранти от „Фермата“ се завръщат в България"}
{"url": "https://www.24chasa.bg/novini/article/7201200", "text": "Президентът на САЩ Доналд Тръмп обяви, че ще назначи Мик Мълвейни за изпълняващ длъжността началник на своята канцелария, предадоха световните агенции. Мълвейни сега е ръководител на Службата за управление и бюджет към Белия дом. Ултраконсерватор, той е бивш конгресмен републиканец от щата Южна Каролина. \"Щастлив съм да съобщя, че Мик Мълвейни, директорът на Белия дом за бюджета, ще бъде назначен за временен началник на канцеларията на Белия дом, за да замени генерал Джон Кели, който се отличи, служейки на нашата страна\", написа Тръмп в Туитър. Президентът на САЩ даде да се разбере, че очаква с нетърпение да работи с Мълвейни, \"който ще заеме новия си пост, докато ние продължаваме да ПРАВИМ АМЕРИКА ОТНОВО ВЕЛИКА\". Джон Кели ще се оттегли като началник на моята канцелария в края на годината, припомни Тръмп. Президентът на САЩ нарече генерала от резерва \"ГОЛЯМ ПАТРИОТ\" и му благодари лично за неговата служба, предаде БТА. Назначението слага край на продължилите повече от седмица спекулации кой ще замени Джон Кели като началник на канцеларията на Тръмп - един от най-важните постове в администрацията. Търсенето, както изглежда, е било трудно. Постът по традиция е престижен, но надали е имало много кандидати, на фона на силното напрежение в Белия дом. Преди да стане началник на канцеларията на президента на САЩ през юли миналата година, генералът от резерва бе министър на вътрешната сигурност. Нещо рядко срещано, Тръмп обяви оттеглянето на Кели, преди да е намерил негов заместник. Отношенията между двамата се влошиха през последните месеци, като според репортера ветеран от в. \"Вашингтон пост\" Боб Удурърд Кели нарекъл Тръмп \"идиот\" - нещо, което генералът от резерва отрече. Десетки министри и съветници напуснаха администрацията на Тръмп. Кели е вторият човек на висок пост, който си тръгва след междинните избори за Конгрес на 6 ноември - миналия месец министърът на правосъдието и главен прокурор Джеф Сешънс подаде оставка по настояване на президента. Началникът на канцеларията е ключов пост в Белия дом. Той на практика е \"дясната ръка\" на президента и координатор на работата на администрацията.", "date": "2018.12.15", "title": "Тръмп ще назначи Мик Мълвейни за началник на канцеларията си"}
{"url": "https://www.24chasa.bg/novini/article/7201202", "text": "Седмицата на Уолстрийт завърши с рязък спад на котировките днес на фона на безпокойствата за забавянето на икономическия растеж на Китай и на хаоса около Брекзит, предаде Асошиейтед прес. По-широкообхватният индекс Стандард енд Пуърс се понижи до най-ниското си равнище от април, като е загубил близо 3 процента от своята стойност тази година. Той спадна с 50 пункта, или 1,9 процента, до 2599 пункта, предаде БТА. Промишленият индекс Дау Джоунс изгуби 496 пункта, или 2 процента, до 24 100 пункта. Индексът на високотехнологичните дружества Насдак се понижи със 159 пункта, или 2,3 процента, до 6910 пункта.", "date": "2018.12.15", "title": "Седмицата на Уолстрийт завърши с рязък спад на котировките"}
{"url": "https://www.24chasa.bg/novini/article/7201207", "text": "Гръцката полиция използва сълзотворен газ, за да разпръсне антиправителствените демонстранти, събрали се снощи в северния град Солун, за да протестират срещу споразумението с Република Македония за нейното име, предаде Асошиейтед прес. Участниците в протеста провокираха плътния полицейски кордон в Солун, където премиерът левичар Алексис Ципрас говореше пред свои привърженици, предаде БТА. Споразумението предвижда бившата югославска република да се преименува на Република Северна Македония, в замяна на което Гърция ще оттегли възраженията си срещу нейното присъединяване към НАТО и, евентуално, към Европейския съюз. Противниците на сделката в Гърция, сред които и консервативната опозиция, твърдят, че тя няма да опази гръцкото наследство на древните македонци и ще представлява потенциална заплаха за териториалната цялост на страната.", "date": "2018.12.15", "title": "Протест в Солун срещу сделката с Република Македония, полицията използва сълзотворен газ"}
{"url": "https://www.24chasa.bg/novini/article/7201220", "text": "Едното платно при транспортния тунел на кръстовище \"Лъвов мост\" ще бъде временно затворено за движение, от 10 часа до 12 часа, съобщиха от Столична община. Причината е извършване на профилактика.                                                                                                                                                                                                                                                                                                                       ", "date": "2018.12.15", "title": "Едното платно при тунела на кръстовище \"Лъвов мост\" ще бъде временно затворено"}
{"url": "https://www.24chasa.bg/novini/article/7201198", "text": "Според Светьо Витков билбордовете, на които се показват двама прегърнати мъже или жени, са агресивна пропаганда и атака върху хетеросексуалните. „Няма да видите мъже да се разхождат прегърнати“, опровергава го мениджъра Виктор Лилов в ефира на Нова тв. „Ако свободата на на мисълта и словото наричаме парадиране, имаме голям проблем“, допълва той. „Първата ми среща с хомосексуализма беше в 6-и или 7-и клас“, казва Витков. Тогава не бил толкова толерантен към еднополовата любов, колкото е сега. Главното му притеснение е, че подобни билбордове могат да се отразят негативно на детската психика. „Различни хора, равни права“, според Лилов това е от съществено изречение в билборда. „България е една от малкото страни в ЕС, които не са легализирали съжителството на еднополовите двойки“, допълва мениджърът и казва: „Обществото не може да отнема права, независимо от различията на хората“. В началото и той не разбирал кампанията с билбордовете, но реакцията на обществото го притеснила. Лилов дори я сравнява с фашизъм. „Правата, които искате да бъдат изравнени, трябва да ги конкретизирате“, казва Витков. Той смята, че билбордовете не правят това. „Не искам да ги заливам с боя, просто не искам да ги гледам“, допълва Витков.", "date": "2018.12.15", "title": "Агресивна пропаганда ли са билбордовете с прегърнати мъже или жени?"}
{"url": "https://www.24chasa.bg/novini/article/7200770", "text": "“Успехът е резултат от дързост, повече дързост и още повече дързост”. Дали 21-годишният Николай Банев е прочел тази рецепта на Аристотел Онасис, когато през 1988 г. си обещава да повтори живота на един от най-богатите мъже в света? Месеци по-късно синът на най-младия активен борец против фашизма и капитализма в Хасковско постъпва на щатна работа в Димитровския комунистически младежки съюз. И той като гръцкия чаровник Онасис се влюбва често, но винаги драматично, понякога в по-възрастни дами. С първата си съпруга Красимира се запознава в ресторант “Гергана” в Хасковски минерални бани, където е част от оркестъра. Втората - романтичната поетеса Дочка, среща покрай комсомолската си дейност, когато се образова като филолог в Пловдив, а любовта с третата - Евгения, е класика в жанра - млада, екстравагантна секретарка, която месеци след женитбата и раждането на първото дете става съдружник във всички фирми на любимия Николай. А той откровеничи, че и при трите брака случва на тъстове и кумове. Донякъде животът на Банев повтаря този на кумира му Онасис. Но само донякъде. Гръцкият милиардер има сблъсъци с правосъдието в САЩ - ФРБ го разследва, арестува. Българинът също е милиардер, но в левове. Преди дни прокуратурата призна, че е запорирала в швейцарска банка 1 милиард лева на Николай Банев. И го обвини в пране на пари в същия размер. Когато 59-годишният български капиталист слезе като арестант от самолета от Франция, се усмихваше на липсата на “икономическа грамотност” на обвинението. “Представяте ли си, за да изперете един милиард, колко оборот трябва да имате. Сигурно оборотът на 4-5 български министерства”, усмихваше се в съда Банев, облечен в семпли спортни дрехи, без обичайните екстравагантни костюми. Бизнесменът прекара имения си ден - Никулден, в българския арест. Най-вероятно като подсъдим ще посрещне през лятотото и своя 60-годишен юбилей. Животът му дотук се развива точно по рецептата на Онасис - дързост, повече дързост, още повече дързост... Бизнесмен, който не крие, че е симпатизант на лявата политическа идея. Русофил, който държеше в последните години да бъде забелязан на всички приеми в посолството на Москва в София. Банев започва кариерата си след казармата като стругар в Завода за металорежещи машини в Харманли. Бащата на първата му съпруга Красимира е началник на завода и взема зет си на работа. По-късно - през демокрацията, Банев приватизира предприятието, след което има редица скандали за неизплатени заплати. В студентските си години изгражда кариера в Комсомола. Заема длъжности в различни обществени организации и движения. Комсомолски секретар е например на завода в Харманли, става инструктор в Организационния отдел на Окръжния комитет на ДКМС в Хасково. Междувременно продължава да се образова като филолог в Пловдивския университет. Става и член на БКП. Самият Банев обяснява, че влязъл в партията през 1980 г., докато работи в завода за релета в Харманли. “Бях убеден в програмата на тази партия – тогава тя кореспондираше с практиката ѝ, а за един млад човек единството на думи и дела е много важно”, казва бизнесменът. Преди демокрацията кариерата му продължава в София, където стига до помощник на секретаря на ЦК на ДКМС Красимир Премянов. По това време се запознава с втората си жена Дочка. В навечерието на демократичните промени Банев е уволнен от Комсомола. Самият той обяснява това с две причини - заради извънбрачната му връзка с Дочка и заради чепатия му характер и смелостта да казва истината. “Минал съм по всички етажи на управлението и имам опит. Но заради това, че мислех различно, ме изключиха”, казва бизнесменът. В интервю за “24 часа” обяснява, че когато са го изгонили от ДКМС, е имал 2,40 лева в джоба си. “Двамата с Дочка се бяха самонастанили в един таван и спяха на дюшек на пода”, твърди неговият приятел Росен Араклиев, с когото Николай по-късно е съдружник във фирма. За първите си стъпки в бизнеса в различни интервюта Банев дава няколко версии - таксиджия с “Трабант”, работа в хлебозавод и продажба на резервни части за автомобили на димитровградския пазар. “Николай имаше един трабант и го караше като такси. Година по-късно баща му даде нашата лада. По цял ден караше по улиците на София само и само да има някакви приходи и да си издържа семейството”, разказва майка му Мария. През 1993 г. Банев основава “АКБ – инвестиции и сигурност” - една от първите частни фирми в България. Съдружници са му двама бивши служители на Държавна сигурност – Костадин Костадинов и Росен Араклиев. През 1994 г. фирмата става консорциум и получава лиценз за търговия с оръжие. И в момента тя има офис в иранската столица Техеран. През 1995 г. край Севлиево при автомобилна катастрофа загива Костадин Костадинов. Росен Араклиев живее сега в Италия. Той обяснява, че е поканил Банев да се присъедини към фирмата, тъй като двамата с Костадинов не искали хората да казват, че тя е на ДС. Разцветът на Николай Банев като капиталист идва с масовата приватизация. В нея участва чрез фонда “АКБ Форес”. Той е основан в партньорство с чешката инвестиционна компания “Форестинвест”, която дава заем от 3,5 млн. долара. Фондът на Банев набира бонове за 2,259 млрд. лв. от 100 000 дребни акционери. Бизнесменът обаче се скарва с чешките си партньори, които се оттеглят, но така и не получават обратно отпуснатите пари. В момента “Форестинвест” продължава да съществува като инвестиционен фонд в Чехия. “АКБ Форес” стана известен с агресивната си рекламна кампания - похарчва над 100 000 долара за билбордове, телевизионни клипове, работи с над 5000 агенти, които събират бонови книжки от негово име. Това го превръща в най-скъпия фонд, измерен чрез парите, похарчени за привличане на една бонова книжка. След участието си в първата вълна на масовата приватизация “АКБ Форес” придоби акции в 80 дружества. След преструктуриране на портфейла към февруари 1999 г. и вече под името “АКБ Корпорация” притежава акции в 36 предприятия, като в шест от тях има мажоритарен дял. Дружествата са предимно от химическата, нефтопреработвателната и електротехническата промишленост. Сред тях са големи предприятия като “Полимери”, “Елма”, “Динамо”, “Панайот Волов”, “Бимас”, “Декотекс”и други. Според тогавашна оценка само капиталът на предприятията възлиза на близо 300 млн. лв. Една от версиите за успеха на фонда е, че той се дължи на Дочка Банева, която е вицепрезидент. А нейните контакти от миналото в Комсомола са помогнали изключително много за бързия възход на “АКБ Форес” и за закупуването на актрактивни предприятия. Масовата приватизация бе стартирана, когато БСП е на власт - по времето на правителството на Жан Виденов. “Дочка беше много съдържателен човек – умна, интересна, пееше хубаво, пишеше стихове, винаги беше душата на компанията. Но не беше никак лесна, тя си носеше своя властен руски характер. Искаше да контролира и бизнеса, а определено нямаше подготовка за това... Тя си беше обикновено момиче – дружинна ръководителка”, казва обаче Мария Банева - майката на Николай. Въпреки тези твърдения е факт, че докато Дочка Банева е жива, делата на “АКБ Форес” вървят добре и няма сътресения с предприятията, които притежава. Самият Банев отрича до него да са стигали червени куфарчета с пари след 10 ноември. “Куфарчетата са всъщност нарицателното на множеството действия и бездействия на превратаджиите от 10 ноември и техните многопартийни рожби. В процеса на разграждане на тоталитарната система повечето стопански ръководители или сменилите ги по политически причини имаха безконтролна власт. Някои успяха да натрупат бързо лично богатство, други създадоха паралелни на държавните икономически структури. Трети приватизираха безшумно външноикономическите дейности и авоари. Четвърти получиха лицензи за банки, телекоми и т.н. Лично аз започнах първоначалното натрупване на капитала с 2,40 лв. в джоба през 1988 г.”, казва бизнесменът. Но признава, че трудно може да се прави бизнес без партийна протекция. Причините - липса на либерални икономически условия, властово зависима администрация, малко и слаби български банки, скъсаната връзка между образователната система с реалния бизнес. Това раждало необходимостта от близост до управляващите, за да се осигуряват поръчки, за да се печелят търгове, да се гарантират плащания, да се усвоява ноу-хау, твърди Банев. През 1999 г. бизнесменът купува красивото ваканционно селище “Русалка” за 2,01 млн. долара. Куротът е изграден през 1968 г. и дълги години е част от френската верига “Клуб Медитеране”. Комплексът е направен изцяло с френски капитали, в него са почивали предимно западноевропейци, а български е бил само обслужващият персонал. През 2011 г. там Банев омъжва първата си дъщеря Мария. На пищната сватба с много чуждестранни гости пеят Васил Найденов и Силвия Кацарова. Тогава Баневи подаряват на младото семейство двуместно порше, а на зетя Живко, който е стоматолог - кабинет в столицата. Сега “Русалка” запада заради липсата на инвестиции и поддръжка. Докато Николай и Дочка Баневи рамо да рамо изграждат бизнеса, се появява Евгения. Според една от версиите тя започва като секретарка на Банев. Самата Евгения в едно тв интервю твърди, че е назначена в АКБ като юристка, като преди това е била на работа в Министерския съвет. Връзката на Евгения и Николай започва през 2000 г. Евгения е родена в Стара Загора, завършила е английска гимназия и право в Софийския университет. Специализирала е във Франция икономика и търговия на виното. Майка ѝ е учителка по литература, а баща ѝ е пивовар – дълги години е бил главен технолог на “Загорка” и впоследствие директор. През 2005 г. от рак умира Дочка Банева. От нея Банев има син - Николай младши, а от първия си брак - с Красимира, има дъщеря Мария. Николай и Евгения Баневи сключват брак през 2006 г., а новата му съпруга става акционер във всичките му фирми. На сватбата им специален гост е Джо Кокър. Двойката много харесва американския певец, защото двамата се запознават на негова песен и дори поддържат приятелски отношения с него. Това е трети брак за 59-годишния бизнесмен и първи за Евгения. Двамата имат три деца - дъщеря Теодора и близнаците Изабела и Мартин. И докато Банев се радва на новата си любов, то бизнесделата му съвсем не са добре подредени. Започват фалити на предприятията му и дела от кредитори и доставчици, които си търсят парите. Заради “Русалка” Николай и Евгения Баневи дори обявиха, че смятат да емигрират от България. През 2010 г. ДНСК обяви яхтеното пристанище в курорта за незаконно и бе издадена заповед за събарянето му. Тогава Баневи свикаха пресконференция, за да се ожалят срещу държавата и заявиха, че щели да се преместят да живеят в Катар, което така и не го направиха. През същата година в интервю Банев заявява, че в личен план световната криза му се е отразила, като се върнал към 14-часов работен ден и с повече пътувания с майбаха вместо със самолет. Няколко години след това семейство Баневи заявиха политически амбиции. През 2014 г. Евгения Банева се кандидатира като независима в евроизборите. По време на кампанията основните ѝ послания бяха, че е образована, управлява успешен бизнес вече 15 години, майка е на 4 деца и че няма да скланя глава пред никоя политическа партия. В крайна сметка остана на последно място в листата с 0,2% от гласовете. През 2015 г. семейство Баневи обяви, че създава Евразийски клуб, защото “евро-атлантическата ориентация доказа, че чрез нея България не е в състояние да осигури висок жизнен стандарт на населението си.” Банев тогава разкритикува политическата и икономическата обстановка в страната, която била добра само за “малки прослойки, близки до управляващите, и, разбира се, на олигархични кръгове, които натрупаха милиарди на гърба на дребния и средния бизнес, който няма възможност да въстане”. Той разви и идеята как България може да стане обект на завист от Сингапур и Хонконг - ако бъде мост и използва облекченията хем от Европейския съюз, хем от Евразийския. През тези години Баневи непрекъснато се оплакваха от политически репресии спрямо семейния бизнес. Според Евгения, когато ГЕРБ идвали на власт, семейството ѝ било подлагано на репресии, за да им вземат бизнеса. През 2016 г. Николай Банев се включи в президентските избори като независим кандидат. Семейството тогава обяви, че бизнесмените у нас са принудени да се включат в политиката, за да спасят себе си и имуществото си от геноцида на властта. “Лимузините пак ще си караме, но с наше гориво”, твърдеше Банева. И Банев като съпругата си не може да се похвали с особен успех на политическата сцена - събра 4196 гласа, или 0,11% от вота. Луксът неизменно присъства в живота на гламурното семейство. Видяха го всички от снимките на имението им в столичния квартал “Бояна”, наричано от тях “резиденция”. То разполага със собствена хеликоптерна площадка, а от входа му се издига голям мраморен фонтан. Големите просторни тераси не остават незабелязани дори и зад 3-метровите огради, които опасват къщата и задния двор, граничещ с горите на Витоша. Просторната всекидневна е покрита с оникс, а стените - с бял мрамор. На тях стоят закачени картини на Владимир Димитров-Майстора. Част от този лукс обаче изгаря преди 2 години. Щетите са за над 1 млн. лв. Палежът се случва в късните часове на нощта. Тогава фамилията е по работа в курортния комплекс Русалка. Извършителите остават неразкрити, но 5 дни преди палежа Евгения Банева получава обаждане, в което мъжки глас я заплашва, че ще се наложи да си купуват нови мебели, ако не му плати 500 хил. евро. 4 месеца след палежа на имението изгаря голяма част от луксозния автопарк на фамилия Баневи. 7 от колите са изпепелени, като сред тях са мерцедес, порше, ягуар и любимият на бизнесмена 10-годишен майбах, като само той струва близо 300 000 евро. Абсурдното е, че застраховката на майбаха изтича точно 3 часа преди да изгори. Кратка хронология на пожарите показва, че в рамките на 2 години в пламъци са били погълнати една от къщите и един от ресторантите на Баневи в курорта Русалка. Засегнат е и един от апартаментите на най-скъпата улица в София семейството на най-скъпата улица в София “Витоша”. Там се намира и офисът на туристическата им фирма. През 2015 г. посред бял ден той е нападнат с пиратки. За щастие, няма пострадали, а за атаката е задържан професионалният ММА боец Бранко Бабачев. По-къксно той бе осъден на пробация заради пиратката, а по другите дела - за палежите, няма задържани все още. Имената на Баневи изплуваха и в едно от най-големите журналистически разследвания “Панама пейпърс”. Двамата се оказаха собственици на офшорката Juriskando Consultants, по сметки на която са били превеждани част от парите на семейството. “Офшорните компании дават едно много важно предимство - конфиденциалност. В България е изключително неприятен един момент, че имаме кражби на фирми чрез Търговския регистър. Хиляди пъти са по-сигурни фирмите в офшорна компания”, коментира тогава Евгения Банева. След като семейство Баневи бяха докарани от Франция, прокуратурата обяви, че ще бъдат обвинени за длъжностно присвояване на пари и вещи, собственост на “Топлофикация Казанлък”, заводите “Полимери”, “Елма” и “Панайот Волов” в общ размер на 84 682 896 лв. Съдбата и на четирите предприятия е идентична - купени от Баневи и след това фалирани. Най-голямата инвестиция на Баневи всъщност е в девненския химически завод “Полимери”. Там освен придобитите от масовата приватизация акции “АКБ Корпорация” купи и остатъчния дял от 24% със заем от 6 млн. долара от Булбанк. През 2010 г. предприятието спря уж временно работа, но така и не тръгна отново. А две години по-късно химическият завод бе обявен в неплатежоспособност и бе открита процедура по несъстоятелност. Това се случи 14 години, след като Банев придоби контрола над едно от най-големите тогава индустриални предприятия в страната. Повод за несъстоятелността стана дълг от 36 хил. лв. към Електроенергийния системен оператор (ЕСО), а предприятието е обявено за неплатежоспособно от 1 юни 2010 г. В решението си тогава варненският съд посочва, че през 2010-а, 2011-а и 2012 г. “Полимери” работи на загуба и дружеството няма потенциал да посреща текущите си задължения. Посочена е и справка от Камарата на частните съдебни изпълнители, че срещу “Полимери” има повече от 700 000 изпълнителни дела. Тогава Банев коментира пред “Капитал”, че смята да обжалва решението, но по думите му полза няма да има, защото съдилищата в страната работят с политически поръчки. Бизнесменът контраатакува с твърдения, че Българският енергиен холдинг има около 40 млн. лв. дългове към “Полимери”, които не иска да плати. Банев се опита да прокара решение за разпределение на дивидент от 54,4 млн. лв. за акционерите в “Полимери”, но опитът му бе спрян от Комисията за финансов надзор. И това не му попречи да прехвърли през 2011 г. част от сградите и машините с оценка от около 25 млн. лв. без одобрение от общото събрание в ново дружество - “Полимери инвест”. Според обяснения на Евгения Банева тогава прехвърлянето имало за цел да се направи нов завод за сода каустик, за което вече било намерено над 100 млн. евро финансиране. Такъв проект обаче изобщо не бе започнат, а каквото можеше от “Полимери”, бе нарязано на скрап. В средата на миналата година пловдивската компания “Хъс” купи активите на “Полимери” за 14,5 млн. лв. с намерението да направи химическо производство там. През 2012 г. към затваряне тръгва и троянският завод за Електромотори “Елма”.  Тогава Ловешкият окръжен съд откри процедура за несъстоятелност, но се оказа, че основни кредитори са дружества, свързани с Банев, както и самият той и съпругата му като физически лица. От изказвания на Банев стана ясно, че той няма намерение да оздравява предприятието. “През годините като основен кредитор на предприятието реших и аз да си събера вземанията. Ние се присъединихме към кредиторите, които искат несъстоятелност, и нашите вземания са около 80% от масата на несъстоятелността”, обясни бизнесменът. И допълни, че когато са били в ръководството и като акционери, кредитирали дружеството. Но не срещнали разбиране, а и персоналът бил неквалифициран. Според Банев “Елма” е предприятие, проектирано за плановата икономика. Както и при “Полимери” и тук изниква ново предприятия - “Елматех”. За него Банев обаче твърди, че само ползва под наем помещения от стария завод. При приватизацията на “Елма” в завода работят 1800 души. До 2008 г. персоналът вече е съкратен на 400. Преди фалита дружеството трупа големи загуби - само за 2010 г. са 8 млн. лв. В момента активите на “Елма” имат нов собственик. Сделката е за 2,15 млн. лв., а купувач е братът на ловешкия адвокат Момчил Мондешки. В наддаването за активите са участвали четирима кандидати, сред които са били текстилната “Калинел”, “Перфект строй” и община Троян. Стартовата цена е 1,015 млн. лв., а “Солид 85” на Младен Мондешки печели с двойно по-висока цена. През 2004 г. фамилия Баневи купува топлофикацията в Казанлък срещу 1,6 милиона лева. Предприятието тогава е едно от най-модерните в България за времето си и има 6000 семейства за клиенти. Които още следващата зима се оказаха без отопление. Последваха опити за съживяване на топлофикацията, а нейни клиенти останаха общински дружества, училища, детски градини и болницата. Но и те се оказаха скоро без отепление заради неработещия ТЕЦ. Баневи инсталираха мощности за производство на топлоенергия и ток от когенерация, но и това не сработи. И през 2011 г. стана ясно, че дружеството е изпаднало в несъстоятелност. Кредиторите имат да взимат близо 5 млн. лв. Топлофикацията е натрупала загуби от над 6 млн. лв. Стойността на имуществото е оценена на 4,7 млн. лв. 7 години след фалита от сградата на дружеството е останал само бетонов скелет. На скрап са нарязани всички метални части по съоръженията. За доброто минало на топлофикацията в Казанлък сега напомнят само двата огромни комина. Майката на Банев - Мария, която също бе обвинена, е известна в Казанлък като меценат на културата. Дълго време тя бе сред спонсорите на Чудомировите празници в града. Гордостта на шуменската индустрия - химическият завод “Панайот Волов”, също бе разграбен и опустошен. Производството на най-известното канцеларско лепило “Ково” или пък боята за печки “Щъркел” са спомен. Останалите от него - полусрутени сгради и обрасъл с храсти терен, бяха продадени преди година за 1 млн. лв. През 1997 г. предприятието влиза в портфолиото на “АКБ Форес” на Баневи. В началото имало желание да се развива, дори викали персонала в София на обучение. Но от 1999 г. започва постепенният залез на предприятието. Производството започнало да спада, приходите - също. 8-9 години след като е под управлението на Баневи, приходите спаднали 30 пъти.  През 2000 г. за 210 хил. лв. бил продаден цехът за миещи препарати. После за 50 хил. долара бил продаден профилакториумът (заводска база за възстановяване и почивка на работниците). Разпродали скъпи машини и съоръжения. Спряло основното производство на смоли и фенопласти. През 2003 г. химическият завод станал част от “Полихим България”, където бе обединена химическата индустрия на “АКБ Форес”. След 2008 г. от завода остават само сгради със счупени прозорци, избелели надписи и бурени. През ноември 2000 г. Софийската градска прокуратура разпоредила на Столичната следствена служба предварително производство срещу Николай Банев заради длъжностно престъпление. В разгара на разследването се провело общо събрание на акционерите, на което е било спряно апортирането на собственост към други дружества.", "date": "2018.12.15", "title": "Николай Банев през 1988 г. си обеща дръзко да стане втория Онасис"}
{"url": "https://www.24chasa.bg/novini/article/7201150", "text": "Китай ще прекрати налагането на допълнителни мита върху американските автомобили и резервни части за период от три месеца, информира Министерството на финансите в петък. От 1 януари до 31 март 2019 г, Китай преустановява наложените 25% допълнителни мита върху 144 автомобила произведени от САЩ и 5% върху 67 автомобилни продукта, допълва още министерството в съобщение на сайта си, предаде bulgarian.cri.cn. Китайският председател Си Дзинпин и американският президент Доналд Тръмп постигнаха важно съгласие по време на разговорите си на срещата на върха на Г-20 в Буенос Айрес по-рано този месец и този ход цели неговото изпълнение, се казва още в изявлението. Преговорите на 1 декември между двамата лидери се считат за повратна точка в търговските търкания между двете страни, които разбуниха финансовия пазар тази година. По-рано тази година, Китай завиши митата върху американските автомобили и резервни части, след като Вашингтон въведе подобна мярка.", "date": "2018.12.15", "title": "Китай спира да налага допълнителни мита върху американските автомобили"}
{"url": "https://www.24chasa.bg/novini/article/7201233", "text": "Германската железопътна компания Дойче бан (Deutsche Bahn) и профсъюза на служителите от жп транспорта Е Фау Ге (EVG) потвърдиха днес, че са постигнали споразумение по спора за заплатите дни след като стачка предизвика хаос в транспорта на страната, предаде ДПА. Всички влакове по далечни дестинации и някои регионални влакове бяха отменени за няколко часа в понеделник, като жп движението бе нарушено през целия ден, предаде БТА. До стачката се стигна, след като профсъюзът, който представлява около 160 000 служители, преди това се оттегли от преговорите за заплатите, посочвайки, че новите предложения за заплащане са прекалено ниски. Подробности по постигнатото споразумение между Дойче бан и профсъюзите се очакват по-късно днес.", "date": "2018.12.15", "title": "Дойче бан и синдикатите постигнаха споразумение след стачката"}
{"url": "https://www.24chasa.bg/novini/article/7201227", "text": "Окръжната прокуратура в Габрово внесе в съда обвинителен акт срещу двама мъже, арестувани като поръчител и извършител на двойно убийство на съпрузи в с.Богданчовци. Разстрелът на Илия и Еленка Спирдонови с по един куршум в сърцето, прикрит с палеж на къщата им в селото, потресе страната през лятото на м.г. Стана ясно, че зад мократа поръчка стои непреодолима съседска вражда. 60-годишният Веселин Иванов е с повдигнати три обвинение - за това, че през периода 09.07. – 11.08.2017 г., в гр. Габрово и в гр. В. Търново, като подбудител, склонявал 54-годишния Лъчезар Парашкевов да се премахнат съседите му в габровската махала, като за му обещал 25 000 евро и му дал 9 735 лева, и като помагач, в с. Богданчовци, завел и показал на Лъчезар къщата, в която живеели пострадалите. Той ще отговаря и че в съучастие с него, предумишлено умъртвил повече от едно лице – 61-годишната Еленка и 70-годишния й съпруг Илия, чрез използване на огнестрелно оръжие. Повдигнато му е обвинение и за това, че като подбудител, склонявал Лъчезар да унищожи къщата на съседите му и пу помогнал да запали сграда и движими вещи (битова техника, мебели, посуда, пари и други) на обща стойност 35 983 лв.. Веселин е обвинен и за това, че от неустановена дата до 12.08.2017 г., в дома си в с. Богданчовци, държал боеприпаси за огнестрелни оръжия - 74 броя бойни патрони, без да има за това разрешение. Срещу Лъчезар са повдигнати обвинения за това, че на 11.08.2017 г. за времето от 02:27 часа до 03:51 часа, в с.Богданчовци, като извършител, в съучастие с Веселин – подбудител и помагач, предумишлено умъртвил повече от едно лице чрез използване на огнестрелно оръжие. За това че запалил сграда и движими вещи, на обща стойност 35 983 лева, а също и че от неустановена дата до 23 август 2017 г., в гр. Бяла, Област Русе, държал в дома си и в лек автомомил 7 броя фабрични патрони, без да има за това надлежно разрешение. Обвиняемият Веселин и пострадалото семейство били съседи с. Богданчовци. Първоначално отношенията им били добросъседски, но в последствие се влошили. Повод за това било кучето на обвиняемия, което той пускал свободно да се движи по улицата. В по-късен момент конфликти се породили и между Илия и синовете на обвиняемия, изразяващи се във взаимно отправени заплахи и закани за саморазправа. Друг повод за обтегнатите отношения бил спорът за отстоянието на започнатият строеж от обвиняемия, който граничел с имота на семейството. Същевременно обвиняемият изявявал желание да закупи имота на съседите си, за да го обедини със своя. През лятото на миналата година единият от синовете на Веселин загинал в катастрофа. На 9 юли, м.г., след погребението му, той се срещнал със своя дългогодишен познат – обвиняемият Лъчезар. Споделил мъката по кончината на сина си и проблемите със съседите. Няколко дни след това, Веселин завел авера си, в с. Богданчовци и му показал къщата на съседите и да намери хора да я сринат и, че освен къщата, иска и хората също да се унищожат. Обещал му 25 000 евро. Дал му 9 735 лева, за да пристъпи към уговореното. На 11 август между 02:27 ч. и 03:51 ч. обвиняемият Лъчезар, влязъл в дома на възрастното семейство и ги застрелял с неустановено огнестрелно оръжие. След това залял с бензин къщата и я запалил, като допълнително поставил намиращата се в предверието на къщата газова бутилка с пропан-бутан, което допринесло за интензивното разпространение на огъня в цялата сграда. По искане на прокуратурата двамата обвиняеми са с мерки за неотклонение \"задържане под стража\". Предстои насрочване на делото за разглеждане от съда.", "date": "2018.12.15", "title": "Съдят обвинени като поръчител и извършител на двойно убийство и палеж в Габровско"}
{"url": "https://www.24chasa.bg/novini/article/7201239", "text": "Двадесет и осем души са ранени при катастрофи през изминалото денонощие, съобщава пресцентърът на МВР. В страната са станали 20 тежки пътни инцидента. В София са регистрирани 29 леки и пет тежки пътни произшествия. Няма загинали, осем са ранени.                                                                                                                                                                                                                                                                                                                       ", "date": "2018.12.15", "title": "28 ранени при катастрофи в страната през изминалото денонощие"}
{"url": "https://www.24chasa.bg/novini/article/7201252", "text": "Първите \"жълти жилетки\" започнаха да се събират тази сутрин за пета поредна събота в района парижкия бул. \"Шанз-Елизе\", за да протестират, съобщи Франс прес. \"Предния път бяхме тук заради данъците, този път е заради институциите: искаме повече пряка демокрация\", заяви 28-годишен демонстрант на име Жереми, който е дошъл от град Рен да протестира в столицата, предаде БТА. Шестима души бяха задържани тази сутрин в Париж преди началото на протеста на \"жълтите жилетки\". Това съобщи телевизия Бе Еф Ем, като се позова на данни на полицията, предаде ТАСС. В града са мобилизирани 8000 души от органите на реда, подкрепени от 14 бронирани машини на жандармерията. Сили за борба с безредиците бяха разположени тази сутрин около централните железопътни гари и по протежение на бул. \"Шанз-Елизе\". В цялата страна са мобилизирани 69 000 служители на полицията за очакваните днес демонстрации. Протестите срещу увеличаването на цените на горивата, на данъците и като цяло срещу поскъпването на живота започнаха на 17 ноември. Оттогава всяка събота те прерастват в масови безредици в Париж. Тази социална криза започва да тежи все повече на икономиката, чийто растеж, който и без това е слаб във Франция, ще бъде още по-малък от прогнозите, отбеляза АФП.", "date": "2018.12.15", "title": "Франция се готви днес за нови масови протести на \"жълтите жилетки\""}
{"url": "https://www.24chasa.bg/novini/article/7201424", "text": "Европейската комисия одобри още 210 млн. лв. за ремонт на образователната инфраструктура в страната по Оперативна програма „Региони в растеж“ 2014-2020 г.,съобщиха от пресцентъра на регионалното министерство. Средствата се прехвърлят от инвестиционен приоритет „Енергийна ефективност“ на първата ос на ОПРР, бенефициенти по която са 39-те големи градове, към приоритет „Образователна инфраструктура“ на същата ос. Целта е да се постигне по-високо ниво на качеството на образование в градовете, определили най-високи нужди в рамките на инвестиционните си програми. С преразпределението на ресурса се покрива и недостигът от средства по вече сключени договори за „Образователна инфраструктура“ за големите градове. Това ще допринесе за постигане на правителствения приоритет за по-високо ниво на качеството на образованието. В момента по ОПРР 2014-2020 се изпълняват 119 проекта на обща стойност 623 млн. лв. С тези средства ще се рехабилитира материално-техническата база на общо 442 детски градини, основни и средни училища и университети. Изпълнението на 7 от проектите на обща стойност 12,2 млн. лв. вече приключи. В резултат 5 716 лица се обучават и работят в модернизираните 21 образователни институции. Изменението на програмата е предложено след извършен вътрешен анализ по изпълнението й от Управляващия орган в МРРБ, и е одобрено от Комитета за наблюдение и от Министерския съвет. С промените се намаляват рисковете по отчитане на някои междинни индикатори към края на 2018 г., заложени в ОПРР. Сред тях са тези за първично потребление на енергия, социални услуги и социални жилища, обусловени от актуализация на нуждите, изпълнението на целенасочени политики в социалната сфера, както и при отчитане възможностите за реализация през програмния период. Одобрените промени в ОПРР 2014-2020 не водят до промени на общия ресурс на програмата, както и в бюджета на приоритетните оси, не се нарушава и тематичната концентрация, установена в Споразумението за партньорство на Република България. Одобрението от страна на ЕК дава възможност за намаляване рисковете за изпълнение на програмата, повишава се значимостта й за подобряване на достъпа до образование и подобрен образователен процес в регионите на страната. Одобрената нова версия на Оперативна програма „Региони в растеж“ 2014-2020 (версия 5.2) може да бъде намерена ТУК.", "date": "2018.12.15", "title": "ЕК одобри още 210 млн. лв. за ремонт на училища по програма \"Региони в растеж\" 2014-2020"}
{"url": "https://www.24chasa.bg/novini/article/7201434", "text": "Хората премигват около 13 500 пъти дневно и това е значително повече, отколкото е необходимо, за да поддържаме очите си чисти, пише в. \"Дейли мейл\". Учени от университета в холандския град Неймеген установиха, че бързото затваряне на очите играе също важна роля при визуалния контакт по време на общуването между хората. Бързите премигвания по време на паузите в разговора се оказва, че насърчават психологически събеседника ни да продължи общуването, предаде БТА. При другата крайност - бавните премигвания дават знак на човека срещу нас да говори по-малко. Холандските учени стигнали до извода, че премигванията имат почти същата функция като кимането ни с глава по време на събеседването. Специалистите установили, че хората премигват много по-рядко с очи, когато не говорят с някого. В опитна обстановка екипът създал компютризирано лице-аватар, което играело ролята на виртуален събеседник. Образът от екрана можел да възпроизведе къси премигвания и дълги премигвания съответно с времетраене 208 и 607 милисекунди. Тези минимални разлики веднага били долавяни от хората, които влизали в диалог с виртуалното лице. При кратките мигания хората давали кратки и чести отговори на въпросите от аватара. А при дългите, репликите ставали по-обстоятелствени и по-малобройни.", "date": "2018.12.15", "title": "Премигването има социална функция при общуването между хората"}
{"url": "https://www.24chasa.bg/novini/article/7201439", "text": "29-годишен мъж от Смолян върна вярата в доброто у една възрастна жена. Илия Савов, който израства в дом за деца, лишени от родителски грижи, намерил портфейла на дамата с голяма сума пари вътре, но не си и помислил да го задържи, предаде NOVA. В портфейла имало 1000 лева. Когато го видял обаче, Илия веднага се насочил към близкия магазин, за да попита дали не е на някой от клиентите или продавачите. 80-годишна жена веднага познава личната си вещ. От благодарност предлага пари на Илия, но той отказва. Приема само един шоколад за почерпка. Младият мъж е категоричен, че въпреки нуждата от средства, никога не би посегнал на чуждото. „Аз може да имам 50 стотинки, както днес, в джоба, но чужди пари не бих взел никога”, казва Илия. Той живее в общинско жилище в Смолян. Започва да работи, когато е едва на 11. Днес следи за сигурността на лифта в Пампорово през зимата, а през лятото е барман и готвач на морето. Доброволец е към полицията. Мечтае да може да си купи пералня. След добрата му постъпка, цял Смолян се гордее с него. А хора от Варна, Пловдив и София искат да му помогнат. А той пък помага, с каквото може, на децата, напускащи дома, в който е израснал.", "date": "2018.12.15", "title": "Сирак върна изгубен портфейл с 1 000 лв."}
{"url": "https://www.24chasa.bg/novini/article/7201452", "text": "ази година през зимния сезон очакваме 5 процента ръст на туристите, като най-много очакваме от Гърция, Румъния, Сърбия и Македония, както и от Великобритания - с около 10 процента ръст. Тази прогноза направи в \"Седмицата\" по Дарик министърът на туризма Николина Ангелкова. Туристическият бранш полага големи усилия, за да подобри качество на услугите, тъй като туристите - 50-70 процента от тях, отсядат в 4- и 5-звездни хотели, допълни Ангелкова. Според нея трябва да продължим да инвестираме в туристическа инфраструктура. Лифтовете и влековете, които са \"зелен\" транспорт, трябва да продължи да се развива. Освен това по думите й трябва да се намери балансът между различните интереси. Тя подчерта, че София разполага с огромно богатство - близостта на Витоша, и то трябва да се използва. Според министър Ангелкова има потенциал за развитието на зимните спортове в Стара Планина, дори за развитие на нов зимен курорт. Николина Ангелкова подчерта, че развитието на туризма и в частност на зимния туризъм, трябва стриктно да се придържа към законодателството за опазването на околната среда.", "date": "2018.12.15", "title": "Ангелкова: Трябва да продължим да инвестираме в туристическа инфраструктура"}
{"url": "https://www.24chasa.bg/novini/article/7201478", "text": "Единадесет души, сред които и две деца, починаха, а над 90 са в болница, след като са яли храна, предлагана в храм в южния индийски щат Карнатака, съобщи днес полицията, определяйки случилото се като вероятно масово хранително отравяне, предаде Ройтерс. Двама души са разпитвани във връзка със случая вчера, след като поклонници се разболяха след консумация на ориз с домати в хиндуистки храм. Много хора все още се лекуват от повръщане, диария и респираторни проблеми, предаде БТА. Медиите в Индия съобщават, че предполагаемото хранително отравяне се дължи на пестициди, но полицията коментира, че е прекалено рано да се правят заключения за причините.", "date": "2018.12.15", "title": "Масово хранително отравяне в Индия - 11 починаха, а над 90 са в болница"}
{"url": "https://www.24chasa.bg/novini/article/7201504", "text": "Кметът на Охрид Йован Стояноски почина внезапно тази сутрин на 48-годишна възраст, предаде агенция МИА. Според първите информации причина за смъртта е сърдечен удар. На Стояноски му прилошало и в критично състояние бил приет във Вътрешното отделение на болницата в Охрид. Опитите за реанимация били напразни, предаде БТА. Йован Стефаноски беше професор във факултета по туризъм и ресторантьорство в Охрид. Той бе кмет на Охрид от 20 октомври миналата година след победа в първия кръг на местните избори. Той бе роден на 7 август 1970 г. в Охрид.", "date": "2018.12.15", "title": "Кметът на Охрид Йован Стояноски почина внезапно тази сутрин на 48 години"}
{"url": "https://www.24chasa.bg/novini/article/7201501", "text": "„Трагедията на шестте ястребинчета задължително трябва да присъства в учебниците по история на нашите деца. Уроците от българската история наистина са много тежки, но горко на този, който не ги помни и който не ги предава нататък. Колкото и жестоко да им звучи, ние трябва да разказваме на нашите деца за Ястребино, за да ги предпазим от онова, което ги чака сега в един много опасен свят, в който човешките ценности сякаш са последното нещо, което има значение. В 21 век не бива да делим децата по идеи и идеология, те са еднакво невинни. И това са уроците на тежката българска история. Затова и подкрепям идеята на група български интелектуалци в София да бъзе издигнат паметник на децата-жертви, ще се включа и финансово.” Това каза днес в Ястребино вицепрезидентът Илияна Йотова. Тя участва във възпоменателния събор, организиран от община Антоново и инициативен комитет по повод 75-годишнината от Черния Никулден в малкото търговищко село. На 19 декември 1943 г., Никулден, български войници разстрелват тук без съд и присъда 18 души, сред които и 6 деца на възраст между 7 и 13 години. Разстрелват ги за назидание, само защото имали близки при партизаните. На лобното място на жертвите сега има скромен паметник, който днес бе отрупан с венци и цветя, а военна рота и духов оркестър отдадоха военни почести. До участниците в събора приветствие изпрати и президентът Румен Радев, в което той заявява:”Позволихме препирните за миналото да заличат спомените за тази човешка трагедия. На жертвите дължим незабрава. Крайно време е да погледнем към зверствата, като това в Ястребино, не през призмата на идеологията, а на човещината. Няма идеология, която да оправдае отнемането на човешки живот.” Не повик за възмездие ни е нужен днес, а вик за помирение и национално съгласие, около това послание се обединиха участниците във днешния събор, който почете паметта на децата от Ястребино – Стойне, Надежда, Иван, Цветанка, Ценка и Димитринка.", "date": "2018.12.15", "title": "Върнете шестте ястребинчета в уроците по история, зове Илияна Йотова (Обновена)"}
{"url": "https://www.24chasa.bg/novini/article/7201510", "text": "Китайският президент Си Цзинпин обяви \"съкрушителна победа\" в своята борба с корупцията в управляващата Китайска комунистическа партия (ККП). Същевременно той каза, че битката за изкореняване на незаконните практики ще продължи, предаде Ройтерс, като се позова на държавните медии. Китайските органи за борба с корупцията са разгледали 464 000 случая и са наказали 406 000 човека през първите девет месеца на 2018 г., предаде БТА. Според Си Цзинпин усилията за реформиране на голямата структура за борба с корупцията трябва да продължат, за да се модернизират системите за надзор на партийните членове и държавните служители.", "date": "2018.12.15", "title": "Президентът на Китай обяви \"съкрушителна победа\" в борбата с корупцията"}
