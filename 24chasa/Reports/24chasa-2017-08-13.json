{"url": "https://www.24chasa.bg/novini/article/6389669", "text": "На празника Успение на Света Богородица - 15 август, по традиция българският патриарх Неофит ще оглави празничната Света литургия в Троянския манастир, съобщи за БТА игуменът на светата обител Велички епископ Сионий. Негово Светейшество от вчера е в манастира. Той всяка година по наследство от предишния патриарх Максим на празника отслужва литургията в манастирския храм на Троянската света обител. Службите по повод Успение Богородично започват още от предната вечер /14 август/, когато от 18.00 часа е празничното вечерно богослужение с чина на Опелото на Пресвета Богородица. На 15 август патриарх Неофит ще бъде посрещнат в манастирския храм \"Успение Богородично\" в 8.30 часа, а празничната Света литургия е от 9.00 часа. В 11.00 часа е литийното шествие с чудотворната икона на Пресвета Богородица Троеручица от храма до параклиса, изграден на мястото, където е извършила първото чудо. Очаква се в него да се включат духовници и миряни от цялата страна. \"Приканваме всички православни християни за молитвено участие и апелираме за ред, мир, братолюбие, приятелство и единение по време на протичане на традиционния молитвен духовен събор\", каза още дядо Сионий. По повод храмовия празник на Троянската Света обител от 12 до 15 август край манастира и в Националното изложение на художествените занаяти и изкуствата в село Орешак се организира и традиционният панаир на занаятите.", "date": "2017.08.13", "title": "Патриарх Неофит ще оглави празничната Света литургия в Троянския манастир на Успение Богородично"}
{"url": "https://www.24chasa.bg/novini/article/6389554", "text": "Тежка катастрофа, при която са загинали тридесетгодишна жена и тригодишното й дете, руски граждани, е станала на главния път София - Варна между селата Микре и Сопот, съобщиха за БТА от областната дирекция на МВР в Ловеч. В ловешката болница са докарани и 5-годишното братче и дядото на загиналото дете. Те са с различни наранявания, но няма опасност за живота им,съобщиха от Центъра за спешна медицинска помощ в Ловеч Пострадали са още две жени и дете, като едната от жените е в тежко състояние. Три линейки са били на мястото на инцидента. Катастрофата е станала около 15.30 часа между три автомобила, като според очевидци причината е неправилно изпреварване. Пътят е затворен за движение и се преминава и в двете посоки по обходния маршрут Сопот - Угърчин - Микре. От сутринта в участъка между село Микре и пътен възел \"Боаза\" са станали още няколко катастрофи с над 10 пострадали, но няма опасност за живота им, съобщиха от областната дирекция на МВР в Ловеч.", "date": "2017.08.13", "title": "Втора катастрофа на пътя Сопот-Микре, има загинали, сред които и дете на 3г.(Обновена)"}
{"url": "https://www.24chasa.bg/novini/article/6389597", "text": "Аварийните служби на Кувейт се борят с последиците от изтичане на петрол вчера в териториални води на емирството край южното находище Рас аз Зур. Това съобщи днес говорителят на кувейтската Национална петролна компания Талял ал Халед ас Сабах, цитиран от Росбалт и БТА. \"Екипите за спешно реагиране все още се опитват да поемат контрола върху петролното петно край находището Рас аз Зур\", заяви Ас Сабах пред местната агенция КУНА. Според говорителя службите ще започнат да разчистват крайбрежието, щом се убедят, че няма нови изтичания. Компанията засега не съобщава причините за изтичането на петрол и мащаба на бедствието, но според експерти горивото е изтекло от стар тръбопровод и става дума най-малко за 35 хиляди барела, добавя Росбалт.", "date": "2017.08.13", "title": "Петрол е изтекъл в териториалните води на Кувейт"}
{"url": "https://www.24chasa.bg/novini/article/6389601", "text": "В неделя дъщерята на американския президент Иванка Тръмп осъди насилието по време на демонстрацията на бели националисти в Шарлътсвил, подчертавайки, че всички американци трябва да бъдат единни, пише вестник The Hill, цитиран от \"Фокус\". „В обществото не трябва да има място за расизъм, превъзходство на белите и неонацизъм“, написа Иванка Тръмп в социалната мрежа „Туитър“. „Ние всички като американци трябва да бъдем единни и да сме една обединена държава“, допълни Иванка Тръмп, която също така е съветник на президента. Тя направи този коментар след критиките, свързани с изказването на Доналд Тръмп, според когото „много страни“ са виновни за насилието в Шарлътсвил.", "date": "2017.08.13", "title": "Иванка Тръмп: Няма място за расизъм в САЩ"}
{"url": "https://www.24chasa.bg/novini/article/6389616", "text": "В неделя повече от три хиляди пожарникари се опитват да потушат горските пожари в Португалия, след като страната поиска съдействие от Европа, за да се справи със стихията, предава Ройтерс, цитира \"Фокус\". По-рано това лято необичайно сухото и горещо време беше причината за един от най-страшните пожари в Португалия, при който 64 души загинаха. Министърът на вътрешните работи Констанца Урбана де Шоуша отбеляза, че страната е поискала помощ от Европа късно в събота поради притеснения, че огънят може да се разпространи заради високите температури и силните ветрове, които се очакват през следващите дни.", "date": "2017.08.13", "title": "Португалия поиска помощ от Европа за потушаването на горските пожари"}
{"url": "https://www.24chasa.bg/novini/article/6389138", "text": "Пловдивският съд отмени наказание на редови полицай, санкциониран от началниците си за бягството на затворника Тома Ендрев. Той духна на 21 февруари т.г. и в продължение на пет дни го търсиха под дърво и камък. Цялата полиция беше на крак, докато го залови. Ендрев уби преди 14 г. хазяина си, разчлени трупа му, пъхна го в чували и ги хвърли през балкона пред блока. Той духнал, докато го местели от затворническото общежитие в централния изолатор, който се намира в район „Южен”. Началниците в МВР обаче решили, че виновен за случая е полицай от район „Тракия”. Те констатирали, че минути след бягството на Ендрев началникът на затвора в Пловдив Божил Иванов подал сигнал в Пето РУ, което се намира в „Тракия”. Там дежурен бил младши полицай. Той веднага пратил екип на адрес в „Тракия”, където живеели близки на затворника беглец. Информирал и дежурният по управление. Шефовете му обаче преценили, че е извършил нарушение, тъй като не е вписал сигнала в книгата и не е съобщил в областната дирекция на полицията за случая. Наложили му наказание „мъмрене” за срок от месец. Полицаят обжалвал в съда и магистратите отменили санкцията. Те изтъкват, че преценката да не бъде информирано ръководството не е на младшия дежурен, а на неговия началник в управлението. Той пък от своя страна сметнал, че няма смисъл да докладва, след като престъплението е на територията на друг район. Тома Ендрев изтърпява 18-годишна присъда. Преди това е съден многократно за грабежи.", "date": "2017.08.13", "title": "Съд отмени наказание на полицай за бягство на опасен затворник в Пловдив"}
{"url": "https://www.24chasa.bg/novini/article/6389645", "text": "Повечето от активните горски пожари в Македония бяха потушени от дъждовете, които паднаха през изминалата нощ, съобщи Центърът за управление на кризи, цитиран от агенция МИА.  Пожарът в близост до манастира Трескавец и пожарите в района на Прилеп и Крушево, както и в планината Бистра, са под контрол, съобщават още от центъра, цитирани от \"Фокус\".", "date": "2017.08.13", "title": "Дъждът потуши повечето от активните горски пожари в Македония"}
{"url": "https://www.24chasa.bg/novini/article/6389672", "text": "Работните групи в Каварна вече са определени и действат за разглеждането на плана за управление на защитена зона „Комплекс Калиакра“ на местно ниво. Това стана ясно по време на срещата на министъра на околната среда и водите Нено Димов с местната общност и власти в Каварна, съобщиха от МОСВ. Групите са четири - земеделие, енергетика, лов и риболов и строителство/туризъм и ще търсят балансирано решение по казуса. \"До средата на другата седмица те ще дават становища по плана. След това ще направим среща между работните групи и експертите на Министерството на околната среда и водите на място в Каварна\", заяви министър Димов. Според него е необходимо да бъде намерено максимално балансирано решение между различните засегнати страни.", "date": "2017.08.13", "title": "Работни групи ще търсят решение за защитена зона „Комплекс Калиакра“"}
{"url": "https://www.24chasa.bg/novini/article/6389662", "text": "На българо-турската граница на ГКПП \"Капитан Андреево\" има 3 км, на ГКПП \"Лесово\" 1,5 км колони от товарни автомобили на изход, съобщиха от пресцентъра на ГД \"Гранична полиция\". Информацията за трафика на българските гранични контролно-пропускателни пунктове е към 18.00 часа. На българо-румънската граница на ГКПП \"Дунав мост - Видин\" има 3 км колона от изчакващи товарни автомобили на изход. На българо-гръцката граница трафикът е интензивен на ГКПП \"Маказа\" и ГКПП \"Кулата\" за леки автомобили и автобуси на изход. На българо-сръбската граница на ГКПП \"Калотина\" трафикът е интензивен на изход. На българо-македонската граница трафикът е нормален на всички ГКПП. Фериботът Оряхово - Бекет работи само в светлата част от деня поради ниско ниво на река Дунав.", "date": "2017.08.13", "title": "Километрични колони от тирове са се образували по границите ни"}
{"url": "https://www.24chasa.bg/novini/article/6389648", "text": "Русия очаква от международните организации хуманитарна помощ за Сирия. Това заяви министърът на отбраната Сергей Шойгу в ефира на телевизия \"Росия 24\", предаде ТАСС, цитирана от БТА. Днес казваме: доставяйте (помощи) в зоните за деескалация, там е отворено навсякъде. Ако не можете, ще ги докараме ние. Не можем обаче да направим всичко, затова е необходима подкрепа и от страна на хуманитарните организации, от ООН, каза Шойгу. Съвместната дейност на Русия с международните хуманитарни организации ще стабилизира според него ситуацията с бежанците. Вътрешно разселени вече се връщат по домовете си в Сирия, после ще започнат да се връщат и хора от други региони, прогнозира руският министър. \"Два-три, понякога и четири пъти седмично\" се пускат помощи в град Дейр аз Зур, обсаден от ислямисти още през 2015 г. Съдбата на тази \"основна точка на р. Ефрат\" до голяма степен ще е показателна за завършването на борбата с ИД, добави Шойгу. През юли генерал-полковник Сергей Рудской от руския Генщаб заяви, че сирийската армия контролира вече 74,2 хил. кв. км от страната при малко над 19 хиляди в началото на руската операция, напомня ТАСС. Шойгу днес каза, че само за два месеца сирийското правителство е увеличило територията под свой контрол два пъти и половина, посочва Асошиейтед прес.", "date": "2017.08.13", "title": "Русия призова международни организации за хуманитарна помощ за Сирия"}
{"url": "https://www.24chasa.bg/novini/article/6389448", "text": "Земетресение с магнитуд 4,9 е станало в Западна Турция, с епицентър на около 26 км от популярния туристически град Бодрум, съобщава RT, като се позовава на американския геоложки институт. Това е второто земетресение в района тази седмица, предаде  . Земетресението е било на дълбочина от 4,3 км. Засега не се съобщава за жертви. По данни на обсерваторията \"Кандили\" към Босфорския университет, която специализира в проучване на земетресения, както и на гражданската защита трусът е бил с магнитуд 4,8.", "date": "2017.08.13", "title": "Ново земетресение с магнитуд 4,9 по Рихтер разтърси Западна Турция"}
{"url": "https://www.24chasa.bg/novini/article/6389455", "text": "За близо денонощие в ареста бе задържан мъж, застрелял кучето на свой съсед, съобщиха вчера от полицията. В събота вечерта бил получен сигнал в РУ в Мездра от жител на врачанското село Върбешница. Той се оплакал, че негов познат е застрелял с ловна пушка кучето му в двора на къщата му.При извършения оглед ченгетата открили труп на куче с две рани в гърдите. Оказало се, че виновник е 32-годишният Тихомир Готов-Руския. Той предал доброволно ловна пушка ИЖ 12 калибър, която е законно притежавана. По случая било образувано и досъдебно производство. Според хора от селото Тихомир Готов не за първи път вилнее с ловната си пушка. Преди около година той убил на място скитащо по улиците куче. След излизането си от ареста Тихомир Готов заяви, че убил кучето на съседа си, защото животното се нахвърлило върху детето му и го ухапало. Съпругата на Руския Христина Сивкова добави, че четириногото за пореден път напада малки деца. „Опитах да го ритна, за да предпазя детето си, но не уцелих, твърди Сивкова. - После отидохме при собственичката Сашка, която ми каза, че не може да се справи с кучето и и ме посъветва да го ликвидираме, ако искаме.” Тихомир Готов пък допълни, че лично той обича животни, а в двора си има десетина кучета. Стрелецът от Върбешница каза още, че не съжалява за стореното.", "date": "2017.08.13", "title": "Ловец застреля съседско куче, ухапало детето му"}
{"url": "https://www.24chasa.bg/novini/article/6389461", "text": "Египетската прокуратура разпореди машинистите и помощник-машинистите на двата сблъскали се в петък влака да бъдат задържани за 15 дни, предадоха информационните агенции, цитирани от БТА.  съобщи министерството на здравеопазването. Двамата машинисти и двамата им помощници ще останат в ареста, докато се води разследването. Взети са урина и кръв за изследване от един от машинистите, за да се провери дали не е използвал наркотици, отбелязва Ройтерс. Пътуващ от столицата Кайро за Александрия пътнически влак се вряза с пълна скорост в спрял влак от Порт Саид. Според една от версиите до катастрофата се е стигнало заради грешка на машиниста, който не е забелязал забраняващия сигнал на светофара, както и значително превишената скорост. Според друга версия диспечерът е подал грешен сигнал на първия влак, той е спрял и след това в него се е блъснал вторият влак. Египетският министър на транспорта Хешам Арафат каза вчера, че ръчната операционна система е фактор, който е допринесъл за катастрофата - една от най-тежките в страната през последните години. Египетският президент Абдел Фатах ас Сиси е разпоредил разследване на инцидента. Железопътната система в Египет е в много лошо състояние, поддържана е зле и в резултат авариите и произшествията с жертви и пострадали не са рядкост, отбелязва Асошиейтед прес. ТАСС припомня, че най-тежкият влаков инцидент в страната стана през февруари 2002 г. Тогава 315 души загинаха при пожар в жп композиция, пътуваща от Кайро за централния град Луксор.", "date": "2017.08.13", "title": "Задържаха машинистите и помощник-машинистите на сблъскалите се в Египет влакове"}
{"url": "https://www.24chasa.bg/novini/article/6389472", "text": "Оперират мъжа, пострадал при катастрофата в кв. „Обеля“, съобщи за „Фокус“ говорителят на УМБАЛСМ \"Н.И.Пирогов\" Мария Пойразова. Той е минал през Противошокова зала - възрастни, където са му направени високоспециализирани изследвания, които показват, че има фрактура в областта на десния долен крайник и контузии в областта на главата. При инцидента е пострадала и жена, която е прегледана, изследвана и освободена. Припомняме, че автобусът на градския транспорт e отнел предимството на лек автомобил в района на метростанция „Обеля“ около 11.20 часа тази сутрин. Пострадали са водачът на автомобила и неговата приятелка.", "date": "2017.08.13", "title": "Оперират мъжа, пострадал при катастрофата в кв. „Обеля“"}
{"url": "https://www.24chasa.bg/novini/article/6389460", "text": "Кандидатът на германските социалдемократи за канцлерския пост в Берлин – Мартин Шулц, демонстрира единство с лидера на ФРГ Ангела Меркел по отношение на кризата между Пхенян и Вашингтон, отбелязва националният ежедневник Die Frankfurter Allgemeine Zeitung, цитиран от \"Фокус'. Има ситуации, в които нацията трябва да бъде сплотена. Това заяви председателят на ГСДП в традиционното т.нар. лятно интервю за телевизионното предаване „Берлин Директ\". Всеки германец може да бъдете сигурен, че в никакъв случай той не би използвал като инструмент в предизборната кампания подобна криза, категоричен бе Шулц.", "date": "2017.08.13", "title": "Шулц демонстрира единство с Меркел по отношение на кризата със Северна Корея"}
{"url": "https://www.24chasa.bg/novini/article/6389504", "text": "Министърът на околната среда и водите Нено Димов започна работна среща с представители на местните общности по казуса \"Калиакра\". Проблемът е набъбвал през последните дванайсет години, още от 2005-2006 година, когато се очертават териториите на екологичната мрежа \"Натура-2000\". Още тогава е трябвало да бъде воден диалог, каза министърът в началото на срещата, която протича при закрити врати за медиите, информира БТА. По думите му тези дванайсет години, когато са натрупвани дейности,са пропуснато време.\"Затова трябва да видим какви възможности има в днешния ден и в бъдеще.Трябва да намерим решение, което да е приемливо за различните интереси, и, ако постигнем такова решение, ще успея да го защитя\", заяви министърът пред местните общности. Кметът на Каварна Нина Ставрева съобщи, че вече са създадени четири работни групи с представители на земеделските стопани,рибарите, както и от секторите туризъм и енергетика.Тя също изрази надежда, че ще бъде намерено най-вярното решение за защитените зони в района на Калиакра. Преди началото на срещата граждани издигнаха пред общината в Каварна лозунгите \"Върнете ни парите за закупените земи\", \"Да на екологията, не на рекета\", \"Добруджа ви храни, вие я предадохте\",\"Милиони от \"Натура\" за вас.Кредити и мизерия за нас\".", "date": "2017.08.13", "title": "Нено Димов се среща с местните общности по казуса \"Калиакра\""}
{"url": "https://www.24chasa.bg/novini/article/6389346", "text": "Две жени и дете на 1 годинка пострадаха при тежка катастрофа на 12-ия километър на магистрала \"Тракия\" в посока Пловдив, съобщават за  от МВР. Детето е с тежка черепно-мозъчна травма и е откарано в \"Пирогов\" заедно с майка си, която е на 26 години. Тя също е в тежко състояние. В колата е пътувала още една жена, която е транспортирана в болница „Св. Анна” с по-леки наранявания.", "date": "2017.08.13", "title": "Дете на 1 г. и две жени пострадаха в катастрофа на АМ \"Тракия\""}
{"url": "https://www.24chasa.bg/novini/article/6389355", "text": "В Ямбол е разкрита група телефонни измамници. Задържани са четирима, двама от тях остават в ареста със 72-часови мерки, съобщиха от пресцентъра на ОДМВР - Ямбол. Специализираната полицейска операция е проведена вчера на територията на ОДМВР-Ямбол и ОДМВР-Русе, при отлична координация от ГД „Национална полиция“ и под ръководството на Ямболската районна прокуратура. В хода на полицейските действия в ямболския квартал „Граф Игнатиев“ са задържани „мулетата“ - 51-годишен мъж и 36-годишна жена от Варна, в момент на прибиране на пари от телефонна измама. Минути по-рано възрастна жена, въведена в заблуждение по телефона, че помага за задържане на измамници е хвърлила през терасата две чанти, съдържащи общо около 2600 лева в различна валута. В задържаните са намерени и иззети още пари и 9 пакетчета с вещество, което на наркотест е реагирало положително на хероин. При последвалите процесуално-следствени действия са установени и задържани и двамата извършители на измамата (т.н.„въртачи“) - мъже на 44 и 26 години от град Ветово. Те са криминално проявени и осъждани за престъпления от този вид. В хода на разследването са събрани данни, че по същата схема „мулетата“ са прибрали 500 лева от измама в друг областен град. На двамата мъже от Ветово са повдигнати обвинения за извършеното престъпление и с прокурорско постановление са им наложени мерки за срок от 72 часа „задържане под стража“. Работата по случая продължава в рамките на досъдебното производство под надзора на Районна прокуратура – Ямбол. Проверява се съпричастността на задържаните към други подобни престъпления, извършени в страната.", "date": "2017.08.13", "title": "Разкриха група телефонни измамници в Ямбол"}
{"url": "https://www.24chasa.bg/novini/article/6389359", "text": "Румънските власти задържаха днес в Черно море лодка с близо 70 нелегални имигранти, а единият от каналджиите е български гражданин, предаде БТА. Моторна яхта, плаваща под турски флаг, е била засечена днес сутринта от румънската брегова охрана с 69 нелегални мигранти на борда, предаде агенция Аджерпрес. Яхтата е открита на 10 морски мили от румънското пристанище Мангалия. Мигрантите са иракчани. Лодката е била засечена около 7,00 ч. сутринта чрез Интегриранага система за наблюдение на Черно море. Първите проверки на румънските власти са установили, че корабът Емек 1, плаващ по турски флаг, е управляван от двама каналджии - българин и кипърец, а на борда й се намирали 69 иракчани - 30 мъже, 10 жени и 29 деца. Разследването по случая продължава.", "date": "2017.08.13", "title": "В Румъния засякоха лодка с около 70 бежанци, единият каналджия е българин"}
{"url": "https://www.24chasa.bg/novini/article/6389379", "text": "\"1 тежко и 25 леки произшествия са станали до този момент заради дъжда в София\", каза за  „Фокус“ комисар Тенчо Тенев - началник на отдел „Пътна полиция“ към Столична дирекция на вътрешните работи (СДВР). В следствие на дъжда се е наводнила железопътна спирка „Искърско шосе“. На място има екипи на пожарната, които са предприели мерки за отводняване. Заради лошото време комисар Тенев посъветва шофьорите да карат много бавно и внимателно. „Пътищата са мокри и спирачният път се увеличава и заради това е задължително да се спазва по-голяма дистанция между автомобилите. Много произшествия стават точно поради неспазване на дистанция“, уточни той.", "date": "2017.08.13", "title": "Жп спирка „Искърско шосе“ наводнена заради дъжда, работят по отводняването й"}
{"url": "https://www.24chasa.bg/novini/article/6389466", "text": "Около 600 туристи са останали блокирани в централната част на Непал, в района Читуан, поради наводненията, съобщиха в понеделник властите, пише вестник The Himalayan Times. Вследствие на проливните дъждове в региона реките Рапти и Будхирапти са прелели и са наводнили редица хотели, в които отсядат предимно чужденци. Сред блокираните туристи има 200 граждани на Непал, 200 граждани на Индия, а също така 200 граждани на други държави. Местните власти уточниха, че целта на спасителните операции е да преместят туристите на сигурно място.", "date": "2017.08.13", "title": "600 туристи са блокирани в централната част на Непал заради наводненията"}
{"url": "https://www.24chasa.bg/novini/article/6389505", "text": "Министерството на младежта и спорта отбеляза за 10-та поредна година Международния ден на младежта. Той е обявен за такъв от Общото събрание на Организацията на обединените нации (ООН) през 2001 г., а в България се чества на национално ниво от 2007 г. насам, информират от пресцентъра на ММС. Целта му е да даде платформа за качествено младежко участие и овластяване на младите хора в България. Международният ден на младежта 2017 г. бе под наслов „България обича младите“, а Варна бе избрана за домакин, поради факта, че през 2017 г. е Европейска младежка столица. Официалните гости на събитието бяха министърът на младежта и спорта Красен Кралев, зам.-министър Ваня Колева, кметът на Варна Иван Портних и областният управител на Варна Стоян Пасев. През целия ден над 5000 човека взеха участие в събитията, организирани от ММС и Община Варна. Жителите и гостите на Варна имаха възможност да се включат в сутрешен крос, Зумба танци и Канго Джъмпс. За желаещите, които искаха да се научат да свирят, младежите от Rock school преподаваха уроци по китара и други инструменти. Част от програмата беше и пърформанс от световно известния художник Моно Петра, който за първи път в България представи своята интерактивна Пасибокс „Стая“ за рисуване и творчество. Над 30 бяха младежките организации, които представиха своята дейност чрез интерактивни игри по време на Младежкото изложение. Честванията завършиха с концерт, в който участваха едни от най-популярните млади изпълнители на България. На сцената в Морската градина се качиха Кристиан Костов, който класира България на второ място на Евровизия 2017, поп певицата DARA, хип-хоп дуото Pavell & Venci Venc', финалистката в третия сезон на X Factor Невена Пейкова, братята Пламен и Иво и Михаела Маринова. Заедно с тях някои от най-успелите млади български спортисти, като Невяна Владинова (художествена гимнастика), Мирела Демирева (лека атлетика), Радослав Янков (сноуборд), Станимира Петрова (бокс), Елица Янкова (борба) и Панчо Пасков (фехтовка) отправиха специални послания към присъстващите. Всички те бяха обявени за Младежки посланици на България.", "date": "2017.08.13", "title": "Отбелязаха Международния ден на младежта във Варна с концерт"}
{"url": "https://www.24chasa.bg/novini/article/6389502", "text": "Египетските власти съобщиха, че двама заподозрени бунтовници са били убити при престрелка с полицията в провинция Калюбия, разположена северно от Кайро, предава ABC News, цитирано от \"Фокус\". Предполага се, че бунтовниците са били замесени в убийството на полицай през юли. Това съобщиха двама служители от силите за сигурност, пожелали да запазят анонимността си. Междувременно двама полицейски служители са били убити, а шестима други са били ранени в събота, след като техният автомобил е бил ударен от експлозия в град Ариш в северната част на Синайския полуостров.", "date": "2017.08.13", "title": "Двама бунтовници са убити при престрелка с полицията в Египет"}
{"url": "https://www.24chasa.bg/novini/article/6388771", "text": "С обща възраст от 1075 години и 68 дни 13-те братя и сестри от семейство Донъли от графство Арма вероятно са най-старото семейство на планетата, пише британският в. “Дейли телеграф”. Заради дълголетието си жителите на Северна Ирландия са вписани в Книгата на рекордите на “Гинес”. А наскоро стана ясно и каква е тайната на тяхното дълголетие - традиционната овесена каша. Израснали във ферма, семейство Донъли винаги са се хранили с пресни и натурални продукти - пилешко и свинско, яйца и зеленчуци от собствения им двор. Въпреки това обаче те са убедени, че истинската причина за доброто им здраве и дългите години живот е навикът им да ядат овесена каша - не само като всекидневна закуска, но и като вечеря. “Най-важното е да поемате овесена каша вечер”, казва Лео Донъли, който е на 72 г. и е най-младият в семейството. “Усвоихме този навик от татко, който “Овесена каша в 22 ч, след това отново овесена каша за закуска около 7 сутринта. Каша с мляко и може би с малко конфитюр отгоре”, добавя той. Според него този начин на хранене се отразявал много добре на всички - каша преди и след сън. “На някои това може да им се струва необичайно, но ето че живото доказателство колко е полезно това е пред очите на всички”, продължава Лео. Връзката на семейството с кашата и благоприятният ѝ ефект върху неговите членове накарали учените от Международния център за изследване на дълголетието да започнат да проучват диетата на Донъли. Кашата всъщност е само част от техния пълноценен и здравословен начин на живот, който напълно изключва алкохола. “Овесът за нашата каша растеше в собствената ни ферма и беше от най-високо качество - казва Лео. - Никога не сме се хранили с обработени, консервирани или замърсени храни.” Децата в семейството растели на полето, сред природата. Всичко, което слагали на масата, било дело на собствения им труд. “Майка ни казваше да излезем навън и извиваше врата на пилето за вечеря. Отглеждахме си сами зеленчуците, хапвахме плодове от собствената ни градина, яйцата бяха от кокошките ни, беконът - от прасетата ни. Хляба си месехме сами. Кашата ни не идваше от чужбина”, разказват членовете на сем. Донъли. Сред тях никой никога не е имал проблеми с излишни килограми.  Родителите Питър и Елън създават семейната си ферма в графство Арма, Северна Ирландия, през 1921 г. По ирония на съдбата Питър е едно дете, докато Елън е расла сред още 13. Най-малкият им син Майкъл загива в автомобилна катастрофа през 1975 г., когато е на 25 г. Друг от братята - Оливър, умира на 64 г. след битка с рака. Наскоро си отишъл още един от братята - Остин. Всички останали са живи и здрави и са на възраст от 72 до 93 години. Шон е доайенът, а най-възрастната сестра Морийн е на 92 г. 80-годишният брат Сиймъс пък има 11 деца. А общо 13-те братя и сестри се радват на около 200 внуци и правнуци. Независимо от тежките изпитания на селския живот в Ълстър в началото на миналия век, майката Елън доживяла до 94 години. При това, докато била млада, претърпяла сериозен инцидент. “Кравата ни имаше родилни болки и беше превъзбудена. Тя нападна мама с рогата напред, повдигна я и я хвърли във въздуха. Бедрото ѝ бе навехнато, имаше счупени ребра, но дори не легна на легло, а продължи да работи като преди. Тогава беше на 40 г.”, разказва Лео. На практика според сегашната терминология семейството било изцяло на органична диета. “Имахме си собствено зърно, с което хранехме животните си, така че цикълът на храната беше напълно естествен”, казва Лео. В семейство Донъли колели по 4 прасета на година и месото било съхранявано в големи бурета. “Нямаше пестидици, които тровят всичко днес. От тях компаниите правят пари. Но хората са здрави само когато ядат храни без химикали”, категорични са дълголетниците. Ябълките, отглеждани във фермата от 100 акра на Донъли, били познати в цяла Великобритания като едни от най-хубавите. С тях се снабдявали производители на сайдер, известни готвачи ги искали за пайовете си. Плодовете, които не били продавани за индустриални цели, били изяждани от членовете на семейството. Ябълките ги зареждали с полезни вещества, които доказано намаляват кръвното налягане. “На 90-ия рожден ден на сестра ми Морийн най-големият ни брат Остин попита дали пък не сме най-дълголетното семейство в света. Потърсихме информация по въпроса и но за жалост Остин почина, преди да получим официалния отговор. Бедният Остин, щеше да е много горд с признанието”, разказва още Лео.  Джордж Холи-Мур, водещ изследовател в Международния център за дълголетието, твърди, че семейство Донъли представлява голям интерес за учените. “Знаем, че здравословният начин на живот и редовните упражнения намаляват риска от редица заболявания и водят до старост без болести. Но Донъли са живият пример за това”, казва изследователят. Проучвания показват, че овесената каша помага за сваляне на високото кръвно, в борбата с диабета, намалява лошия холестерол и защитава от сърдечни болести. Американско проучване открило, че хората, които консумират пълнозърнести храни, намаляват с 15% риска да умрат от сърдечни болести в сравнение с онези, които използват бели и рафинирани брашна. Овесът е богат на витамин В12, който играе важна роля за регулиране на нивата на мелатонин в организма и помага за добър сън. Тази зърнена култура също така е натъпкана с Овесената каша бе определена като суперхрана, когато се разкри, че авенантрамидите - антиоксиданти, които се съдържат само в овеса, намаляват изграждането на плаки по стените на артериите. Купичка овесена каша час преди упражнения осигурява стабилни нива на кръвната захар и доставя енергия. Овесена каша с домашен конфитюр според сезона. Сготвени сезонни зеленчуци от фермата (зелен фасул, карфиол, зеле, грах, картофи), от време на време яйца, домашно омесен хляб и чаша чай. Месо само през уикенда като лакомство. То се сервирало с гарнитура от зеленчуци или с картофи. Месото било пилешко от собствени кокошки или пък бекон от отглеждани във фермата прасета. През седмицата семейството хапвало основно пресни яйца, супа, сезонни зеленчуци от фермата, домашен хляб и плодове (малини, боровинки, ягоди). Овесена каша с ябълков конфитюр. През деня децата си късали ябълки от дърветата, докато работели, и пиели много чай. ", "date": "2017.08.13", "title": "Семейство на обща възраст 1075 г.: Яжте каша 2 пъти дневно"}
{"url": "https://www.24chasa.bg/novini/article/6389551", "text": "До края на тази година България ще има Закон за противодействие на корупцията и отнемане на незаконно придобито имущество, каза днес във Варна министърът на правосъдието Цецка Цачева. Тя посочи, че законопроектът е дело на работна група, в която влизат както представители на съдебната власт, така и на неправителствения сектор, академичните среди и обществеността, информира БТА. Финалното обсъждане на проектозакона ще бъде на 1 септември от 11 часа в Народното събрание, каза Цачева. По думите й на тази среща са поканени всички парламентарни групи. След това проектът ще бъде поставен за междуведомствено съгласуване и внесен в МС. Проектозаконът дава отговор и на въпроса какво се случва с имуществото, на тези които са се обогатили по незаконен път, допълни Цачева. По думите й то ще бъде отнемано, като 30 на сто ще отива за социални нужди. Цачева допълни, че новият закон ще разшири кръга на хората, които са длъжни да декларират конфликт на интереси, когато са на властови позиции, както и да подават годишна имуществена декларация. Министърът каза още, че с приемането на закона БОРКОР няма да съществува в настоящия си вид. Част от аналитичните функциите на това звено, както и правомощията на антикорупционната дирекция в ДАНС ще се запазят, но това не означава, че ще има механичен сбор на отделните структури, посочи Цачева. Тя уточни, че според работната група, подготвила проекта, финалът в дейността на новия единен орган трябва да е подаване на сигнал до компетентните органи, които извършват разследвания, и до прокуратурата, която е единствено компетентна да повдигна обвинения. По думите на министъра в законопроекта се предвижда отношенията между различните институции да се регулират с нарочна инструкция. Категорично отхвърлям внушенията, които се правят в общественото пространство, че това е законопроект, който предполага механичен сбор от сега действащи структури за противодействие на корупционни практики, каза министърът. По думите й единният орган, който ще бъде създаден, е изцяло нов. Цачева посочи още, че антикорапционният проектозакон на левицата е в по-голямата си част препис на документа, качен на страницата на министерството на правосъдието. Тя допълни, че най-голямата разлика е в предвижданата от БСП възможност новият орган да има разследващи функции. По думите й фигурата на разследващ агент я е имало по времето на кабинета Орешарски, но опитът не е довел до никакви положителни резултати. Освен това западните партньори отрекоха тази възможност, така че ние ще се противопоставим категорично на реанимирането на подобни практики, посочи Цачева. За структурирането на ръководството на бъдещия антикорупционен орган министърът каза, че в Република с парламентарно управление следва председателят му да се избира от Народното събрание. По негово предложение отново парламентът трябва да избере другите членове, допълни Цачева. За изявленията на лидера на БСП Корнелия Нинова за разговор между президента и премиера, правосъдният министър посочи, че не е коректно да се правят коментари от човек, който не е присъствал. Цачева изрази личната си позиция, че се прави опит за противопоставяне на институциите, което не работи в интерес на държавността. Тя призова ръководството на ПГ на ГЕРБ да не се поддава на внушения и да не се стига до противодействия, защото това не работи в интерес на амбициозната програма на правителството.", "date": "2017.08.13", "title": "Цецка Цачева: До края на годината България ще има антикорупционен закон"}
{"url": "https://www.24chasa.bg/novini/article/6389488", "text": "Датски изобретател на подводници Петер Мадсен беше задържан от полицията заради предпологаемото убийство 30-годишната журналистка Ким Уол,  По-рано днес полицията откри останките от подводница, направена от изобретателя, на борда на която жената е била забелязана по-рано през седмицата. В останките от съда не е намерен никого. За озадачаващата история пише агенция Ройтерс. Предприемачът, изобретател, авиационен и морски инженер Мадсен беше изправен на изслушване пред съда в събота, за да свидетелства за изчезването на 30-годишната журналистка. По думите му пред съда, в четвъртък той наистина качил жената на личната си подводница и след това я оставил в Копенхаген. Адвокатът на изобретателя отрича той да е извършил убийство. Според полицията 17-метровата подводница е била потопена нарочно в залива Коге на юг от Копенхаген, но останките ѝ бяха извадени от морското дъно. Изобретателят също така е основал две частни фондации, чиято цел е да са първите недържавни компании, които ще изпратят човек в космоса. Организациите обаче са в спор, предава Би Би Си.", "date": "2017.08.13", "title": "Задържаха датски изобретател на подводници за убийство на журналистка"}
{"url": "https://www.24chasa.bg/novini/article/6389558", "text": "При пътно-транспортно произшествие между лек автомобил и автобус на пътя Плевен-Ловеч днес след обед са загинали четирима души, съобщи БТА. Катастрофата е станала около 15.00 часа в плевенския участък на пътя. Загиналите са в лекия автомобил - мъж, жена и две деца. Според първоначални данни леката кола е влязла ненадейно в насрещното движение. Вероятно се касае за прилошаване на шофьора или за заспиване. Причината не е неправилно изпреварване или друго нарушаване на правилата за движение, поясни комисар Начев. Работата по случая продължава.", "date": "2017.08.13", "title": "4-ма загинаха, от които две деца, при челен удар между кола и автобус по пътя Плевен - Ловеч"}
{"url": "https://www.24chasa.bg/novini/article/6389519", "text": "Два автомобила са катастрофирали на пътя Петрохан-София, на около 5 км преди Костинброд, съобщи \"Фокус\". При катастрофата е пострадала жена, съобщиха от пресцентъра на МВР. Автомобилите са се сблъскали челно. Инцидентът е станал близо до разклона за Сливница и е между две леки коли. Пострадала е жена, която е управлявала единия от автомобилите. Тя е откарана в УМБАЛСМ „Пирогов“. Пътят е свободен за движение. Подпомага се от полицейски екипи.                                                                                                                                                                                                                                                                                                                       ", "date": "2017.08.13", "title": "Челен сблъсък между две коли по пътя Петрохан-София преди Костинброд (Обновена)"}
{"url": "https://www.24chasa.bg/novini/article/6389344", "text": "Километрични опашки от автомобили са се образували през последните дни на граничните пунктове Капъкуле/Капитан Андреево и Хамзабейли/Лесово в посока към България. По данни на Генералната дирекция за митници и търговия Тракия колоната от чакащи автомобили на Капъкуле през последното денонощие надхвърляла два километра. На Хамзабейли също са се образували опашки, поради което пътниците чакали с часове за преминаване през турско-българската граница, цитира БТА. Натоварването на ГКПП-тата е поради масовите пътувания на турски граждани, които се връщат от ваканция по родните места в Турция в европейски държави през България или през Гърция. Но натоварването е главно на граничните пунктове с България, а на Ипсала и Пазаркуле, на границата с Гърция, няма опашки. За 11 дни през петте гранични пункта на Турция с България и Гърция са преминали 65 438 автомобила с общо 238 528 пътници. Според пътниците, проблемът със задръстването по границите през ваканционните периоди не е нов, а продължава от много години. Много пътници изразиха недоволството си пред камерите на турски телевизии, настояха да бъдат взети мерки и от турска, и от българска страна, понеже години наред изпитват същите трудности на ГКПП-тата на турско-българската граница. \"Когато пътуваме за или от Турция към Европа, минаваме и през митниците и на други държави, но никъде няма такова дълго чакане и хаос, както на турско-българската граница, както на влизане в Турция, така и на излизане\", заяви Гюрай Сайдам в репортаж за турската телевизия НТВ от Капъкуле, който със семейството си пътува за Германия. Друг пътник - Селим Гюллю, който пътува за Холандия, посочи: \"На отговорните представители и на турската, и на българската страна, са им известни проблемите тук. Знаят, че през ваканцията автомобилният трафик достига своя пик. Не е ли по-добре двете страни да обсъдят ситуацията и да вземат необходимите мерки. Не искаме да бъдем подлагани на тормоз, който продължава от години\".", "date": "2017.08.13", "title": "Опашки от коли и недоволни пътници на граничните пунктове между Турция и България"}
{"url": "https://www.24chasa.bg/novini/article/6389260", "text": "Убедена съм, че учителската заплата ще стане 1500 лв. до края на управленския мандат, каза пред „Фокус“ председателят на Синдиката на българските учители (СБУ) към КНСБ Янка Такева за увеличението на учителските заплати от 1 септември т.г. „На този етап ни удовлетворява това увеличение и смятам, че е едно добро начало в посока изпълнението на управленската програма в частта „Средно образование“. Следващата стъпка за увеличение на работните заплати трябва да бъде с 20% през месец септември 2018 г., за да може да стане това, което е казало правителството до края на мандата работната заплата на учителите да е 1500 лв. Дълбоко убедена съм, че то ще бъде изпълнено, защото това беше договорено още по време на предизборната кампания. Второто нещо, заради което смятам, че ще бъде изпълнено, е че познавам и министър-председателя г-н Борисов, и министъра на финансите г-н Горанов. Те като обещаят нещо, го изпълняват“, коментира Такева. Според нея увеличението на заплатите на учителите ще успее да привлече повече кадри, защото това е един от основните фактори за привлекателност на професията. По думите й това е и един от факторите за авторитета и социалния статус на учителя. Такева определи като положителна и мярката учителите в малките населени места да получават по-високи заплати от колегите си в големите градове с цел да се привлекат повече кадри в тези региони. „Това нещо е заложено в промените на Наредбата за работните заплати. То ще влезе в сила от новия бюджет от 1 януари 2018 г. като допълнително възнаграждение за учителите“, каза още Янка Такева.", "date": "2017.08.13", "title": "Янка Такева: Учителската заплата ще стане 1500 лв., Борисов и Горанов изпълняват обещанията си"}
{"url": "https://www.24chasa.bg/novini/article/6371602", "text": "Пристигат още снимки на санирани блокове от цялата страна, във връзка с  ,  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.13", "title": "Виж санирания блок на Петър Дечев от Благоевград, изпрати снимки, спечели 13 000 лв"}
{"url": "https://www.24chasa.bg/novini/article/6389265", "text": "\"Поздравявам президента Радев за държавническата позиция по антикорупционния закон на правителството. Споделяме мнението му, че той няма да създаде възможност за борба с коруцията по високите етажи на властта. Борисов, сега къде си? Защо излъга, че с президента сте се договорили и само БСП не е разбрала за тази работа? Алтернативният проект на закон на БСП се намира на страницата на партията. Моля за мнения и предложения. Започваме консултации с академичната общност, съдии, прокурори, адвокати. Истинска борба с корупцията е възможна. Ще ви го покажем\". Това написа лидерът на БСП Корнелия Нинова в профила си във Фейсбук. \"Президентът нямал договорка с премиера за антикорупционния закон\", добавя още тя в поста си. \"Законопроектът за борба с корупцията в този си вид е един механичен сбор от нискоефективни до момента структури и няма да реши проблемите с корупционния модел на управление.\" Това заяви във Варна президентът Румен Радев. „Има слухове, че сме се договорили с премиера и че е предрешено предложеният проект да бъде приет. Истината е, че имаме консенсус за едно – че дирекцията „Корупция“ трябва да бъде извън изпълнителната власт. Дотук!“, категоричен бе Радев. И припомни, че винаги е настоявал, че има нужда от нов, единен и независим орган, който да затвори цикъла информация-сигнал-разследване-обвинение.", "date": "2017.08.13", "title": "Нинова: Поздравявам президента за позицията му по антикорупционния закон на правителството"}
{"url": "https://www.24chasa.bg/novini/article/6389089", "text": "В неделя, 13 август, депутатите в иранския парламент подкрепиха законопроект, насочен към противодействие на САЩ в региона, предава информационната агенция IRNA, цитирана от \"Фокус\". Предложението бе подкрепено с гласовете на 240 от депутатите, един е „въздържал се“. На парламентарната сесия присъстваха общо 247 народни представители. Документът е реакция на законопроект, ратифициран неотдавна в Сената на САЩ, който позволява на Вашингтон да наложи санкции срещу ислямската република.", "date": "2017.08.13", "title": "В Иран одобриха законопроект за противодействие на САЩ"}
{"url": "https://www.24chasa.bg/novini/article/6389091", "text": "Министърът на отбраната на Сърбия Александър Вулин увери руския си колега Сергей Шойгу, че страната няма да влезе в НАТО, докато той е военен министър, а Александър Вучич – неин президент, предава БТА. „Ще продължим да провеждаме съвместни учения. И ще продължим политиката на военен неутралитет. Докато начело на Република Сърбия е президентът Александър Вучич, а аз министър на отбраната, Сърбия никога няма да бъде в НАТО“, подчерта Вулин.", "date": "2017.08.13", "title": "Александър Вулин: Сърбия няма да влезе в НАТО, докато Вучич е на власт"}
{"url": "https://www.24chasa.bg/novini/article/6389104", "text": "Петима души, сред които две деца, загинаха, а повече от 30 са ранени от паднали дървета при силни ураганни бури в Полша. Торнадото е минало през градчето Сушек, съобщи  . Децата били на летен лагер, а дърветата паднали върху палатки, в които спели 20 ученици. Общо 13 от тях са с различни наранявания и са откарани в болница. Другите три жертви също са загинали под паднали дървета в градчета в същия район на Полша.", "date": "2017.08.13", "title": "5 станаха жертвите на ураганните бури в Полша (Видео)"}
{"url": "https://www.24chasa.bg/novini/article/6389108", "text": "Временно движението е само в изпреварващата лента в участъка от км 8-ми до км 9-ти на АМ \"Люлин\" в посока Перник, в района след първия тунел, съобщиха от пресцентъра на Агенцията \"Пътна инфраструктура\". Причината е срутване на земна маса.                                                                                                                                                                                                                                                                                                                       ", "date": "2017.08.13", "title": "Срутване на земна маса ограничи движението край 9-ти км на \"Люлин\" в посока Перник"}
{"url": "https://www.24chasa.bg/novini/article/6389126", "text": "Трима души са ранени тази сутрин при стрелба на неизвестни извършители в един от клубовете на град Малмьо, Южна Швеция. Двама от ранените са в тежко състояние, съобщи ТАСС, като се позова на в. \"Сюдсвенска дагбладет\". В момента на стрелбата в клуба е имало между 70 и 100 души. След нея в заведението настъпила паника. Мястото е отцепено от полицията. Според говорителка на местната полиция силите на реда разпитват свидетели на случилото се, цитира БТА.", "date": "2017.08.13", "title": "Стрелба в нощен клуб в Швеция, има ранени"}
{"url": "https://www.24chasa.bg/novini/article/6389128", "text": "\"Софийска вода\" временно ще прекъсне утре водоснабдяването в части на столицата, съобщават от дружеството. Във връзка с подмяната на сградно водопроводно отклонение на ул. 519, кв. \"Христо Ботев\", се налага спиране на водоподаването от 9.30 до 17.00 ч. в района на ул. 511, ул. \"Георги Спасов\", ул. 510, ул. 519. От 9.00 до 16.00 ч. без вода ще са в района на ул. \"Враня\" - от ул. \"Зайчар\" до ул. \"Димитър Петков\"; по ул. \"Димитър Петков\" - от ул. \"Враня\" до ул. \"Пловдив\". Водоподаването ще бъде спряно от 10.00 до 14.30 ч. на живеещите в района на ул. \"Бунтовник\" - по ул. \"Николай Лилиев\" - от ул. \"Бунтовник\" до ул. \"Вежен\". Във връзка с монтаж на пожарен хидрант в кв. \"Враждебна\" се налага спиране на водоподаването от 9.00 до 16.00 ч. в района на ул. 8, ул. 51, ул. 55, ул. 68. Налага се спиране на водата от 9.30 до 16.30 ч. и в района на ул. \"Липите\" - от ул. \"Любен Каравелов\" до ул. \"Троянов път\" в с. Казичене. Без вода ще са и в кв. \"Горна баня\" - от ул. \"Орхидея\" до ул. \"Дон\". Засегнатите от прекъсването на водата могат да получат повече информация на тел. 0800 12121 или да следят за развитието на всички текущи теренни дейности в реално време чрез виртуалния информационен център на дружеството - http://www.sofiyskavoda.bg/water_stops.aspx.", "date": "2017.08.13", "title": "Вижте къде в София спират водата утре"}
{"url": "https://www.24chasa.bg/novini/article/6389159", "text": "В социалните мрежи се появиха и видеокадри, заснети от посетители на клуб „Бедрум“ в Слънчев бряг. Гражданите видимо недоволстват от нощната проверка. Полицаи и проверяващи начело с вицепремиера Валери Симеонов влизат в заведението. Посетителите отправят обидни реплики към Симеонов и никак не са съгласни купонът да бъде прекратен, предаде  . Вицепремиерът обяви истинска война на силния шум, който се носи от заведенията.", "date": "2017.08.13", "title": "Вижте реакциите на посетители на клубове в Слънчев бряг при нощните проверки (Видео)"}
{"url": "https://www.24chasa.bg/novini/article/6389181", "text": "Увеличението на бюджета за отбрана е наложително. Това заяви пред журналисти във Варна министърът на отбраната Красимир Каракачанов, който присъства на ритуалите по тържествено издигане на военноморския флаг и присвояване на първо офицерско звание на курсантите от „Випуск 2017” на ВВМУ „Н. Й. Вапцаров” по случай 138-та годишнина от създаването на Военноморските сили, предаде „Фокус“. Министърът допълни, че без увеличение на бюджета за отбрана, няма как да бъдат реализирани дори проектите, които миналото Народно събрание е гласувало. „Бюджетът реално ще бъде увеличен, ако започне реализацията на тези проекти. За авиацията – това са 1,5 млрд. лева, за флота - 820 млн. лева, плюс 90 млн. лева за обновяване на фрегатите, за бронираната машина – 1,2 млрд. лева“, подчерта министърът. Красимир Каракачанов коментира, че при гласуването на бюджета за следващата година ще стане ясно дали и с колко ще бъдат увеличени заплатите на военнослужещите. „Разчитаме на Комисията по отбрана, в която са само професионални висши военни - трима бивши началници на Генералния щаб на армията, генерали, офицери, вярвам, че ще се разберем. Имам и други идеи, с които да бъдем по-ефективни, тъй като има немалко резерви в Министерство на отбраната. Абсолютно ненужно изтичат пари, а в същото време не се реализират приходи от дейности, които могат да вкарат реални приходи в бюджета. И тогава, когато покажем, че и ние можем да реализираме печалби за бюджета, с по-голямо основание ще искаме увеличение на заплатите и няма кой да ни откаже“, заяви министърът. Той визира дейности, свързани с ремонтните заводи „Терем“, които към момента не са в добро финансово отчетно състояние, изключвайки „Флотски арсенал“. „Ако ме питате за процента, с който да се увеличат заплатите, той трябва да бъде 100 процента, но нека да бъдем честни – това не може да се случи”, каза още министър Каракачанов и добави, че предстоят разговори през септември и октомври.", "date": "2017.08.13", "title": "Каракачанов: Увеличението на бюджета за отбрана е наложително"}
{"url": "https://www.24chasa.bg/novini/article/6389188", "text": "Шестима египетски спасители са наказани, защото си правели селфита със смартфоните си на , съобщи снощи здравното министерство на страната, цитирано от Франс прес. В сблъсъка между две влакови композиции загинаха най-малко 40 души. Това е един от най-тежките инциденти в египетските жп транспорт през последните години, предаде БТА. Снимки, показващи как екип на \"Спешна помощ\" си прави селфита пред един от катастрофиралите влакове, предизвикаха гняв и възмущение в социалните мрежи. Потребител качи снимка на спасителите, придружена с текст: \"Съвестта е в кома\". Шефът на спешната помощ в здравното ведомство Ахмед ал Ансари заяви пред АФП, че шестимата спасители са преместени на работа другаде като наказание за \"неуместното си поведение\". Преди работата на спасителите в Египет беше високо ценена заради приноса им по време на протестите от \"Арабската пролет\" през 2011 г., напомня АФП.", "date": "2017.08.13", "title": "Наказват спасители заради селфи на мястото на жп катастрофата в Египет"}
{"url": "https://www.24chasa.bg/novini/article/6389226", "text": "Два леки автомобила са се ударили при 24 км на пътя I-4 Сопот – Микре, а трети е попаднал в канавката. Това съобщиха от пресцентъра на ОДМВР-Ловеч, предаде \"Фокус\". Инцидентът е станал около 10.15 часа. Пострадали са четирима души – двама от тях се преглеждат на място от лекарски екип, а други двама са изпратени към болнично заведение за преглед. Пътят не е затворен, движението се извършва нормално. На място има екип на „Пътна полиция“.", "date": "2017.08.13", "title": "Четирима пострадаха при катастрофата на пътя Сопот – Микре"}
{"url": "https://www.24chasa.bg/novini/article/6389227", "text": "Мотивите за  , все още не са установени, предава Deutsche Welle, цитирано от \"Фокус\". По данни на националния ежедневник \"Sydsvenskan\", първоначалната информация за инцидента е постъпила в полицията около 5.50 часа (местно време). Свидетели разказват, че въоръжен мъж е нахлул в сграда и е произвел пет или шест изстрела, крещейки, че отмъщава за своя брат. Към момента на произшествието в помещението са се намирали между 70 и 100 души. След стрелбата в залата е настъпила паника. Трима са получили наранявания, като двама от тях – на 20 г. и 25 г., са в тежко състояние. Пристигналите на място медицински екипи са им оказали първа помощ, след което ранените са транспортирани в болница. Третият пострадал е с леки наранявания. Мястото на инцидента е отцепено от полицията. Властите са започнали разследване и извършват обиск с обучени полицейски кучета. Не се уточнява какво събитие се е провеждало в сградата, в която е произведена стрелбата. На 7 април в шведската столица бе извършено терористично нападение – камион се вряза в група пешеходци в централната част на Стокхолм, след което се блъсна във витрина и се подпали. При инцидента бяха ранени 15 души. Четирима загубиха живота си.", "date": "2017.08.13", "title": "Разследват причините за стрелбата в Швеция, извършителят все още е на свобода"}
{"url": "https://www.24chasa.bg/novini/article/6389243", "text": "Един от най-издирваните австралийски терористи, който от няколко месеца е арестуван в Турция, се обърна за помощ към австралийското правителство, съобщи днес австралийският в. \"Хералд-Сън\", цитиран от ДПА. Роденият в Мелбърн Нийл Пракаш, смятан за един от ключовите вербовчици на бойци за групировката \"Ислямска държава\" и на извършители на терористични актове срещу австралийци, беше задържан в Турция през октомври миналата година, след като напуснал Сирия, цитира БТА. Двадесет и седем годишният австралиец се намира в турски затвор, докато местните съдилища разглеждат исканията на Австралия за екстрадирането му. Наказателното преследване в Турция трябва да приключи, преди той да бъде изпратен в Австралия, за да бъде съден. В. \"Хералд-Сън\" твърди, че Пракаш е поискал помощ от австралийското правителство, а външният министър Джули Бишъп каза пред вестника, че австралийски консулски служители му оказват \"основно съдействие\" и че тя очаква той да бъде съден в Австралия за много тежки престъпления. Пред официални източници Пракаш казал, че докато бил в Сирия, се оженил за холандска джихадистка и двамата имат две деца, които все още са там. Те обаче може да получат австралийско гражданство, тъй като съгласно австралийското законодателство всеки човек, роден в чужбина, на когото поне единият родител е австралиец, има право на австралийско гражданство. Джули Бишъл не коментира темата за децата на Пракаш. Министърът на здравеопазването Грег Хънт каза днес за местна телевизия, че правителството се фокусира върху разузнавателните сведения за терористичната групировка, които може да предостави Пракаш. Австралийският премиер Малкълм Търнбул определи издирвания поне три години австралийски терорист като безмилостен.", "date": "2017.08.13", "title": "Австралийски терорист, заловен в Турция, поиска помощ от австралийското правителство"}
{"url": "https://www.24chasa.bg/novini/article/6389249", "text": "3 екипа на Дирекция „Аварийна помощ и превенция“ към Столична община работят по отстраняването на сигнали във връзка с обилния дъжд на територията на столицата, съобщиха за „Фокус“ от пресцентъра на Столична община. Към момента са получени и отработени 5 сигнала за паднали клони на дървета, както и 6 за завирявания. Екипите са на място. Столичният инспекторат контролира фирмите, които отговарят за почистването на шахтите, запушени от паднала листна маса. Градският транспорт към момента се движи навсякъде по редовните си маршрути.", "date": "2017.08.13", "title": "5 сигнала за паднали клони и 6 за завирявания заради обилни валежи в София"}
{"url": "https://www.24chasa.bg/novini/article/6389255", "text": "Един човек е пострадал при инцидент между автобус на градския транспорт и лек автомобил в столичния квартал \"Обеля\",  съобщиха за \"Фокус\" от пресцентъра на МВР. Сигнал за инцидента е подаден в 11:30 часа. По първоначални данни пострадалият е шофьорът на лекия автомобил. В колата са пътували 20-годишно момче и 19-годишно момиче. Момчето, което е шофирало, е в много тежко състояние, с опасност за живота. То е откарано заедно със спътничката си в \"Пирогов\".                                                                                                                                                                                                                                                                                                                       ", "date": "2017.08.13", "title": "Мъж пострада при инцидент между автобус и кола в столичния квартал \"Обеля\" (Обновена)"}
{"url": "https://www.24chasa.bg/novini/article/6389266", "text": "На 13 август отбелязваме годишнина от издигането на Берлинската стена, разказва  След Втората световна война Франция, Великобритания, САЩ и Съветския съюз окупираха Германия и столицата й Берлин. Когато Съветският съюз наложи Берлинската блокада през 1948 г., излезе наяве голямо напрежение между западните съюзници и СССР.  За ГДР провалът на планираната икономика, наложена от Москва, съчетана с бягството на работниците и трафика на стоки между Изтока и Запада, представляваше сериозен икономически проблем. Решението е взето - изграждането на стена. Работата започна в ранните часове на 13 август 1961 г., припомня БГНЕС. Така на днешната дата през 1961 г. Берлин се събуди в шок - източногерманската армия започна строителството на скандалната стена. Тя първоначално бе локализирана в средата града и постепенно разширявана през следващите месеци. Зидът напълно прекъсна Западен Берлин от забранявайки на източногерманците да преминат в Западна Германия.", "date": "2017.08.13", "title": "Днес се навършват 56 г. от издигането на Берлинската стена"}
{"url": "https://www.24chasa.bg/novini/article/6389284", "text": "Над 360 души са пострадали в резултат на изтичане на хлор в западния ирански град Дезфул, съобщи държавната информационна агенция ИРНА, цитирана от ТАСС. Медицинска помощ са потърсили 362-ма души със симптоми на отравяне като дихателни и други проблеми. Според Асошиейтед прес, която се позовава на иранската държавна телевизия, 30 души остават в болница, а останалите са били освободени. По данни на телевизията хлорът е изтекъл от резервоари в изоставен склад на местна компания за водоснабдяване, цитира БТА. Дезфул е град с 250 000 жители, намиращ се на около 800 км югозападно от Техеран, в богатата на петрол провинция Хузестан.", "date": "2017.08.13", "title": "Над 360 пострадали след изтичане на хлор в Западен Иран"}
{"url": "https://www.24chasa.bg/novini/article/6388068", "text": " в Разлог работи вече 10 години. През всички тях старанието на екипа е било насочено към това да е максимално близо до гостите. Постигали са го с уюта, който предлага мястото, професионално обслужване и не на последно място – с вкусна и авторска кухня. Любимо място на мнозина още от 2008 г., познат тогава като White Fir Valley, сега „Мурите клуб хотел” е достоен конкурент на множество първокласни хотели по света. Той предоставя на посетителите отлични възможности за релакс, спорт и туризъм сред красива природа, спокойствие и тишина. Комплексът се състои от 4 тематични сгради, носещи имена на екзотични цветя – „Азалия”, „Орхидея”, „Камелия” и „Жасмин”. Отличава със забележителна архитектура и изискан интериор. - Аз съм магистър по \"Туризъм\". Винаги съм се занимавала с това, то е и моята страст. За мен не е просто работа, а начин на живот. Изпитвам истинско удовлетворение, когато гостите ни си тръгват щастливи и се връщат отново. - Родена съм и живея в този регион. Тук туризмът е доста добре развит отрасъл. От дете тази професия ми се струваше много интересна, харесваше ми срещата с много и различен тип хора. Щастлива съм, че мечтата ми се превърна в реалност. - Научих, че няма нещо, с което не можеш да се справиш, стига да имаш желание да го направиш. Разбира се, екипът е много важен. Когато даваме всичко от себе си, нещата се получават. Работим с желание и усърдно, за да накараме гостите си да се почувстват специални. Научих също, че е много важно да сме постоянни в нашите цели. Държим много на качеството на продукта, който предлагаме, и се стараем да го поддържаме на високо ниво. - Не съм запомнила нито един момент в моя професионален опит като толкова труден, че да го отбележа. Във всеки ден има и трудни моменти. Стремим се да решаваме трудностите и проблемите си с професионализъм. - На първо място, разбира се, са професионалният опит и квалификация. За съжаление в района няма достатъчно професионалисти. Затова много важно е първото впечатление за човека. Ако преценим, че можем да сме в един отбор, разчитаме на добро вътрешно обучение, ползваме услугите и на външни фирми, предлагащи обучение и квалификация в тази сфера. - Опитваме се да мотивираме служителите си, като постоянно инвестираме в тяхната професионална квалификация, разработили сме и бонусна система за най-добрите. Стараем се да работим в екип със всички, независимо от позицията, която заемат. - Надявам се бизнесът ни след 5 г. да бъде по-успешен и проспериращ.", "date": "2017.08.13", "title": "„Мурите клуб хотел” успешно конкурира световни вериги с уникална архитектура и интериор"}
{"url": "https://www.24chasa.bg/novini/article/6389012", "text": "Мъжът, арестуван за  , бе обвинен в предумишлено убийство, предаде Асошиейтед прес. На 20-годишния Джеймс Алекс Филдс-младши от Охайо бяха повдигнати и три обвинения за умишлено причиняване на телесни повреди и за бягство от местопрестъплението, съобщи полицията в Шарлотсвил, цитира БТА. Той ще прекара нощта в ареста и според полицейски източник още не си е наел адвокат, нито му е назначен служебен защитник. За понеделник е насрочено съдебно изслушване, на което ще бъде решено дали Филдс да остане под стража, или да бъде пуснат под гаранция. Най-малко трима души загинаха и над 30 бяха ранени вчера в американския град Шарлотсвил в щата Вирджиния, където избухнаха ожесточени сблъсъци между националисти и антирасисти. Тридесет и две годишна жена загина и 19 души бяха ранени, когато кола се вряза в група демонстранти в центъра на Шарлотсвил. Двама полицаи загинаха в катастрофа на хеликоптер в гориста местност край града, която не е ясно дали е инцидент, или е свързана с вчерашните безредици, при които бяха ранени още 15 души. Заповед на градската управа за премахването на паметник на генерал, предвождал силите на Юга в Американската гражданска война, стана повод за многолюден протест на националистически организации и привърженици на теорията за превъзходството на бялата раса. Членове на Ку-клукс-клан и активисти, свързани с т.нар. \"алтернативна десница\", организираха шествие под надслов \"Единство на десните\" срещу решение на местните власти да демонтират паметник на генерал Робърт Е. Лий, главнокомандващ армията на Конфедерацията в гражданската война между Севера и Юга . Въпреки разположените полицейски сили за борба с безредиците и националната гвардия, избухнаха сблъсъци между протестиращи и контрадемонстранти, развяващи знамена на движението \"Животът на чернокожите има значение\", а губернаторът на Вирджиния Тери Маколиф обяви извънредно положение. \"Осъждаме по най-категоричен начин тази ненадмината проява на омраза, фанатизъм и насилие от всички страни\", заяви президентът на САЩ Доналд Тръмп на импровизирана пресконференция в Бедминстър, Ню Джърси, където е на почивка. Той бе разкритикуван, че не е заклеймил по-специално движенията от крайната десница.", "date": "2017.08.13", "title": "Обвиниха мъжа, прегазил с кола десетки в Шарлотсвил, в убийство и причиняване на телесни повреди"}
{"url": "https://www.24chasa.bg/novini/article/6389015", "text": "Силно земетресение разтърси южните брегове на индонезийския остров Суматра, предаде Асошиейтед прес. Засега няма данни за разрушения или предупреждение за цунами. Според Геофизичния институт на САЩ трусът е бил с магнитуд 6,4 и е бил на 35 км дълбочина, цитира БТА. Епицентърът е на 74 км западно от крайбрежния град Бенгкулу.", "date": "2017.08.13", "title": "Силно земетресение с магнитуд 6,4 разтърси Индонезия"}
{"url": "https://www.24chasa.bg/novini/article/6389017", "text": "И тази нощ под ръководството на вицепремиера Валери Симеонов в курорта „Слънчев бряг“ продължиха проверките на дискотеки, барове и ресторанти, като бяха установени нарушения. Може да се каже, че тази нощ в центъра на курорта беше много по-тихо, където миналата вечер беше затворена дискотеката „Оксижен“. Останалите култови заведения в централната алея също намалиха децибелите, предаде  . Вицепремиерът Валери Симеонов не пожела да съобщи подробности от акцията тази нощ, но потвърди че усилията на контролните органи за въвеждане на ред и спазване на законите в областта на туризма ще продължат.", "date": "2017.08.13", "title": "И тази нощ проверки на заведенията в Слънчев бряг под ръководството на Симеонов"}
{"url": "https://www.24chasa.bg/novini/article/6389042", "text": "\"Има елементи от холивудски сюжет в това, което се разиграва между САЩ и Северна Корея. То основно е игра на думи\", заяви журналистът от \"24 часа\" Георги Милков пред   по повод словесната престрелка между САЩ и Северна Корея. \"Режимът в Северна Корея е ясен от 53-та г. насам.\", обясни той. \"Положението е сериозно. Проблемът е в Тръмп повече, отколкото в Ким. Ние не познаваме много добре Тръмп и не знаем как ще реагира той. В този диалог, който се разиграва между него и Ким, Ким е много предвидим\", допълни още Милков.", "date": "2017.08.13", "title": "Георги Милков: Има елементи от холивудски сюжет в това, което се разиграва между САЩ и Северна Корея"}
{"url": "https://www.24chasa.bg/novini/article/6389047", "text": "Свободно ще могат да се карат бордове, ролери и тротинетки днес, от 10.00 до 16.00 ч., на бул. \"Ал. Стамболийски\" в участъка между булевардите \"Княгиня Мария Луиза\" и \"Христо Ботев\" в рамките на инициативата \"БулевАРТ\", организирана от Столичната община и Центъра за градска мобилност. Това съобщиха от пресцентъра на общината. Ще има майсторски демонстрации на ролери - от \"Екстрйм скейт\" и звездите на новата световна мания - лонгборда, ще покажат на какво са способни. Младежите от LongDayBoarding ще преподават и безплатни уроци по борд каране на начинаещи. Млади стрийтарт художници ще покажат на живо върху пана от улични ремонти своята визия за модерна и променяща се София. Сред тях са Виктория Котева и Радостин Неделчев - Чочо, който е и автор на логото на кампанията. На партито ще е и DJ Skrugie, както и партньорите на събитието от \"Кока-Кола\", които ще раздават напитки без пари. Специални шатри ще имат екипите от \"Кахуна\", които ще предлагат бордове за свободно ползване и изпробване на спорта, а пък младежите от \"Парашутка\" ще позволят да се пробват удобните надуваеми дивани.", "date": "2017.08.13", "title": "Свободно ще се карат бордове и ролери на \nбул. \"Ал. Стамболийски\" в столицата днес"}
{"url": "https://www.24chasa.bg/novini/article/6389032", "text": "\"Дойдох нормално да си свърша работата. Около 1 без 15 часа нахлуха полицаите. Отначало не разбрах какво се случва, но после видях, че с тях е шефът им и министър Симеонов\", обясни пред    .  \"Не мога да ви позволя да задържите личния ми лаптоп просто ей така\", казал диджея на униформените, когато поискали да изземат неговия лаптоп. \"Знам, че когато не ти се представи заповед и документи, не може никой да ти изземе лични вещи\". \"Нивото на шума в заведението се определя от апаратурата, с която се работи. Аз съм просто гост-изпълнител\", заключи той.", "date": "2017.08.13", "title": "DJ Станчо: Нивото на шума в заведението се определя от апаратурата, с която се работи"}
{"url": "https://www.24chasa.bg/novini/article/6389078", "text": "Повече от 1000 мъже и жени у нас са в очакване донор, за да живеят. Тази година едва 21 пациенти са получили шанс за трансплантация на бъбрек в България. Едва шестима от тях - от жив донор. Екип на „Събуди се” на Нова телевизия разказва историята на една жена, която е готова още сега да даде единия си бъбрек, за да спаси човешки живот. Животът на Велислава Христова зависи от една машина и от години чака да стане чудо. Чака да се появи донор, за да може да живее. Велислава е с един изваден бъбрек и с друг пълен с кисти, но има късмета, защото третата й братовчедка Детелина Гигова е готова да й даде единия си бъбрек. Тя е на 41 години, живеела във Варна, но когато разбрала за състоянието на Велислава, се прибрала в родният им град Мездра. Сърцето й е толкова голямо и пълно с доброта, че ако можеше, би дарила и него. Велислава и семейството й са решили трансплантацията да се извърши в Турция. За нея обаче са им необходими 20 000 евро, които обаче са непосилни за тях. Това била най-ниската оферта, която семейството намерило. До момента за операцията са събрани от дарители около 7000 лева. На сайта на Нова тв може да се намери дарителската сметка.", "date": "2017.08.13", "title": "Детелина Гигова готова да дари бъбрек\nна своя братовчедка"}
{"url": "https://www.24chasa.bg/novini/article/6389082", "text": "Британското правителство ще публикува серия от документи относно стратегията си за Брекзит, започвайки от тази седмица, преди третия кръг преговори с Брюксел в края на август, предаде БТА. Министърът за Брекзит Дейвид Дейвис каза днес, че документите ще са \"важна следваща стъпка\" към излизането от Европейския съюз, за което британският народ гласува миналата година. Един от текстовете ще бъде за бъдещата граница между Северна Ирландия и Република Ирландия на фона на страховете, в Дъблин, че връщане на \"твърдата\" граница може да доведе до икономически загуби и да спъне мирния процес в Северна Ирландия. Следващ набор от документи ще бъде публикуван преди срещата на Европейския съвет през октомври, когато евролидерите се очаква да решат дали има достатъчно напредък в преговорите с Лондон, за да започнат обсъждания за бъдещите отношения между ЕС и Обединеното кралство. Преговорите между Лондон и Брюксел, които започнаха през юни, досега не са довели до никакви конкретни резултати. Брюксел отказва да води преговори за бъдещите отношения с Лондон, докато не бъдат уредени непосредствените проблеми, свързани с британското напускане, включително \"сметката по развода\". Според източници от британското министерство за Брекзита обаче двете теми са неразривно свързани. Следващият кръг от преговорите се очаква да започне на 28 август.", "date": "2017.08.13", "title": "Лондон ще публикува документи относно стратегията си за Брекзит"}
{"url": "https://www.24chasa.bg/novini/article/6389084", "text": "Шейсет деца са починали в болница в северноиндийския щат Утар Прадеш тази седмица, за което местните медии обвиняват липсата на кислород, информира Ройтерс. Медицинският център уточни, че 34 от починалите деца са били бебета в интензивно неонатологично отделение. 12 са починали от енцефалит, а причината за смъртта на останалите не е уточнена. Според местни медии вълната от смъртни случаи се дължи на недостига на кислород, след като частен доставчик си прибрал оборудването заради неплатени сметки, цитира БТА. Представител на болницата отхвърли тези твърдения. Според изявление на лечебното заведение в четвъртък е имало намаляване на доставките на втечнен кислород, но са били осигурени допълнителни количества от други доставчици. Документация за силното увеличаване на смъртните случаи, предоставена от болницата, сочи пик на смъртността в четвъртък с 23 починали, включително 14 бебета в неонатологичното отделение. Щатът Утар Прадеш и федералното правителство разследват случая, увериха представители на властите. Трагичните обстоятелства разпалиха политическа буря, тъй като опозиционни политици обвиняват за случилото се управляващата партия Бхаратия джаната, която държи властта в щата. Представители на щатските власти порицаха опозиционните лидери, че се опитват да политизират въпроса. Епидемии от енцефалит избухват всяка година в Индия, отнемайки стотици животи, особено през сезона на мусоните. Болестта обикновено се разпространява от заразена храна или вода, ухапвания от комари или по въздушно-капков път.", "date": "2017.08.13", "title": "60 деца починаха в индийска болница \nза седмица"}
{"url": "https://www.24chasa.bg/novini/article/6389087", "text": "Отряд на ПСС провежда спасителна акция за жена с изкълчен глезен в Рила. Това съобщиха за „Фокус“ от Планинската спасителна служба (ПСС) при БЧК. В момента самоковският отряд провежда акцията по прибирането на пострадалата туристка от заслон „Кобилино бранище“.                                                                                                                                                                                                                                                                                                                       ", "date": "2017.08.13", "title": "Провежда се спасителна акция за жена с изкълчен глезен в Рила"}
{"url": "https://www.24chasa.bg/novini/article/6389272", "text": "9-годишно момиче и 58-годишна жена са загинали, а мъж е в тежко състояние при тежка катастрофа при разклона за село Дибич, съобщиха от Областната дирекция на МВР – Шумен. В 11:34 часа в оперативната дежурна част на Областната дирекция на МВР – Шумен и оперативния център на РДПБЗН Шумен е получен сигнал, че на пътя Шумен – Карнобат до разклона за село Дибич е възникнал тежък пътен инцидент. На място са изпратени екипи на ОД МВР Шумен, РС ПБЗН – Шумен и Центъра за спешна медицинска помощ. По първоначални данни са се ударил лек автомобил „Опел”, с шуменска регистрация и товарен автомобил „ДАФ” са хасковска регистрация. До момента в МБАЛ – Шумен е транспортиран мъж, който е управлявал лекия автомобил и по първоначални данни е в тежко състояние. По първоначална информация са загинали две от пътничките в лекия автомобил: предполага се жена на 58 години и момиче на 9 години. Продължават действията на екипите за изваждане от кабината на водача на товарния автомобил. Движението в посочения участък се регулира от полицейски служители. Водачите на МПС да се движат с повишено внимание и стриктно спазват указанията им. Предстои да бъде извършен оглед на мястото на инцидента.", "date": "2017.08.13", "title": "Жена и дете загинаха при тежка катастрофа на пътя Шумен – Карнобат"}
{"url": "https://www.24chasa.bg/novini/article/6389300", "text": "П.Д. /14 г./ е починал след катастрофа вчера на пътя между селата Комощица и Якимово в община Якимово, съобщиха от ОД на МВР в Монтана. Момчето пътувало на предната седалка в колата на 31-годишния И.Д. от Комощица. Заради несъобразена с пътните условя скорост той ударил отзад сламопреса, прикачена на трактор. След удара пострадалото дете било закарано в болница в Лом, но въпреки усилията на лекарите по-късно починало. Пробите за алкохол на двамата шофьори са отрицателни, но тракторът не е бил регистриран, обявиха от полицейската дирекция в Монтана. Заведено е досъдебно производство.", "date": "2017.08.13", "title": "14-годишен загина при катастрофа край Монтана"}
{"url": "https://www.24chasa.bg/novini/article/6389312", "text": "Бившият главен прокурор на Международния трибунал за военните престъпления в Югославия Карла дел Понте, която обяви оттеглянето си от Комисията на ООН за Сирия, увери, че са налице достатъчно доказателства за осъждането на лидера на Дамаск Башар Асад за извършването на военни престъпления, пише турският вестник Daily Sabah, цитиран от \"Фокус\". Дел Понте, 70-годишна, обяви миналата седмица, че се оттегля от поста си заради разочарованието от неуспеха на Съвета за сигурност на ООН да продължи работата на Комисията, като създаде специален трибунал за Сирия. Към момента обаче тя е не е уточнила кога точно ще напусне заеманата длъжност. На въпрос от швейцарския вестник Sonntags Zeitung дали има достатъчно доказателства, за да може Асад да бъде осъден за военни престъпления, Дел Понте бе категорична: „Да, убедена съм, че това е така, затова положението е толкова разочароващо. Въпреки това, няма прокурор и няма съд\". Сирийското правителство, ръководено от Асад, отрича докладите на Комисията, документиращи широко разпространени военни престъпления, извършени от подкрепяните от правителството сили и службите за сигурност на Сирия.", "date": "2017.08.13", "title": "Карла дел Понте: Налице са достатъчно доказателства за осъждането на Башар Асад за военни престъпления"}
{"url": "https://www.24chasa.bg/novini/article/6389316", "text": "Британската полиция разследва около 40 неонацисти, заподозрени за предполагаема подготовка на терористична атака срещу мюсюлмани в страната, пише вестник The Sunday Times, цитиран от \"Фокус\". Експертите смятат, че те действат в „крайнодесни горещи точки\" предимно в Йоркшир, включително Лийдс, Дюсбъри и Батли, твърдят полицейски източници, запознати с разследванията. Властите вярват, че заплахата от крайната десницата се е увеличила през изминалата година след убийството на лейбъристката Джо Кокс от неонацист. Извършителят на деянието, осъден на доживотен затвор, не бе известен на полицията.", "date": "2017.08.13", "title": "Във Великобритания разследват евентуална подготовка на терористична атака срещу мюсюлмани"}
{"url": "https://www.24chasa.bg/novini/article/6389322", "text": "Полицията в турската столица е задържала предполагаем член на близкоизточната радикална групировка „Ислямска държава“, докато е разузнавал за извършване на атака в Анкара, съобщава вестник Hurriyet, цитирано от \"Фокус\". Полицаите за борба с тероризма са заловили заподозрения, идентифициран само като М.А., след като са разгледали документи, иззети в отделна акция в южната провинция Анталия, където бяха задържани други четирима заподозрени. След преглед на документите, полицията е задействала започна операция в района Алтънда, задържайки М. А. Компютърът му също е конфискуван за подробно разглеждане на цифровите документи, съхранявани на него.", "date": "2017.08.13", "title": "Задържаха предполагаем член на „Ислямска държава“ в Анкара"}
{"url": "https://www.24chasa.bg/novini/article/6389327", "text": "Страните от ЕС трябва да прилагат по-ефективно механизма за депортиране и по-активно да гонят чужденците, за които няма перспективи да останат на територията на общността. Това заяви днес в интервю за германската медийна група \"Функе\" европейският комисар по миграцията, вътрешните работи и гражданството Димитрис Аврамопулос, цитиран от ТАСС. \"Имаме нужда политиката за депортиране да се осъществява по-строго и по-ефективно. Това е неотменим аспект от всяка действаща миграционна политика. Прекалено малък е броят на мигрантите, връщани обратно в родината. Европейските държави трябва да правят повече\", отбеляза той, цитира БТА. \"Това е необходимо, за да се поддържа в обществото вярата в схемата за предоставяне на убежище в ЕС, а също така да бъдат подпомагани и занапред истински нуждаещите се от помощ\", добави еврокомисарят. По данни на Евростат през 2016 г. страните от общността са наредили на общо 493 700 чужденци да напуснат територията им. Депортирани са били 226 100 души.", "date": "2017.08.13", "title": "Еврокомисарят по миграцията: Страните от ЕС да депортират повече мигранти"}
{"url": "https://www.24chasa.bg/novini/article/6389333", "text": "След поредните проверки на заведения и барове в Слънчев бряг през изминалата нощ под ръководството на вицепремиерът Валери Симеонов, той коментира ситуацията чрез пост в профила си във Фейсбук. Публикуваме го без редакторска намеса: \"Тази нощ държавата влезе в ролята си и в “Бедруум” – открита дискотека, работеща в противоречие с редица разпоредби на закона и тероризираща целия залив от години. При първата проверка беше иззета апаратура и изцяло спряно озвучаването. При втората проверка, около 04:00, отново беше спряно озвучаването, с което държавата показа воля и способност да наложи ефективно закона. Законът и наредбите на Община Несебър забраняват каквото и да било озвучаване в открити заведения след 24:00 ч. Проверките в центъра на Слънчев бряг показаха по-задоволителна картина от предната нощ, което свидетелства за резултатност от действията на институциите. Рецидивистите от “Оксижен” отново тормозеха района с високи децибели, но и новият им комплект апаратура беше конфискуван и се възцари тишина. Що се отнася до обвиненията, че се фокусираме само върху шума, добре е всички да знаят, че две поредни вечери от касата на “Оксижен” се конфискува целият оборот по около 8 000 лева на нощ, налагат се актове по трудовия кодекс, закона за акцизи, данъци и складове, и други. Все актове, които водят до сериозни санкции за собствениците. За пореден път се видя, че когато има политическа подкрепа, полицията може да си свърши работата безупречно – похвала заслужават специалните полицейски сили, командировани от Пловдив и колегите им от ОД на МВР Бургас. Контролът на държавата върху заведенията и другите търговски обекти в Слънчев бряг и Черноморието ще стане еженощен до края на сезона. Крайно време е туристическите дейности в България да влязат в рамките на закона, а след началото на следващата пленарна сесия на Народното събрание, да прокараме подготвените промени в законодателството, които да спрат терора на тарикатите над нормалните хора. И не на последно място – следете внимателно кои медии - коя страна ще заемат в битката за налагане на закона. Обвързаностите на подземния свят и престъпниците не свършват само до дискотеките в Слънчев бряг – те оплитат политици, хора от всички власти, редактори и журналисти в медиите\".", "date": "2017.08.13", "title": "Симеонов: Контролът върху заведенията по Черноморието ще стане еженощен"}
{"url": "https://www.24chasa.bg/novini/article/6389337", "text": "\"Службата в армията не е само дълг, а нещо много по-голямо. На вашите плещи пада отговорността за съществуването, просперитета, свободата и независимостта на българската нация и българската държава\", каза министърът на отбраната Красимир Каракачанов в приветствието си към курсантите от „Випуск 2017“ на Висшето военноморско училище „Н. Й. Вапцаров“ във Варна днес, съобщиха от пресцентъра на министерството. Ритуалът по присвояване на първо офицерско звание на курсантите се състоя на Морска гара Варна след тържественото издигане на флага по случай празника на Военноморските сили (ВМС) на Република България. „Усилията, които сте положили през тези години във военното училище, днес получиха своето признание с получаването на първите офицерски пагони пред погледите на вашите командири, родители и гражданството на Варна“, каза още министърът на отбраната. „Призовавам ви всичко, което сте научили, духа на българския воин, възпитанието в родолюбие и патриотизъм, да го предавате на вашите подчинени“, завърши той. „Българската армия и Въоръжените сили на Република България се нуждаят от вас, за да претворите това, което сте натрупали като знание, в черноморския ни флот“, каза началникът на отбраната генерал-лейтенант Андрей Боцев и пожела много успехи и попътен вятър на младите офицери. В словото си началникът на ВВМУ „Н. Й. Вапцаров“ флотилен адмирал Боян Медникаров подчерта, че възпитаниците на военноморското училище остават най-ценния капитал за своите преподаватели и командири. Първенците в отделните специалности и първенецът на випуска получиха дипломите и първите си пагони от министъра на отбраната и началника на отбраната. „Ученията показаха, че въпреки недостатъчното средства, с които армията разполага, нашите офицери и войници носят службата с достойнство“, посочи министърът на отбраната. „Наблюдавайки на ученията нашите военнослужещи, в сравнение с тези от съюзниците ни от други страни, които са по-добре заплатени, по-добре оборудвани, с по-модерно въоръжение, нашите категорично са много по-добри“, подчерта той. На тържествения ритуал по издигане на флага по случай празника на ВМС и акта по присвояване на първо офицерско звание присъстваха още представители на областната и общинската администрация във Варна, на Варненска и Великопреславска митрополия, съветникът на президента и бивш министър на отбраната Стефан Янев, председателят на Комисията по отбрана в 44-ото Народно събрание Константин Попов, представители на МВР, много граждани и гости на Варна.", "date": "2017.08.13", "title": "Каракачанов: Службата в армията не е само дълг, а нещо много по-голямо"}
