{"url": "https://www.24chasa.bg/novini/article/7366735", "text": "Закупуването на луксозен апартамент от 172 кв. м. и два гаража в елитния столичен квартал \"Изгрев\" от фирмата на съпругата на председателя на Върховния касационен съд (ВКС) Лозан Панов – Елисавета, е реализирано на силно занижени спрямо пазарните към 2013 г. цени. Това става ясно от съдържанието на нотариалния акт, подписан между Елисавета Панова (към онзи момент все още Ганева) и Весела Мирянова, собственик на строителната фирма  \"Артекс\",  От нотариалния акт (НА) по сделката, сключена на 14 април 2013 г., се разбира, че при данъчна оценка за отстъпеното право на строеж върху общо 211 кв. м. от 93 000 лв., фирмата на Панова – \"Ганева 2000\" ЕООД, плаща на \"Артекс Инженеринг\" символичната цена от 1000 евро. Как следва да се обясни това сериозно разминаване, би трябвало да се установи от проверката на Националната агенция за приходите, откъдето вече съобщиха, че проверяват строителя и неговите клиенти. За самата строителна услуга в НА е посочено, че Елисавета Панова трябва да заплати на два пъти общо 80 000 евро. Съпругата на председателя на ВКС Елисавета Панова твърди пред сайт (\"Капитал\" -б.р.), собственост на Иво Прокопиев, че това е реалната цена на имота й. Според обясненията на Панова цената била толкова изгодна, защото платила по-висока първоначална вноска. Става въпрос за сумата от 53 420 евро за 172 кв. м. и два гаража, съответно по 19,5 и 19,7 квадрата. Към момента на сделката – март-април 2013 г., според един от най-големите сайтове за недвижими имоти, цената на квадратен метър в район \"Изгрев\" е била 1101 евро, т.е. около четири пъти повече от това, което Панова твърди, че е платила – 382 евро на квадрат. Дори и да се приеме за вярно това твърдение, то значи, че строителната компания е продала имота или без нито стотинка печалба, а вероятно дори и на загуба. Сграда \"Елемаг Дипломат\" е сред най-луксозните в своя клас и дори е отличена в конкурса \"Сграда на годината\" 2014 г. Освен това, пак според записаното в нотариалния акт, фирмата на Панова става собственик освен на жилищата и гаражите, но и на идеалните части от правото на собственост върху урегулирания поземлен имот. Справка в Имотния регистър на произволно избрани собственици на имоти в същата сграда на ул. \"Елемаг\" 32 показа, че известна българска дизайнерка е купила апартамент от 112 кв. и двоен гараж от 33 кв. м. на цена два пъти по-висока от тази на Панова. За това какви са пазарните цени в \"Елемаг Дипломат\", може да се съди и по актуална обява в сайт за недвижими имоти, според която и в момента се продава луксозен апартамент на цена от близо 2500 евро за квадрат. Разбира се, в нея са включени довършителните работи и обзавеждането, което, макар и луксозно, е частично. За това каква би могла да е реалната сума, платена от Елисавета Панова за закупуването на имота, говори една от клаузите в нотариалния акт. Според нея – в случай, че купувачът бъде отстранен от някой или от всички недвижими имоти, то дружеството-продавач дължи връщане в двоен размер на всички получени суми – цената за покупка на правото на строеж и стойността на строителни работи, плюс неустойка в размер на 110 000 евро. Дори и да се приеме, че е практика платено капаро да се възстановява в двоен размер, то изникват поредица от въпроси – защо \"Артекс\" приема да дължи едни 110 000 евро на \"Ганева 2000\" ЕООД - сума, която сериозно надвишава размера на цената, на която е изповядана сделката? Означава ли това, че Панова е извършила плащания, които не са реализирани по банков път, което би било нарушение на данъчното законодателство, т.е. укриване на данъци? И каква, в крайна сметка, е реалната цена, която Елисавета Панова е платила на бъдещите си кумове за апартамента, в който сега живеят с Лозан Панов \"под наем\"? Точно така – семейство Панови плаща наем от 500 евро на месец на фирмата на Елисавета Панова – \"Ганева 2000\" ЕООД.", "date": "2019.03.26", "title": "\"Правен свят\": Платила ли е Панова за имота на \"Артекс\" по банков път"}
{"url": "https://www.24chasa.bg/novini/article/7366723", "text": "Прокуратурата на Босна и Херцеговина повдигна днес обвинение срещу босненски сърбин за участие в конфликта в Украйна на страната на проруските сили, предаде Танюг. Гаврил Стевич от Баня Лука е обвинен, че през 2014 г. през Белград е заминал за Москва, а оттам в Ростов и Луганск, където като доброволец се присъединил към други граждани на Сърбия и Босна и Херцеговина, членове на паравоенна групировка \"Йован Шевич\", която воювала против силите на Украйна, информира БТА. При разследването е установено, че Стевич е получил в групировката оръжие и униформа и е участвал във военни действия до края на септември 2014 г. В Босна и Херцеговина действа закон за забрана на участието в чуждестранни паравоенни и параполицейски групировки. Най-малко 7 граждани на Босна и Херцеговина от сръбска националност са воювали срещу правителствените сили в Украйна в състава на групировката \"Йован Шевич\", прекръстена по-късно на \"Сръбски хусарски полк\". Стевич е първият, срещу когото е повдигнато обвинение.", "date": "2019.03.26", "title": "Босненската прокуратура повдигна обвинение срещу сърбин, воювал в Украйна"}
{"url": "https://www.24chasa.bg/novini/article/7366633", "text": "Европейският парламент ще гласува днес отново дали изобщо да се разглежда пакет “Мобилност”. Това обяви във вторник председателят Антонио Таяни на заседанието на ЕП в Страсбург. Аргументът е, че има правна неяснота, след като 2/3 от текстовете са отхвърлени от транспортната комисия. Ето защо пленарната зала ще гласува, че вкараният текст не е приемлив, след като не е одобрен от нея. В понеделник бе решено той да влезе на заседанието днес, след като на българските, румънските, полските и литовските евродепутати не достигнаха само 2 гласа, за да го отложат за пореден път, както правят в последната 1 г. Ако днес вкарването на точката бъде отхвърлено, до края на мандата на Европейския парламент остава само една, последна сесия - в средата на април. Да помага срещу приемането на пакет “Мобилност” - това помоли премиерът Бойко Борисов шефа на ЕП Таяни миналия четвъртък, когато двамата се срещнаха в Брюксел. Междувременно българският евродепутат от ГЕРБ/ЕНП Андрей Новаков направи листовки срещу пакет “Мобилност” и тръгна да агитира с тях от колега на колега. Във вторник министърът на транспорта Росен Желязков заяви, че позицията на Таяни не е отсега, той я е изказвал на два пъти пред премиера Бойко Борисов и един път пред самия него. Ситуацията с пакета “Мобилност” е прецедент, заяви още министърът - един път е отхвърлен в зала, втори път 2/3 от текстовете не са приети от транспортната комисия, а се вкарва за гласуване. Какво ще стане в сряда в Страсбург, не било ясно, защото трябвало да се гласуват 1600 предложения за текстове в пакета, внесени от депутати. Те дори още не били преведени. Дори поддръжниците на пакета се притеснявали какво ще се получи с текстовете. Ако проектът не се гласува, то с пакета е свършено, каза още Желязков. Той очаква, ако влезе все пак в дневния ред за сряда и се гласува, пак да се получи разделяне 50 на 50%. Транспортният министър е изпратил писма до колегите си от т. нар. колебаещи се страни да въздействат на депутатите си да се даде време да се обсъди пакетът и да се постигне компромис. Ако все пак мине, то ще се разговаря с румънците, които председателстват ЕС, да не се насрочва т.нар. триалог - тоест преговори между ЕК, Съвета на ЕС и Европарламента, по окончателния вариант на “Мобилност”. Ако няма триалози, нява второ гласуване в парламента, няма пакет, заяви Желязков.", "date": "2019.03.26", "title": "Таяни: Може да не гласуваме паке \"Мобилност\""}
{"url": "https://www.24chasa.bg/novini/article/7366542", "text": "Десетина деца са били прегледани в УМБАЛ-Бургас след съмнение за обгазяване в бургаското основно училище \"Братя Миладинови\". Те са били част от група, която имала занимания по плуване. Минути преди края на часа им на 25 март треньорът Георги Балабанов решил да подготви препаратите, с които басйнът се почиства, информира \"Дарик\". Недоглеждане от негова страна довело да смесването на хорния разтвор с друг, неясно какъв препарат. За няколко минути помещението, в което се намира басейнът, се задимило. Балабанов е извел децата мигновено. От бургаската болница обясниха, че снощи в Спешния център са пристигнали две групи от по пет деца. Учениците кашляли, а очите им сълзели. Прегледани са, като на родителите е предложено да ги оставят за наблюдение в болницата. Всички отказали. В училището тече проверка.", "date": "2019.03.26", "title": "10 деца в Спешното след съмнение за обгазяване в Бургас"}
{"url": "https://www.24chasa.bg/novini/article/7366549", "text": ", са в добро състояние, предаде ТАСС. В залива Средняя в Приморския край в центъра за задържане се намират 11 косатки и 90 белуги. Междувременно три белуги изчезнаха безследно, а след това и една косатка. Полицията води разследване по случая и е образувано дело за незаконен улов на животни. На 26 март над 30 учени от различни страни по света подписаха открито писмо до руското ръководство с призив те да бъдат допуснати до косатките и белугите, които са държани в плен, за да се оцени състоянието им, предаде БТА. \"Учените от експертната група на Министерството на природата оценяват състоянието на косатките и белугите в Приморския край като стабилно. Резултатите от анализите ще бъдат получени едновременно от няколко независими лаборатории\", се казва в прессъобщение на ведомството. Отчита се, че всички животни са преминали през ветеринарни прегледи, а образци от анализите на косатките са били изпратени в лаборатории във Владивосток. Първите резултати се очакват до края на тази седмица.", "date": "2019.03.26", "title": "Пленените в Русия косатки и белуги са в добро състояние"}
{"url": "https://www.24chasa.bg/novini/article/7366527", "text": "Лекарят, който 16 години беше до президента на СФРЮ Йосип Броз Тито и който го изключи от поддържащите живота му апарати на 4 май 1980 г., почина в Белград на 92-годишна възраст, съобщава вестник \"Вечерне новости\", цитиран от БТА. Доктор Предраг Лалевич, хирург и анестезиолог, е придружавал Тито на 106 пътувания. Президентът почина на 4 май 1980 г. в 15.05 часа и бе на апарати в продължение на 68 дни. \"И на шега не може да се каже, че аз съм го убил. Десет минути преди това беше мъртъв. Нямаше спасение. Аз само го изключих от апаратите\", казваше преди за сръбски медии д-р Лалевич.", "date": "2019.03.26", "title": "Лекарят, изключил животоподдържащите апарати на Йосип Броз Тито, почина в Белград"}
{"url": "https://www.24chasa.bg/novini/article/7366561", "text": "Археолози се натъкнаха на останките от древноегипетско пристанище на 3000 години, използвано за строителство на храмове и обелиски, предава Асошиейтед прес. Находката е била направена в района на археологическия обект Джебел ел Силсила в Горен Египет в близост до южния град Асуан. Пристанището датира от Осемнадесетата династия, която е управлявала страната в периода 1543-1292 г. пр. Хр. Каменните блокове, които били добивани в района на Джебел ел Силсила, били използвани за изграждането на древноегипетските храмове в Карнак и Ком Омбо.", "date": "2019.03.26", "title": "Археолози разкриха древноегипетско \nпристанище на 3000 години"}
{"url": "https://www.24chasa.bg/novini/article/7366545", "text": "Действащият министър на отбраната на САЩ Патрик Шанахан заяви днес, че той иска съюзничката от НАТО Турция да остане в програмата за изтребителите Ф-35, но добави, че Анкара трябва да купи ракетната отбранителна система \"Пейтриът\", предаде Ройтерс, цитирана от БТА. По време на изслушване в комисията за въоръжените сили в Камарата на представителите Шанахан беше попитан дали САЩ искат Турция да участва в програмата за Ф-35. \"Абсолютно. За нас е необходимо Турция да купи \"Пейтриът\", посочи той. Вашингтон се противопоставя на плановете на Турция да купи руските системи за противовъздушна отбрана С-400 заради опасения, че те ще компрометират сигурността на произвежданите от Локхийд Мартин изтребители Ф-35. Давайки ясен сигнал, че Анкара не може да има едновременно и модерните самолети, и С-400, официални представителите заявиха, че САЩ биха могли да замразят подготовката за доставка на Ф-35 на Турция.", "date": "2019.03.26", "title": "САЩ: Нуждаем се Турция да купи ракетната система \"Пейтриът\""}
{"url": "https://www.24chasa.bg/novini/article/7366595", "text": "Десет мигранти, сред които пет деца и една бременна жена, са били открити тази сутрин близо до граничен пункт Жупци между Черна гора и Босна и Херцеговина, съобщи агенция СРНА, цитирана от БТА. Мигрантите са открити случайно от служители на Гражданска защита в град Требине при поставяне на табели за опасност от минни полета в пограничния район. \"Намерихме ги в много тежко състояние. Пет дни са били без храна и вода, а най-страшната гледка бяха изтощените деца и бременната, която едва успяхме да отнесем до граничния пункт\", казва един от служителите, които са открили групата. Мигрантите казали, че били прехвърлени на територията на босненската Република Сръбска от хърватската полиция. Групата се състояла от кюрди от Ирак и Иран. Един от мигрантите казал, че били тръгнали за Италия, но хърватската полиция не ги пуснала. Групата мигранти е предадена на граничната полиция, а Червеният кръст им осигурил лекар и храна.", "date": "2019.03.26", "title": "10 мигранти, сред които и бременна, са открити в много лошо състояние край Требине"}
{"url": "https://www.24chasa.bg/novini/article/7364958", "text": "Отиваш в библиотеката в Бургас и заемаш книга за четене. Вместо прашасал том получаваш обезпаразитен екземпляр - без акари и бактерии, които се трупат от дългото стоене по рафтовете и често предизвикват алергични реакции с кихане и кашляне у читателите. Преди седмици регионалната библиотека “Пейо Яворов”, единствена в България, засега, бе оборудвана със специална машина за почистване на книгите и предизвика одобрението на читателите си. Уредът във формата на средно голям хладилник е поставен във фоайето на читалнята. Веднага се набива на очи с цветните лепенки с инструкции по корпуса, които подсказват, че не е кафемашина да пуснеш монета за ободряваща напитка. “Още в първия ден, когато я монтирахме, младите се ориентираха към нея. Без да питат как работи, веднага започнаха да я ползват”, обяснява директорката на библиотеката Мария Бенчева. Машината е изключително лесна за ползване - поставяш книгата в горната камера, натискаш копчето, тя светва и след 8 секунди изгасва. Отваряш и получаваш напълно почистена книга от прах и бактерии. Уредът работи с ултравиолетови лъчи и почиства издъно книжните листове. Докато са в камерата, вентилатор ги разлиства и всичко мръсно и ненужно пада от тях. Машината чисти и издания в по-голям формат. Освен това е като на 6 месеца се сменят само лампата и филтърът. Има възможност дори да подава книгите ароматизирани, но в Бургас още не са пуснали капсула с дъх на роза или ягода например. За една седмица и по-възрастните читатели се научили да я ползват. В началото вместо копчето в средата на корпуса натискали иконата за включване, обозначена на инструкциите по лепенките. После обаче с охота пъхали книгите в камерата за почистване. от зарази, защото читателите кихат и кашлят и така чрез книгите се пренасят вирусите”, казва Бенчева. Машината е закупена от Турция и с доставката в Бургас през митницата излиза около 10 хил. лв. За съществуването на подобен уред служителите на “Пейо Яворов” разбрали случайно при посещението си в библиотеката в Одрин за Деня на будителите миналата година. “Поинтересувахме се какъв е този уред, в който читателите пъхат книги и после ги вадят. Така разбрахме, че е почистваща машина, което ни се стори интересно и решихме и в Бургас да се оборудваме с такава. От дума на дума разбрахме, че е произведена в Турция, и започнахме да издирваме производители и търговци”, обяснява директорката на библиотеката. Така попаднали на турски сайт, превели парите и я поръчали с доставка. Уредът пристигнал за седмица, опакован чисто нов пред входа на библиотеката на бул. “Богориди”. “Докато дойде, имахме големи притеснения. Все пак сумата е голяма, а подобни уреди не са били поръчвани досега в България, но рискувахме”, казва Бенчева. Тъй като такава машина не е внасяна, на митницата се чудели как да я обмитят. Почистващи машини имат и други библиотеки в страната, но за разлика от бургаската работят като прахосмукачка. Чистят само праха, и то с четчици, които повреждат книгите - особено тези с меки корици. Затова новината за уреда в Бургас бързо се разчула сред другите ведомства в страната и започнали да се обаждат как да се сдобият с такъв уред. Освен за библиотеки е много полезен и за музеи, които също работят с по-стари документи и книжа. Надяваме се това да стане и с помощта на читателите - колкото повече идват, толкова по-бързо ще го почистим чрез книгите, които заемат и слагат в машината, казват служители. От ведомството дори обмислят възможността да предоставят като услуга и чистене на книги от домашната библиотека.", "date": "2019.03.26", "title": "За 8 секунди машина почиства книга от акари и бактерии в библиотеката на Бургас"}
{"url": "https://www.24chasa.bg/novini/article/7366667", "text": "Датският парламент ратифицира днес протокола за присъединяване на Северна Македония към НАТО без дебати и в присъствието на външния министър Андерс Самуелсен, предаде агенция МИА, цитирана от БТА. Протоколът бе ратифициран с 97 гласа \"за\" и 9 \"въздържал се\". Дания е деветата страна, ратифицирала протокола, който дава зелена светлина за членството на Северна Македония в алианса. На откритото парламентарно заседание присъства и изпълняващия длъжността посланик на Северна Македония в Дания Александър Новотни.", "date": "2019.03.26", "title": "Дания ратифицира протокола за присъединяване на Северна Македония към НАТО"}
{"url": "https://www.24chasa.bg/novini/article/7366679", "text": "Войната между Бойко Борисов и Цветан Цветанов може да избухне в сряда, по обед. Нито една от двете страни не дава знак вече 96 часа какво е предложил лидерът на ГЕРБ на своята дясна ръка и какво е отговорил вторият човек в партията след гръмовния скандал с апартаментите. Вместо тях телевизиите се пълнят със странични, леви играчи като Валерия Велева и Арман Бабикян, които обясняват какво всъщност казва Бойко Борисов и какво ще направи Цветан Цветанов. След часове ще се разбере. Все още не е ясно дали двамата ще се видят на четири очи, или разговорът за “апартаментните щети” ще е пред Изпълнителната комисия на ГЕРБ. е една от посоките. Тя вече бе подсказана от сайтове, които си позволиха да излъжат, че заседание на най-важната комисия в партията на Борисов е имало в понеделник, и дори посочиха, че само един неин член - Пламен Нунев, е подкрепил Цветан Цветанов. В комисията освен Йорданка Фандъкова и Димитър Николов са и депутатите Красимир Велчев, Менда Стоянова и Даниела Дариткова. Както се вижда, нито един от тях не говори по темата. Цветан Цветанов може да откаже офертата. Бойко Борисов може да му отговори с отстраняване и от най-важния пост - този в партията. Хората, които познават и двамата от години, очакват, че Цветанов ще преглътне обидата от липсата на публична подкрепа от страна на Бойко Борисов. Може и да грешат. Премиерът едва ли ще прости на Цветанов, че го забърка в пореден имотен скандал. Дори да е законен и прозрачен. Истината е, че Цветанов знае отлично кой е неговият началник. Той никога досега не се е обръщал по име към Бойко Борисов. Според постовете, които лидерът му е заемал обръщението е било “Г-н Генерал”, “Г-н Кмете”, “Г-н премиер”. С участието си на конференцията по сигурността във Вашингтон Цветанов си даде достатъчно време, за да вземе сам решение. Той има търпението да изгради партията ГЕРБ, да бетонира структурите, но вероятно е наясно, че тази политическа сила без Бойко Борисов и Цветан Цветанов ще катастрофира на първите избори. А те са след само два месеца на 26 май. Ако се стигне до война между двамата, държавата ще влезе в политическа криза, която вероятно ще е дълга и мъчителна, написа “24 часа” във вторник. Малко вероятно е Цветанов да не осъзнава колко важно е той да отстъпи. В последните 24 часа има “Ще уволни ли Бойко Цецо?” , “Или Цецо ще уволни Бойко?” Казват, че и двамата са преброили приятелите и враговете си през тези 96 часа. Във вторник сутринта Тодор Тодоров, областният координатор на ГЕРБ в Силистра, пусна следния пост във фейсбук: “Уважаеми приятели във Фейсбук, въздържах се да споделя своето мнение по наболялата тема, но понеже България започва от Силистра, а не свършва тук, все някой трябва да поведе хорото. Да каже “стига” на фалшивите новини, разпространявани от БСП и тяхния подгласник президента. Време е приятели от структурите на ГЕРБ, да изкажа своята подкрепа за всички намесени в така наречен скандал “апартаментгейт”. Да защититим едни достойни хора с които работим заедно от 12 години. САМО ГЕРБ, заедно с Борисов и Цветанов, ЗАВИНАГИ!\" Този пост бе показателен за промяната в настроенията в управляващата партия. Сред депутатите на ГЕРБ имаше тревога как ще се крепи кворумът без Цветанов в парламента, който всекидневно обикаля по парламентарните групи и ги убеждава да влязат в залата, за да започне заседанието. Въпросът е ще може ли парламентът да продължи работа нормално и да не стига до оставка или сваляне на правителството преди евроизборите. Защото, ако това стане, трябва да има още едни избори - през лятото на тази година, което ще разсее много избирателите и ще доведе до демотивация. Ако правителството падне след евроизборите, каквито и да са резултатите от тях, може да се мисли за реалистична перспектива за избори 2 в 1 на датата на местните.", "date": "2019.03.26", "title": "Война между Борисов и Цветанов на 1 апартамент разстояние след 96 часа мълчание"}
{"url": "https://www.24chasa.bg/novini/article/7366675", "text": "Румънската дирекция за борба с организираната престъпност съобщи, че   в Делтата на р. Дунав може да достигне над 300 милиона евро, предаде Медиафакс. Наркотикът, опакован в 36 пакета, беше открит на 22 март в преобърната моторна лодка на плаж между селищата Сфънту Георге и Сулина (окръг Тулча). Полицаите откриват находката, след като два дни по-рано подобен пакет с кокаин изпаднал от товарен автомобил в района, информира БТА. Феликс Банила, ръководител на Дирекцията за разследване на престъпленията на организираната престъпност и тероризма (ДРПОПТ), заяви, че кокаинът е с чистота почти 90 процента, което позволява смесването му с други вещества, като по този начин количеството му може да бъде утроено, а общата му стойност на пазара на наркотици може да превиши 300 000 евро. Кокаинът произхожда от Южна Америка и е бил докаран до Румъния по море, заяви на свой ред Адриан Ламбрино, шеф на Дирекцията за борба с организираната престъпност в рамките на полицията. Банила заяви също, че наркотиците премиавали транзитно през Румъния и че властите са задържали двама сръбски граждани, посочва Асошиейтед прес.", "date": "2019.03.26", "title": "Стойността на задържания в Румъния почти \nедин тон кокаин е над 300 млн. евро"}
{"url": "https://www.24chasa.bg/novini/article/7362774", "text": "Мистериозно убийство и самоубийство изплашиха жителите на Велинград през януари 2013 г. И въпреки че хората от курортния град говорят, че причините за небивалата трагедия са ясни, официално те все още не са доказани. На 21 януари 2013 г. кучета изравят трупа на възрастна жена в канавка на пътя между Велинград и Юндола. Работници, отговарящи за поддръжката на трасето, които се намирали наблизо, се обаждат в полицията. Още при първоначалния оглед става ясно, че жената е удушена. Примката, с която това е извършено, все още се намирала около врата на жертвата. Разследващите идентифицират убитата като 73-годишната Стоянка Делкова от Велинград. Справка показва, че жената е обявена за издирване от съседи и приятели, след като изчезва от дома си на 23 ноември 2012 г. Още в началото на разследването на жестокото убийство оперативните работници стигат до извода, че Стоянка Делкова е с отпадъчни материали край пътя за Юндола. Възрастната жена е намерена по чорапи и с домашните си дрехи. Свидетелка и най-близка приятелка на удушената разказа, че в деня на изчезването ѝ с Делкова трябвало да ходят на гробищата, но тя не отишла на срещата. Тогава свидетелката я потърсила в дома ѝ. След като повикала на вратата и никой не отговорил, влязла в приземния етаж, където живеела Стоянка. В помещението видяла лекарствата за сърце, без които Стоянка никога не излизала, и обувките ѝ. От жилището не липсвало нищо. За убийството на Стоянка Делкова е заподозрян пенсиониралият се наскоро служител на МВР Малин Бозьов или някой от семейството му. Бившият полицай, съпругата му и двамата им пораснали синове живеят на етаж в къщата на убитата. 47-годишният мъж е работил над 20 г. в техническата служба на полицейското управление във Велинград. Бабата се сближила със семейство Бозьови след смъртта на съпруга си. Те имали малък апартамент в близост до къщата на възрастната жена. Помагали ѝ, когато имала нужда, и в един момент Стоянка ги поканила да живеят на празния етаж от къщата ѝ, вместо да се мъчат 4-мата в панелното жилище. Малко след като семейството се нанесло при нея,   Семейството не пожалило средства и направило основен ремонт на новото си жилище. С това обаче идилията свършила. Не минало много време и баба Стоянка започнала да се оплаква на съседи и приятели, че Бозьови я тормозят и бият. Често възрастната идвала при приятелките си цялата в синини, за да се крие при тях. Подавала жалби в полицията и прокуратурата. От семейството отричали, твърдели че Стоянка си измисля. Гарантирали, че се грижат за нея както подобава и дори ѝ помагали финансово. Въпреки жалбите от правоохранителните органи не последвала адекватна реакция. Заради това Делкова напуснала къщата си и отишла на квартира. Завела и дело в съда за разваляне на дарението. Спечелила делото и се върнала да живее отново в приземния етаж на къщата си. да въведе в пълно владение на имота Стоянка Делкова и да изгони от етажа Бозьови, бабата изчезнала, свидетелстват пред разследващите приятелките ѝ. Съдебното решение така и не е изпълнено и семейство Бозьови продължили да живеят в имота. В рамките на образуваното досъдебно производство за убийството на Стоянка Делкова започват ежедневни разпити на Малин Бозьов, синовете и съпругата му. Те обаче категорично отричат да имат нещо общо с тежкото престъпление, още повече че разследващите нямат улики и доказателства срещу тях. На 24 януари 2013 г. бившият полицейски служител Бозьов отново е призован на разпит в 10 ч сутринта. Половин час преди това съседи го виждат да разхожда кучето си в двора на имота. Чува се изстрел и мъжът се свлича до стената на къщата. След секунди от жилището по пижами изскачат съпругата и синовете на Малин. Те го закарват с колата в местната болница, където мъжът умира.   По-късно ще стане ясно, че Бозьов с пистолет “Макаров”. Оръжието е законно притежавано от един от синовете му, който тогава работел като охранител. В жилището им разследващите намират и предсмъртно писмо, в което Бозьов се прощава с близките си. Няма и ред обаче за убийството на баба Стоянка. След кончината на пенсионирания полицейски служител близките му обвиняват за това бившите му колеги. Малин не можел да понесе, че той и семейството му са заподозрени в убийство, след като повече от 20 г. е бил безупречен служител в системата на МВР. Делото за смъртта му е приключено. След самоубийството на Бозьов разследването по убийството на баба Стоянка зацикля. Няма нови заподозрени, няма и повдигнати обвинения. И до момента обаче участници в разследването не се съмняват, че неразкритото убийство и последвалото самоубийство са заради един етаж от къща. На настоящия етап досъдебното производство за убийството на Стоянка Делкова е спряно, за да не тече давност, но не е прекратено, заявиха за “24 часа” от окръжната прокуратура в Пазарджик. Ако в някакъв момент се появят нови данни и обстоятелства, свързани с убийството, то ще бъде възобновено. Баба Стоянка е известна във Велинград с друга трагедия, която сполетява семейството през 1985 г. Тогава единственият син Живко Делков е осъден на смърт и разстрелян. Обвинението срещу него е, че като войник бяга от казармата и в курорта Цигов чарк над Батак разстрелва с автомат полковник от армията и съпругата му. След като съпругът на Стоянка, бивш милиционер, умира, тя остава сама. До последния си дъх двамата родители смятат, че синът им е осъден несправедливо, без доказателства, и искат възобновяване на съдебния процес и реабилитиране на детето им.", "date": "2019.03.26", "title": "Кучета изравят тялото на баба с примка на шията край Велинград"}
{"url": "https://www.24chasa.bg/novini/article/7366400", "text": "Македонският език е един от официалните малцинствени езици в страна членка на Европейския съюз - македонският език и македонското малцинство са признати официално в Румъния, предаде агенция МИА, цитирана от БТА. В рамките на изложба в Европейския парламент са поместени данни за мултиезичността в страните членки на ЕС. На паното, посветено на Румъния, сред официално признатите езици на малцинствата е посочен македонският език, отбелязва МИА.", "date": "2019.03.26", "title": "Македонският език е един от официалните малцинствени езици в Румъния"}
{"url": "https://www.24chasa.bg/novini/article/7366456", "text": "Ако няма триалози, няма второ гледане в Европейския парламент, няма пакет. Ако бяхме успели с гласовете на нашите евродепутати, нямаше да се стигне до тук. Ще разговаряме с румънците да няма триалози. Това каза на извънредна пресконференция днес транспортният министър Росен Желязков, цитиран от БТА. Пакетът за мобилност не се познава добре и се допускат спекулации за подхода ни, каза още транспортният министър. Той получи наименованието си \"Пакетът Макрон\", вместо \"Мобилен пакет 1\" от името на министъра на икономиката на Франция през 2016 г., направил законодателното предложение, с което се въвежда правилото транспортни работници от други страни, които извършват дейност на територията на Франция, да получават минимална дневна ставка по френското законодателство, обясни министърът. По-късно това правило се разпростира и в законодателното предложение за обща европейска регулация. Министър Желязков проследи хронологията на Пакета за Мобилност 1. Той включва и други елементи като времето на шофиране, почивката на шофьорите, каботажната дейност, контрола и др. Още 2016 г., когато е представен, е образувана и Групата на единомислещите от 12 държави, сред които и България. Първата декларация, която се приема през февруари 2017 г., свързана с европейското законодателство, фрагментира пазара. По време на Естонското председателство се работи основно по принципите, а не толкова по текстовете на пакета за мобилност, като по време на Българското председателство от януари 2018 г. започват първите преговори по отделните текстове на пакета, припомни министърът. По това време в пълен синхрон с представителите на бранша България предлага няколко компромисни текста основно в сферата на командироването, в синхрон с европейското законодателство. Към юни м. г. преди Съвета на транспортните министри Алиансът от група държави в ЕС изразяват възражения по предложенията и на практика отказват да се търсят компромиси по общия подход. Това има ясно обяснение, а именно Австрийското председателство, при което имат много по-големи шансове желанията на Алианса, посочи министър Желязков. Към момента законодателният пакет е разглеждан веднъж в пленарна зала на Европейския парламент през 2018 г., когато е отхвърлен. Същият пакет - две-трети, е отхвърлен от Транспортната комисия на ЕП в началото на тази година. В момента са направени над 1600 предложения за допълнения на текстовете от Групата на единомислещите, които трябва да се гласуват. Пакет, който да разделя държавите членки по този признак, никога не се е случвал. \"Такъв прецедент няма в историята на ЕП\", коментира министър Желязков. \"На държави като Португалия, Испания, Ирландия, Гърция, Словения, Словакия и Хърватия, при които има колебания, съм изпратил призив към тях да мотивират своите представители в ЕП да гласуват Пакета за мобилност да се разгледа в следващия състав на ЕП. Целта е да се постигнат компромисни, които удовлетворяват периферните държави и не са в разрез с прокламираните принципи на пакета\", каза министър Желязков. Утре на Съвета по транспорт в Букурещ ще се събере Групата на единомислещите за координиране на действията, което е паралелно с гласуването в ЕП, информира той. В зависимост от резултата на гласуването имаме среща с румънския министър, който председателства Съвета по транспорт по време на Румънското председателство, по единствената тема - недопускане на триалози в този мандат, посочи министърът. Вероятността да се настоява за такъв триалог, каквито са междуинституционалните преговори - между ЕК, Съвета на ЕС и Европейския парламент, е само ако приетите текстове са близки или съвпадат с тези на ЕП по време на Австрийското председателство. Това единствено може да мотивира искането за триалог, поради близостта им, каза министърът. Ако бъде гласуван Пакетът за мобилност утре, трябва да се види окончателният текст по директиви и регламенти. Тогава се отива на триалог и второ разглеждане в ЕП. Ние ще настояваме триалог да няма и гласуването да остане за следващия Европейски парламент.\"Това е пакет, разделящ държавите в Европа\", каза още Росен Желязков. Ако не мине утре пакетът, това ще бъде неговият крах, каза още министърът. Българските шофьори работят на основен трудов договор и получават командировъчни за пребиваване в чужбина, каза в отговор на въпрос Росен Желязков. \"Разчитам много на позицията на председателя Таяни. В момента трябва да бъдем повече от единни и да не търсим виновни, защото нито една от другите държави не си позволява подобно национално поведение\", коментира транспортният министър. Протести ще има и част от протестиращите ще присъстват утре в залата в Страсбург, каза още Росен Желязков. Той подчерта, че напълно подкрепя протеста.", "date": "2019.03.26", "title": "Росен Желязков: Ако няма триалози, няма второ гледане в ЕП, няма пакет \"Мобилност\""}
{"url": "https://www.24chasa.bg/novini/article/7366414", "text": "Предложенията, приети с 505 гласа „за“, 63 гласа „против“ и 87 гласа „въздържал се“, бяха подготвени в рамките на една година от Специалната комисия на ЕП относно финансовите престъпления, данъчните измами и избягването на данъци (TAX 3), съобщиха от пресцентъра на Европейската комисия. Те обхващат както преразглеждането на системата за борба с финансовите престъпления, данъчните измами и избягването на данъци, най-вече като подобряват сътрудничеството във всички области между големия брой компетентни органи така и установяването на нови органи на ниво ЕС и в световен план. - Европейската комисия трябва незабавно да започне работа по предложение за създаване на Европейска финансова полиция и звено за финансово разузнаванеСъздаване на контролен инструмент в ЕС за борба с прането на пари Установяване на междуправителствен данъчен орган в рамките на ООН - Има липса на политическа воля в държавите членки за справяне с данъчните измами/избягването на данъци и финансовите престъпления - Седем страни от ЕС (Белгия, Кипър, Унгария, Ирландия, Люксембург, Малта и Нидерландия) показват характеристики на данъчни убежища и улесняват агресивното данъчно планиране - Схемите за златни визи и паспорти постепенно трябва да бъдат прекратени, като тези предлагани от Малта и Кипър представляват висок риск за целостта на общия стандарт за предоставяне на информация - Критика към Дания, Финландия, Ирландия и Швеция за поддържане на възражението срещу системата за данък върху цифровите услуги - Схемата за измами „cum-ex“ ясно показва, че многостранните, а не двустранните данъчни споразумения са перспективата за пътя напред - Лицата подаващи сигнали за нередности и разследващите журналисти трябва да бъдат много по-добре защитени и трябва да се създаде фонд на ЕС за подкрепа на разследващи журналисти След многобройните разкрития през последните пет години („Люкслийкс“, „Досиетата от Панама“, „Футбол лийкс“ и „Досиетата от рая“), Европейският парламент реши да установи специална Комисия относно финансовите престъпления, данъчните измами и избягването на данъци (TAX 3) на 1 март 2018 г. Приетият днес доклад приключва едногодишния мандат на комисията, в рамките на който се състояха 18 изслушвания по темата, 10 обмена на гледни точни с финансови министри и европейски комисари, и 4 мисии за установяване на фактите до САЩ, остров Ман, Естония, Дания и Латвия.", "date": "2019.03.26", "title": "Европарламентът призовава за създаване на Eвропейска финансова полиция"}
{"url": "https://www.24chasa.bg/novini/article/7365937", "text": "Всички държави членки трябва да предприемат действия за премахване на сезонната промяна на часовото време през 2021 г. Това реши Европейският парламент днес, като прие с голямо мнозинство предложението на Комисията по транспорт и туризъм на ЕП за премахване на сезонната промяна на часа. Държавите членки трябва да изберат между лятното или стандартното часово време. Тези, които предпочетат лятното, ще превъртят окончателно часовниците си последната неделя на месец март 2021 г. Страните, които се спрат на стандартното часово време, ще го фиксират последната неделя на октомври 2021 г. „Ние си свършихме работата, сега държавите членки трябва да намерят общ подход по този въпрос възможно най-бързо. Гражданите споделят, че са уморени да сменят часа два пъти годишно, не искат повече вмешателство в техния биоритъм. Трябва да приемем това много сериозно - особено предупрежденията на лекарите за опасностите за здравето, причинени от тази промяна на времето”, заяви чешкият евродепутат Павел Свобода, отговорник по въпроса от страна на групата на ЕНП. „Широко известно е, че въвеждането на промените в часа преди години не е довело до очакваните ползи, като например в сферата на енергоспестяването. Напротив, има данни, че това е пагубно за човешкото здраве. Следователно групата на ЕНП призовава държавите членки да се споразумеят за премахване на сезонната промяна на часовника през 2021 г.”, добави Свобода. Според приетото днес решение държавите членки трябва да уведомят Европейската комисия най-късно до 1 април 2020 г., ако възнамеряват да въведат промени спрямо настоящата им практика. Преди това ще бъде създаден механизъм за координация, за да се гарантира, че те ще вземат съгласувано решение, тоест ще се координират помежду си, за да гарантират, че функционирането на единния пазар няма да бъде възпрепятствано, обясни евродепутатът от ГЕРБ/ЕНП Емил Радев.  Механизмът ще се състои от по един представител за всяка държава членка и един представител от Европейската комисия. „Ако се координираме, можем да намерим добро решение за всички държави членки. Целта е да се избегнат значителни смущения във функционирането на вътрешния пазар поради различията в часа, например с разписанията в транспортния сектор или разписанията на полетите на авиокомпаниите”, заяви Павел Свобода. Ако възникнат значителни проблеми поради сроковете, определени от държавите членки, Европейската комисия има правото да предизвика 12-месечно забавяне на законодателството, за да го промени с цел справяне с проблемите. В онлайн допитване на Европейската комисия, проведено миналата година, повече от 80% от участниците е него изразиха подкрепата си за премахването на сезонната промяна на часа.", "date": "2019.03.26", "title": "Евродепутатите отмениха местенето на стрелките от 2021 г. (Обновена)"}
{"url": "https://www.24chasa.bg/novini/article/7366452", "text": "Хърватският президент Колинда Грабар-Китарович насрочи днес изборите за хърватски депутати в Европейския парламент за 26 май, предаде Танюг. В новия състав на Европейския парламент Хърватия ще бъде представена с един депутат повече, или общо с 12 евродепутати. Право да участват в изборите имат всички регистрирани в страната партии - самостоятелно или с общи листи. За участие в изборите са нужни най-малко 5000 подписа на избиратели, а листите с кандидатите трябва да бъдат представени в Държавната избирателна комисия най-късно две седмици след датата на насрочване на изборите, информира БТА. Досега свои листи са представили Социалдемократическата партия, Амстердамска коалиция, съставена от 7 партии, и коалиция, водена от партия Жива стена, обединяваща група \"популистки\" партии. Партии Хърватска демократическа общност и Мост още не са представили кандидатите си. На предишните избори за евродепутати в Хърватия през 2014 г. избирателната активност беше едва 25,24 процента, а сред младите хора от 18 до 25 години - 13 процента.", "date": "2019.03.26", "title": "Хърватският президент насрочи избори за Европейски парламент на 26 май"}
{"url": "https://www.24chasa.bg/novini/article/7366464", "text": "На 26, 27 и 28 март ще се проведат тестове на системата за продажба на електронни винетки в интервала от 22.00 часа до 04.00 часа, съобщават от пресцентъра на Агенция \"Пътна инфраструктура\" /АПИ/. Заради провеждането на тестовете е възможно потребителите да изпитат затруднения при покупката на винетка. От АПИ съветват клиентите, които желаят да купят е-винетка в този период и системата се окаже недостъпна, да опитат отново.", "date": "2019.03.26", "title": "На 26, 27 и 28 март ще се проведат тестове на системата за продажба на е-винетки"}
{"url": "https://www.24chasa.bg/novini/article/7366469", "text": "Писмото на зам.-министър Йовев, което визира срока на строежа на блока \"Златен век\", не е официално. Това заяви в Смолян министърът на регионалното развитие и благоустройството Петя Аврамова. \"Първо зам.-министър Йовев няма никакви права да тълкува закон. Съгласно Закона за административните актове право да тълкува закона има само органа, който ги е издал. В случая това е Народното събрание. Писмото, което е подписал зам.-министър Йовев е становище, а не тълкувателно становище, официално, което се издава и дава от тук натам правна стойност. Това становище/б. а. на зам.- министър Йовев/ е само кореспонденция между архитект Мирянов и зам.-министър Йовев, то няма правна стойност. И това писмо, в тази кореспонденция между двамата, не може да бъде основание за нарушение на закона. Знаете, че в закона няма ретроактивно действие на текстовете за удължаване от 5 на 10 години разрешенията за строеж\", каза Аврамова. На въпрос чий подпис е по-важен на министъра или на зам-министъра Аврамова отново подчерта: \"На министъра е по-важен подписа от на зам.-министъра, но тълкувание на този закон може да даде органа, който го е издал\". Аврамова е в Смолян за участие в Граждански диалог на тема регионалното развитие. Форумът е част от платформата за граждански диалог „Европа в нашия дом“. В него участват депутатите от ГЕРБ д-р Даниела Дариткова и д-р Красимир Събев, областният управител Недялко Славов, областният координатор на ГЕРБ и кмет на Смолян Николай Мелемов, кметове на общини и на кметства от Смолянска област. Пред медиите Аврамова заяви, че се обмислят варианти на окончателното укрепване на голямото срутище на главния път Смолян - Мадан, чието трайно преодоляване се протака като като един от тях е чрез т. нар. джоб стени, за да може да бъде овладяно изцяло . \"Обмисляме вариант за съкращаване на сроковете за проектиране и строителство, за възлагане на друга процедура така, че да можем съкратим сроковете и до летния сезон да имаме строителни дейности. Ще спазим всички закони, имаме законно избрана фирма за строителство и поддържане, която работи в този регион\", каза министърът.", "date": "2019.03.26", "title": "Петя Аврамова: Писмото на зам.-министър Йовев не е официално и не е нарушение на закона"}
{"url": "https://www.24chasa.bg/novini/article/7366471", "text": "Решението на администрацията на президента на САЩ Доналд Тръмп да бъде преместено американското посолство от Тел Авив в Ерусалим, както и да бъде признат суверенитетът на Израел над Голанските възвишения, са нарушения на международните норми, каза президентът на Ливан Мишел Аун в интервю за ТАСС, цитиран от БТА. Аун е в Москва за разговори с руския президент Владимир Путин. \"Днес между нас и Съединените щати има големи разногласия - каза Аун. - Позициите на Тръмп за принадлежността на Голанските възвишения и Ерусалим са нарушение на международното законодателство.\" САЩ преговарят с други страни в опит да ги убедят, че решението на Вашингтон да признае израелския суверенитет над Голанските възвишения е правилно, съобщи днес американският държавен секретар Майк Помпейо, цитиран от ТАСС. Коментирайки по молба на журналистите, акредитирани към Държавния департамент, осъждането сред световната общност на решението на Тръмп за Голанските възвишения, Помпейо каза: \"Това ме натъжава, но не ме изненадва. . . Помня и за (аналогичната реакция) на преместването на нашето посолство в Ерусалим\". \"Във всеки от тези случаи ние просто признаваме реалността такава, каквато е, правим правилна крачка\", заяви той. Държавният секретар изрази надежда, че страните, с които Вашингтон преговаря, ще се присъединят към САЩ, \"разбирайки важността и правилността на сегашното решение за Голанските възвишения\".", "date": "2019.03.26", "title": "Ливан: Между нас и САЩ ще има големи разногласия"}
{"url": "https://www.24chasa.bg/novini/article/7366387", "text": "Българското национално радио ще има нов генерален директор през юни. Тогава трябва да приключи конкурсът за високия пост, който по закон се провежда на всеки три години. Съветът за електронни медии ще обяви конкурса в средата на месец май, след като на 9 май бъде избран нов председател на СЕМ, каза пред “24 часа” сегашният шеф София Владимирова. Предстои съветът да приеме срок, в който кандидатите да подадат документите и концепцията си за управление на БНР. Събеседването им с членовете на СЕМ ще бъде през юни, след което съветът ще обяви своя избор. Мандатът на Александър Велев, който в момента управлява БНР, изтича на 29 май. Той има право и на втори и е почти сигурно, че ще се яви отново на конкурс.", "date": "2019.03.26", "title": "БНР с нов генерален директор през юни"}
{"url": "https://www.24chasa.bg/novini/article/7366490", "text": "Президентът на Северна Македония Георге Иванов не подписа законите за защита от дискриминация и за оперативно техническата агенция и електронна комуникация и ги върна за прегласуване в Собранието, предаде агенция МИА. Иванов мотивира решението си в писмо до Собранието. Той обясни, че не е подписал указите, тъй като при изпълнението на функцията си винаги е постъпвал в съответствие с положената тържествена клетва, че ще защитава конституцията и интересите на Република Македония, предаде БТА. Президентът Иванов не подписва законите от 11 януари, когато в парламента бяха приети конституционните поправки за промяна на името на държавата в Република Северна Македония. Законите утре отново ще бъдат внесени в парламента и след като отново бъдат гласувани, ще бъдат публикувани в Държавен вестник. Никой не пречи на Собранието да повтори вече направения прецедент и по незаконен начин, без подпис от президента, да публикува в Държавен вестник укази на закони, приети от парламента, казаха от кабинета на Иванов след реакции от управляващите на решението му да върне гласуваните закони обратно в парламента.", "date": "2019.03.26", "title": "Президентът на Северна Македония върна закона за защита от дискриминация"}
{"url": "https://www.24chasa.bg/novini/article/7366502", "text": "Парламентът ще обсъди на второ четене тази седмица промените в Изборния кодекс и в Закона за вероизповеданията. Това предвижда проектопрограмата на Народното събрание. Депутатите ще започнат работа утре с изменения на първо четене в Закона за банковата несъстоятелност. Единият законопроект е внесен от Министерския съвет, а другият - от ГЕРБ, ДПС и \"Обединени патриоти\". В проектопрограмата е второто четене на Законопроект за допълнение на Закона за управление на средствата от европейските структурни и инвестиционни фондове и проект на решение за удължаване срока на действие на временната анкетна комисия за твърденията за скандална подкупна схема при придобиване на българско гражданство от чужди граждани. Предвижда се депутатите да обсъдят на второ четене и промени в Закона за съдебната власт. В проекта на дневен ред е и първото гласуване на изменения в Закона за авторското право и сродните му права и в Закона за устройството на Черноморското крайбрежие. Като първа точка в четвъртък е предвидено парламентът да разгледа на второ четене промените в Закона за вероизповеданията, а след това да обсъдят на първо четене промени в Закона за противодействие на корупцията и за отнемане на незаконно придобитото имущество. Първа точка в петък се предвижда да бъде първото четене на изменения в Гражданския процесуален кодекс, а след това ще има изслушване на министъра на културата Боил Банов относно държавната подкрепа в сферата на изкуствата. В петък е предвиден и парламентарен контрол.", "date": "2019.03.26", "title": "Обсъждат на второ четене промените в ИК и в Закона за вероизповеданията"}
{"url": "https://www.24chasa.bg/novini/article/7366517", "text": "Испанската Национална съдебна колегия потвърди, че на 22 февруари срещу посолството на КНДР в Мадрид може да е било извършено нападение. Това се казва в разпространено днес заключение на съда, свързано с разследването на случая, предаде ТАСС. Отбелязва се, че съдия Хосе де ла Мата е разсекретил разследването за нападение срещу дипломатическото представителство. В документа се уточнява, че в атаката може да е участвала \"група от десет души начело с мексиканския гражданин и жител на САЩ Ейдриън Хонг Чанг\", както и граждани на САЩ и Република Корея, предава БТА. Според съда Хонг Чанг \"пет дни след нападението се свързал с ФБР в Ню Йорк, за да предостави информация, свързана с инцидента в посолството, както вероятно и придобит аудиовизуален материал\". \"Освен това той заявил, че по собствена воля е извършил\" нападението \"заедно с група неустановени лица\", добавя съдът. Предполага се, че е възможно след нападението лидерът на групата да се е отправил към Лисабон и оттам да е излетял със самолет за САЩ. Преди това вестник \"Паис\" съобщи, че испанските правоохранителни органи, разследващи нападението срещу посолството на КНДР в Мадрид на 22 февруари не изключват ЦРУ да е било свързано с атаката. Според изданието най-малко двама от десетте замесени в нападението са били разпознати и може да са свързани с американските специални служби. Подобна хипотеза за нападението срещу посолството на КНДР в Мадрид се появи и във вестник \"Конфиденсиал\", който се позова на източници от разследването. Както съобщи преди това изданието, група неизвестни лица нападнали дипломатическото представителство на Северна Корея и откраднали компютри. Извършителите взели за заложници хора от персонала на посолството и останали там няколко часа. Полицията научила за случващото се благодарение на това, че жена, която била сред заложниците, успяла да избяга от сградата. Испанските правоохранителни органи отбелязват, че случаят се разследва.", "date": "2019.03.26", "title": "Испански съд: Срещу посолството на Северна Корея в Мадрид може да е имало нападение"}
{"url": "https://www.24chasa.bg/novini/article/7366536", "text": "Редовното правителствено заседание ще се проведе както обикновено – в сряда, 27 март, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 2. ПРОЕКТ НА РЕШЕНИЕ ЗА ПРИЕМАНЕ НА СПИСЪК НА ЗАЩИТЕНИ ЗОНИ ЗА ОПАЗВАНЕ НА ДИВИТЕ ПТИЦИ И НА СПИСЪК НА ЗАЩИТЕНИ ЗОНИ ЗА ОПАЗВАНЕ НА ПРИРОДНИТЕ МЕСТООБИТАНИЯ И НА ДИВАТА ФЛОРА И ФАУНА. Внася: министърът на околната среда и водите 3. ПРОЕКТ НА РЕШЕНИЕ ЗА ОПРЕДЕЛЯНЕ НА ПРЕДСЕДАТЕЛ И НА ЗАМЕСТНИК-ПРЕДСЕДАТЕЛ НА НАЦИОНАЛНОТО БЮРО ЗА ПРАВНА ПОМОЩ. Внася: министърът на правосъдието 4. ДОКЛАД ЗА ОДОБРЯВАНЕ НА ДОКЛАД С ОЦЕНКА ПО ПРИЛАГАНЕТО НА ЕДИННАТА НАЦИОНАЛНА СТРАТЕГИЯ ЗА ПОВИШАВАНЕ НА СЪБИРАЕМОСТТА НА ПРИХОДИТЕ, СПРАВЯНЕ СЪС СЕНЧЕСТАТА ИКОНОМИКА И НАМАЛЯВАНЕ НА РАЗХОДИТЕ ЗА СПАЗВАНЕ НА ЗАКОНОДАТЕЛСТВОТО 2015-2017 Г. ЗА ИЗПЪЛНЕНИТЕ МЕРКИ И ДЕЙНОСТИ ПРЕЗ 2018 Г. Внася: министърът на финансите 5. ДОКЛАД ЗА ПРИЕМАНЕ НА ОКОНЧАТЕЛЕН ОТЧЕТ КЪМ 31 ДЕКЕМВРИ 2018 Г. ЗА ИЗПЪЛНЕНИЕТО НА ТРЕТИЯ ПЛАН ЗА ДЕЙСТВИЕ ЗА НАМАЛЯВАНЕ НА АДМИНИСТРАТИВНАТА ТЕЖЕСТ ЗА БИЗНЕСА С 30 НА СТО ОТ ИЗБРАНО ЗАКОНОДАТЕЛСТВО ЗА ПЕРИОДА 2015-2017 Г., И НА НЕИЗПЪЛНЕНИТЕ МЕРКИ ОТ ПЪРВИЯ И ВТОРИЯ ПЛАН ЗА ДЕЙСТВИЕ ЗА НАМАЛЯВАНЕ НА АДМИНИСТРАТИВНАТА ТЕЖЕСТ ЗА БИЗНЕСА. Внася: министърът на икономиката 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на околната среда и водите 7. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ТАРИФАТА ЗА ТАКСИТЕ, СЪБИРАНИ ОТ ДЪРЖАВНАТА КОМИСИЯ ПО СТОКОВИТЕ БОРСИ И ТЪРЖИЩАТА, ПРИЕТА С ПОСТАНОВЛЕНИЕ № 299 НА МИНИСТЕРСКИЯ СЪВЕТ ОТ 1997 Г. Внася: министърът на икономиката 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ИЗВЪРШВАНЕ ПРОДАЖБА НА ИМОТИ - ЧАСТНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА МИНИСТЕРСТВОТО НА ОТБРАНАТА. Внася: заместник министър-председателят по обществения ред и сигурността и министър на отбраната 10. ПРОЕКТ НА РЕШЕНИЕ ЗА ВЪЗМЕЗДНО УЧРЕДЯВАНЕ НА ОГРАНИЧЕНИ ВЕЩНИ ПРАВА ВЪРХУ ИМОТИ И ЧАСТИ ОТ ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ОБЕКТ „РЕКОНСТРУКЦИЯ НА СЪЩЕСТВУВАЩ АЗБЕСТО-ЦИМЕНТОВ ЗАХРАНВАЩ ВОДОПРОВОД ОТ ЯЗОВИР „СРЕЧЕНСКА БАРА“ ДО ГР. ВРАЦА“ В ПОЛЗА НА ОБЩИНА ВРАЦА, ОБЛАСТ ВРАЦА. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА ВИСШИЯ СЪДЕБЕН СЪВЕТ. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ОТТЕГЛЯНЕ НА СЪГЛАСИЕТО КОНСТАНТИН ДАРАДАНОВ ДА ИЗПЪЛНЯВА ФУНКЦИИТЕ НА ПОЧЕТНО КОНСУЛСКО ДЛЪЖНОСТНО ЛИЦЕ НА КРАЛСТВО ШВЕЦИЯ В РЕПУБЛИКА БЪЛГАРИЯ И ЗА ОТКРИВАНЕ НА КОНСУЛСТВОТО, РЪКОВОДЕНО ОТ НЕГО, СЪС СЕДАЛИЩЕ ВЪВ ВАРНА И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТИТЕ БУРГАС, ДОБРИЧ, ШУМЕН, РУСЕ, ВЕЛИКО ТЪРНОВО, СИЛИСТРА, РАЗГРАД, ТЪРГОВИЩЕ, СЛИВЕН, ЯМБОЛ И ВАРНА, ВЪЗ ОСНОВА НА ПОЛУЧЕНО УВЕДОМЛЕНИЕ ОТ КРАЛСТВО ШВЕЦИЯ И ЗА ДАВАНЕ НА СЪГЛАСИЕ ЗА ПРОМЯНА НА КОНСУЛСКИЯ ОКРЪГ НА ЗОЯ ПАУНОВА, ПОЧЕТНО ГЕНЕРАЛНО КОНСУЛСКО ДЛЪЖНОСТНО ЛИЦЕ НА КРАЛСТВО ШВЕЦИЯ В РЕПУБЛИКА БЪЛГАРИЯ СЪС СЕДАЛИЩЕ В СОФИЯ И НА КОНСУЛСТВОТО, РЪКОВОДЕНО ОТ НЕЯ, ОТ ОБХВАЩАЩ ТЕРИТОРИЯТА НА ОБЛАСТИТЕ ВИДИН, МОНТАНА, ВРАЦА, СОФИЙСКА, СОФИЯ, ПЕРНИК, КЮСТЕНДИЛ, БЛАГОЕВГРАД, ПЛЕВЕН, ЛОВЕЧ, ГАБРОВО, ПАЗАРДЖИК, ПЛОВДИВ, СТАРА ЗАГОРА, СМОЛЯН, КЪРДЖАЛИ И ХАСКОВО, НА КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА БЪЛГАРИЯ, СЧИТАНО ОТ 1 АПРИЛ 2019 Г. Внася: заместник министър-председателят по правосъдната реформа и министър на външните работи 14. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА АДМИНИСТРАТИВНОТО И ТЕХНИЧЕСКО СПОРАЗУМЕНИЕ КЪМ СПОРАЗУМЕНИЕТО МЕЖДУ РЕПУБЛИКА БЪЛГАРИЯ, РЕПУБЛИКА ХЪРВАТИЯ, УНГАРИЯ И РЕПУБЛИКА АВСТРИЯ ОТНОСНО УЛЕСНЯВАНЕ НА ТРАНСГРАНИЧНОТО ИЗПЪЛНЕНИЕ НА ФИНАНСОВИ САНКЦИИ ВЪВ ВРЪЗКА С НАРУШЕНИЯ НА ПРАВИЛАТА ЗА ДВИЖЕНИЕ ПО ПЪТИЩАТА, ПОДПИСАНО НА 5 МАЙ 2015 Г. В САНКТ ПЬОЛТЕН. Внася: министърът на вътрешните работи 15. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА СКЛЮЧВАНЕ НА СПОРАЗУМЕНИЯ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ ЗА ИЗПЪЛНЕНИЕТО НА ПРОЕКТИ В РЕПУБЛИКА СЪРБИЯ, РЕПУБЛИКА СЕВЕРНА МАКЕДОНИЯ, БОСНА И ХЕРЦЕГОВИНА, КОСОВО, РЕПУБЛИКА АЛБАНИЯ, РЕПУБЛИКА МОЛДОВА, УКРАЙНА, РЕПУБЛИКА АРМЕНИЯ И ГРУЗИЯ. Внася: заместник министър-председателят по правосъдната реформа и министър на външните работи 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ВЪЗМЕЗДНИ КОНСУЛТАНТСКИ УСЛУГИ МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО НА РЕПУБЛИКА БЪЛГАРИЯ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ. Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДАВАНЕ НА ПРОТОКОЛА ОТ ПЪРВАТА СЕСИЯ НА БЪЛГАРО-ЕГИПЕТСКАТА МЕЖДУПРАВИТЕЛСТВЕНА СМЕСЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНА НА 31 ЯНУАРИ И 1 ФЕВРУАРИ 2019 Г. В СОФИЯ. Внася: министърът на земеделието, храните и горите 18. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТА ПО КОНКУРЕНТОСПОСОБНОСТ НА ЕВРОПЕЙСКИЯ СЪЮЗ, ФОРМАТ „НАУЧНИ ИЗСЛЕДВАНИЯ“, КОЕТО ЩЕ СЕ ПРОВЕДЕ НА 2 И 3 АПРИЛ 2019 Г. В БУКУРЕЩ. Внася: министърът на образованието и науката 19. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ И НАУЧНИ ИЗСЛЕДВАНИЯ), ПРОВЕДЕНО НА 18 И 19 ФЕВРУАРИ 2019 Г. В БРЮКСЕЛ. Внася: министърът на икономиката 20. ДОКЛАД ЗА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ТРЕТАТА МИНИСТЕРСКА СРЕЩА НА СТРАНИТЕ ОТ ИЗТОЧНОТО ПАРТНЬОРСТВО ОТНОСНО ЦИФРОВАТА ИКОНОМИКА И В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТ „ТЕЛЕКОМУНИКАЦИИ“, ПРОВЕДЕНО НА 28 ФЕВРУАРИ И 1 МАРТ 2019 Г. В БУКУРЕЩ. Внася: министърът на транспорта, информационните технологии и съобщенията 21. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3675-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ТРАНСПОРТ, ТЕЛЕКОМУНИКАЦИИ И ЕНЕРГЕТИКА“, ФОРМАТ „ЕНЕРГЕТИКА“, ПРОВЕДЕНО НА 4 МАРТ 2019 Г. В БРЮКСЕЛ. Внася: министърът на енергетиката 22. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 7 И 8 МАРТ 2019 Г. В БРЮКСЕЛ. Внася: министърът на вътрешните работи 23. ДОКЛАД ЗА ОДОБРЯВАНЕ НА ГОДИШЕН ОТЧЕТ ПО ЧЛ. 39, АЛ. 1, Т. 3 ОТ ЗАКОНА ЗА КОНЦЕСИИТЕ ЗА 2017 Г. ОТНОСНО ИЗПЪЛНЕНИЕТО НА КОНЦЕСИОНЕН ДОГОВОР ЗА ДОБИВ НА ПРИРОДНО БОГАТСТВО, ПРЕДСТАВЛЯВАЩО БИОЛОГИЧЕН РЕСУРС - УЯЗВИМ РАСТИТЕЛЕН ВИД - БЛАТНО КОКИЧЕ (LEUCOJUM AESTIVUM L.), ПРИ УСЛОВИЯТА НА ОПАЗВАНЕ И РЕГУЛИРАНО ПОЛЗВАНЕ ОТ ЗАЩИТЕНА МЕСТНОСТ „БЛАТОТО“, РАЗПОЛОЖЕНА В ЗЕМЛИЩЕТО НА С. ПАЛАУЗОВО, ОБЩИНА СТРАЛДЖА, ОБЛАСТ ЯМБОЛ, ПО КОЙТО МИНИСТЪРЪТ НА ЗЕМЕДЕЛИЕТО, ХРАНИТЕ И ГОРИТЕ Е СТРАНА. Внася: министърът на земеделието, храните и горите 24. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ. Внася: заместник министър-председателят по обществения ред и сигурността и министър на отбраната 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ТЪРГОВСКИЯ РЕГИСТЪР И РЕГИСТЪРА НА ЮРИДИЧЕСКИТЕ ЛИЦА С НЕСТОПАНСКА ЦЕЛ. Внася: министърът на правосъдието 26. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ЛОВА И ОПАЗВАНЕ НА ДИВЕЧА, ПРИЕТ С ПОСТАНОВЛЕНИЕ № 151 НА МИНИСТЕРСКИЯ СЪВЕТ ОТ 2001 Г. Внася: министърът на земеделието, храните и горите 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ДЪРЖАВНИТЕ ИЗИСКВАНИЯ ЗА ПРИЗНАВАНЕ НА ПРИДОБИТО ВИСШЕ ОБРАЗОВАНИЕ И ЗАВЪРШЕНИ ПЕРИОДИ НА ОБУЧЕНИЕ В ЧУЖДЕСТРАННИ ВИСШИ УЧИЛИЩА, ПРИЕТА С ПОСТАНОВЛЕНИЕ № 168 НА МИНИСТЕРСКИЯ СЪВЕТ ОТ 2000 ГОДИНА. Внася: министърът на образованието и науката 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ИЗДАВАНЕ НА УДОСТОВЕРЕНИЯ, СВЪРЗАНИ С ПРИДОБИТА ПРОФЕСИОНАЛНА КВАЛИФИКАЦИЯ НА ТЕРИТОРИЯТА НА РЕПУБЛИКА БЪЛГАРИЯ, НЕОБХОДИМИ ЗА ДОСТЪП ИЛИ ЗА УПРАЖНЯВАНЕ НА РЕГУЛИРАНА ПРОФЕСИЯ НА ТЕРИТОРИЯТА НА ДРУГА ДЪРЖАВА ЧЛЕНКА, ПРИЕТА С ПОСТАНОВЛЕНИЕ № 74 НА МИНИСТЕРСКИЯ СЪВЕТ ОТ 2011 Г. Внася: министърът на образованието и науката 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ОТПЕЧАТВАНЕ И КОНТРОЛ ВЪРХУ ЦЕННИ КНИЖА, ПРИЕТА С ПОСТАНОВЛЕНИЕ № 289 НА МИНИСТЕРСКИЯ СЪВЕТ ОТ 1994 Г. Внася: министърът на финансите 30. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА УСТРОЙСТВОТО И ДЕЙНОСТТА НА ДЪРЖАВНО ПРЕДПРИЯТИЕ „УПРАВЛЕНИЕ И СТОПАНИСВАНЕ НА ЯЗОВИРИ“. Внася: министърът на икономиката 31. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА ИЗПЪЛНИТЕЛНА АГЕНЦИЯ „МЕДИЦИНСКИ НАДЗОР“. Внася: министърът на здравеопазването 32. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК ЗА АГЕНЦИЯТА ЗА СОЦИАЛНО ПОДПОМАГАНЕ, ПРИЕТ С ПОСТАНОВЛЕНИЕ № 25 НА МИНИСТЕРСКИЯ СЪВЕТ ОТ 2003 Г. Внася: министърът на труда и социалната политика", "date": "2019.03.26", "title": "Вижте какво решава Министерският съвет утре"}
{"url": "https://www.24chasa.bg/novini/article/7366497", "text": "Операцията на НАТО срещу Югославия през 1999 г., предприета за прекратяване на конфликта в Косово, не беше насочена против народите в Югославия, а целеше да защити цивилните в целия регион, заяви в интервю за Танюг генералният секретар на алианса Йенс Столтенберг. \"Не бива никога да забравяме миналото, но можем да продължим напред, и точно това правят сега Сърбия и НАТО като партньори\", каза Столтенберг, цитиран от БТА. Генералният секрета призна, че спомените за въздушните удари през 1999 г. още са много болезнени, особено за близките на жертвите. Той изрази съболезнования към семействата на жертвите от двете страни на конфликта. На въпрос как гледа на намесата на НАТО през 1999 г., която бе предприета без съгласието на Съвета за сигурност на ООН, Столтенберг каза, че операцията е целяла да прекрати хуманитарната катастрофа в Косово. Той изтъкна, че решението е взето след година борба в Косово и след многократни безуспешни опити на ООН и Контактната група, чийто член беше и Русия, да намерят мирно и дипломатическо решение на конфликта. По думите на Столтенберг, до края на 1998 г. силите на Слободан Милошевич са прогонили над 300 хиляди косовски албанци, а Съветът за сигурност на ООН няколко пъти е предупреждавал за нарушения на човешките права в Косово и за факта, че нарастването на броя на бежанците представлява заплаха за международния мир и сигурност. \"В контекста на тази криза използването на сила от страната на НАТО беше и нужна, и легитимна. Целта беше да се спрат военните действия и репресиите срещу цивилни в Косово, да се осигури връщане на бежанците и достъп на хуманитарните организации. Операцията постигна целта си\", заяви генералният секретар. Столтенберг припомни, че след края на операцията алиансът е изпратил своя мисия в Косово /КейФОР/, която и до днес е гарант на мира, свободата на движение и сигурността на всички етнически общности в Косово.", "date": "2019.03.26", "title": "Столтенберг: Бомбардировките на НАТО в Сърбия не бяха насочени срещу народа"}
{"url": "https://www.24chasa.bg/novini/article/7366398", "text": "Председателят на Управителния съвет на Българския лекарски съюз /БЛС/ д-р Иван Маджаров смята, че е необоснован рискът здравни досиета на пациенти да попаднат в полезрението на данъчни служители с въвеждането на нови разпоредби на НАП, които засягат дейността на общопрактикуващите лекари, предаде БТА. С въвеждането на новия софтуер, бих казал, че се разширява кръгът от лица, които биха могли да получат информация за здравните досиета на пациенти. Но само по себе си това не означава, че има непременно недобросъвестни служители на НАП, заяви председателят на съсловната организация пред журналистите в Добрич. Той поясни, че БЛС е подкрепил становището на общопрактикуващите лекари, които са най-притеснени и заинтересовани от проблема, защото фискалната цел, която се очаква да се постигне с въвеждането на софтуера, е пренебрежимо малка в сравнение с риска да изтече информация за здравното състояние на голяма група хора. Иван Маджаров поясни, че в болници и диагностично-консултативни центрове плащането се извършва в модули и там одит не би дал възможност да се виждат здравните досиета на пациентите. Затова и нямаме големи притеснения за тези здравни заведения, а при личните лекари софтуерът е на база данни за пациентите и няма отделен модул за плащанията, които са свързани с една потребителска такса, каза председателят на УС на БЛС. При това, по думите му, от потребителска такса са освободени 50 на сто от населението, а в някои региони на страната и повече хора. Д-р Иван Маджаров се срещна с лекарската колегия в Добрич по повод предстоящия събор на съсловната организация на 10-12 май, на който се предвижда да бъдат направени промени в устава на съюза.", "date": "2019.03.26", "title": "Лекарският съюз: Необоснован риск е здравни досиета на пациенти да отиват към данъчни служители"}
{"url": "https://www.24chasa.bg/novini/article/7366352", "text": "Хърватски съд осъди днес двама души за даване и вземане на подкуп при договаряне на ремонт на хърватски бойни самолети МиГ-21, предаде Танюг. Бившият началник-отдел за поддръжка и ремонт на въздушна техника Йосип Чович бе осъден на година и осем месеца затвор за вземане на подкуп от 10 000 евро през януари 2016 г. от представителя на украинската ремонтна фирма Укрспецекспорт Ивица Йосипович, който пък за даване на подкуп бе осъден на една година затвор, предаде БТА. Чович поискал парите, за да издейства украинската фирма да спечели търга за ремонта на хърватските МиГ-ове. Съдът е наредил той да върне парите на държавата в срок от 15 дни след влизането на присъдата в сила. Освен това Чович и Йосипович трябва да платят по 4000 куни /540 евро/ съдебни разноски.", "date": "2019.03.26", "title": "Хърватия осъди двама за подкуп при уговаряне на ремонт на бойни самолети"}
{"url": "https://www.24chasa.bg/novini/article/7366340", "text": "За да поддържаме мрежата от висши училища и да имаме добро образование, трябва да инвестираме в млади преподаватели във висшите учебни заведения. По Оперативната програма \"Наука и образование за интелигентен растеж\" ще започне национална програма, с която ще се стимулират университетите да разработят политики за развитие на преподавателите си. Това заяви министърът на образованието и науката Красимир Вълчев на заключителната среща по проекта \"Иновативни инструменти за подобряване уменията на преподавателите във висшите училища за повишаване качеството на висшето образование в България\" /BGTITHE/ по програмата \"Еразъм +\", съобщи пресцентърът на МОН. Министър Вълчев е допълнил, че темата за развитието на преподавателите във висшите училища е от изключително значение за обществото, защото в следващите години се очаква да има недостиг на специалисти в различни области, включително и на преподаватели. \"Трябва да фокусираме политиките си върху развитието на необходимите умения у преподавателите, за да бъдат по-подготвени\", е заявил министър Вълчев. Той е посочил, че е необходимо да има и вътрешни политики в самите университети за квалификация и насърчаване на добрите преподаватели. Те от своя страна трябва да използват иновативни подходи, с които да мотивират студентите да развиват най-важното умение за учене през целия живот и да ги провокират да развиват творческите си умения. В рамките на форума са били обсъдени новите цели на Европейското пространство за висше образование и резултатите, постигнати по проекта BGTITHE. В срещата са участвали ректори на университети, преподаватели, студенти и експерти в областта на образованието. Проектът BGTITHE се изпълнява от екип експерти от Министерството на образованието и науката в партньорство с експерти от Центъра за развитие на човешките ресурси и петима национални болонски експерти. В рамките на проекта е направен анализ на използването на иновативни методи на преподаване в България. Успешните практики в преподаването и ученето са обобщени и разпространени сред висшите училища.", "date": "2019.03.26", "title": "Министър Вълчев обеща да се инвестира в млади преподаватели в университетите"}
{"url": "https://www.24chasa.bg/novini/article/7366357", "text": "Хавайски съдия осъди младеж да не пие любимата си пепси-кола през четирите години пробация заради кражба на автомобил, съобщи Асошиейтед прес. Причината е, че 21-годишният Кристофър Монтилиано е излъгал полицаите, когато са го арестували. Той им казал, че братовчед му разрешил да кара откраднатата кола и той отишъл да купи безалкохолни, предаде БТА. Съдия Ронда Лу попитала подсъдимия кое е любимото му безалкохолно и след като той отговорил \"пепси\", се спряла на него за наказанието. Той трябва да положи също 100 часа общественополезен труд и да плати 100 долара глоба. Монтилиано, който прекарал седем дни в ареста, уверил, че повече няма да краде коли, защото не иска да го затварят. Той не е оспорил обвиненията за шофиране на чужд автомобил без разрешение и за шофиране без книжка.", "date": "2019.03.26", "title": "Осъдиха младеж в САЩ да не пие \"пепси\" заради кражба на кола"}
{"url": "https://www.24chasa.bg/novini/article/7366148", "text": "Сливенският окръжен съд задържа под стража мъж за наркотици и незаконно оръжие, съобщиха от Окръжна прокуратура - Сливен, по чието искане е взета мярката. Николай Х. е обвинен в производство и държане с цел разпространение на метамфетамин и амфетамин, както и притежаване на ловен автомат и боеприпаси без разрешително. Според прокурора, обвиняемият може да се укрие или да извърши ново престъпление. Определението на Окръжен съд - Сливен подлежи на обжалване пред Апелативен съд - Бургас.", "date": "2019.03.26", "title": "Сливенският съд задържа под стража мъж за наркотици и незаконно оръжие"}
{"url": "https://www.24chasa.bg/novini/article/7366156", "text": "Американският президент Доналд Тръмп днес отново обвини медиите, че са отразили пристрастно разследването на специалния прокурор Робърт Мълър за руска намеса в президентските избори и ги обяви за \"враг на народа\" и \"реална опозиционна сила\", предаде Франс прес, цитирана от БТА. \"В продължение на две години (големите медии) налагаха тази лудост за руски сговор, макар да знаеха, че сговор няма. Те наистина са враг на народа и реална опозиционна сила\", написа Тръмп в Туитър два дни след като главният прокурор Уилям Бар оповести резюме от доклада на Мълър. Според резюмето на Бар липсват доказателства за съглашателство на Тръмп с Русия. Милиардерът републиканец има навика да използва израза \"враг на народа\" за американските медии, които обвинява, че отразяват управлението му по неблагоприятен за него начин. След като докладът на прокурора стана публичен, президентът Тръмп изглежда удовлетворен, но и реваншистки настроен, посочва АФП. \"Има много хора, които извършиха ужасни неща, бих казал дори неща, които говорят за предателство срещу нашата страна\", заяви вчера президентът. \"Ще трябва да се занимаем с това\", заплаши той. След двегодишно разследване, докладът на специалния прокурор Мълър оневинява Тръмп и приближените му за сговор с Русия, според резюмето, публикувано в неделя. Документът обаче не оневинява изцяло президента за възпрепятстване на правосъдието по това дело. Разследването за вероятно съглашателство между Москва и предизборния екип на Тръмп през 2016 г. дълго време беше трън в петата на американския президент, над когото бе надвиснала дори и сянка на импийчмънт.", "date": "2019.03.26", "title": "Тръмп: Американските медии са враг на народа и \"реална опозиционна сила\""}
{"url": "https://www.24chasa.bg/novini/article/7366063", "text": "Първото му подставено лице бях самият аз, това обяви основният свидетел по делото \"КТБ\" и някога дясна ръка на банкера Цветан Василев Бисер Лазов. Вече шести час продължава неговият разпит в специазирания съд. Той разказа как на подставени лица са се взимали фирми, които получавали кредити от КТБ. В края на 2001 г. Лазов разговарял с Василев и банкерът му обяснил новите възможности за правене на бизнес и по-точно как някои нови проекти да биват директно финансирани от банката. За тази цел обаче трябва да се използват доверени хора на Василев, които да бъдат под контрола на банкера, да не е свързано с КТБ и да бъдат предвидими, за да не изразходят средствата неправомерно. Така Лазов, който е бил счетоводителят на Цветан Василев се оказа и първото му доверено лице, на който било регистририрано и първото дружество. То успяло с кредит от КТБ да купи мина \"Станянци\". Мината била купена през 2002 години, като Лазов дори ходил да я гледа, което пък подразнило Цветан Василев. През 2014 г. мината е била продадена на фирма на Христо Ковачки. Самият Лазов не се облагодетествал от това, че е бил собственик на дружество, което притежава мината, а само удовлетворение от добре свършена работа. После Василев е помолил да се създадат още няколко дружества, като се използва същата технология, т.е. тези дружества да се регистрират на доверени и контролирани хора. Тогава Лазов се обърнал към дългогодишни служители на фирмата на Василев. Като една от тях била касиерката. Василев обяснил на Лазов, че това ще даде ползва на фирмата. С такава фирма били придобити 240 дка зад гарата, които били на обявения в ликвидация жп завод.  По същия начин били закупени акциите в \"Дунарит\". Те били купени от фирмата \"Дивел 59\", чийто собственик бил Емил Галов. \"По този повод на Емил Галов му се наложи да отиде в Агенцията по приватизацията като истински бизнесмен\", каза Лазов. Галов му разказал и че бил викан в ДАНС, тъй като имало сигнал, че продажбата е на занижена цена и не е ясен собственикът. Затова Галов бил много притеснен, но Василев го успокоил и му обяснил какво да каже в ДАНС. Междувременно имотът зад гарата бил продаден на испанска фирма на много изгодна цена. Третата вълна била да се регистрират фирми на по-отдалечени хора, които не били сред най-доверените на Цветан Василев - като шофьори, охранители и секретарки. Това бяха хора, които не комуникираха с него, но работеха с него и го виждалха. Самият Лазов всеки ден правил справка, която представлявала счетоводен баланс на фирмата, който описвал какви са приходите и разходи, както парите в брой и по сметки. Характерно за структурата, ръководена от Цветан Василев, която Лазов нарича общо \"Фирмата\", е че тя имала една каса и едно счетовоство. След 2011 г. 80-90 процента от хората, които идвали от банката, за да им се отпуснат кредити или да им се разреши някакъв въпрос, отивали да се видят с Цветан Василев. Много се увеличи обемът на кредитите към Фирмата, каза Лазов. Разпитът му продължава.", "date": "2019.03.26", "title": "Дясната ръка на Цветан Василев - Бисер Лазов: Първото му подставено лице бях самият аз"}
{"url": "https://www.24chasa.bg/novini/article/7366177", "text": "Израелският премиер Бенямин Нетаняху се върна спешно от Вашингтон днес и веднага отиде на съвещание в щаба на военните в Тел Авив след напрегната нощ на израелски въздушни удари по \"терористични цели\" в ивицата Газа, в отговор на ракетния обстрел на израелска територия с ракети от палестинския анклав, предадоха Асошиейтед прес и ДПА, цитирани от БТА. \"Занимаваме се с въпроси на сигурността\", каза Нетаняху преди да се качи на самолета във Вашингтон, където бе на посещение и се срещна с президента на САЩ Доналд Тръмп. Училищата в Южен Израел - най-уязвимите обекти в страната за ракетите на \"Хамас\", бяха затворени заради заплахата от прерастване на напрежението в голям военен конфликт само две седмици преди парламентарните избори в Израел. Военните струпаха войски по границата с Газа и наложиха ограничения върху цивилни публични събирания, след като десетки ракети бяха изстреляни от Газа към израелски селища в района. Една от тях улучи къща в град Сдерот. Обстрелите и въздушните удари затихнаха към сутринта, но ситуацията остава напрегната, посочва АП. Премиерът е изправен пред трудна дилема - да нанесе суров удар на екстремисткото движение \"Хамас\" в Газа, за което настояват и съюзниците, и опонентите му, и да избегне в същото време въвличането си в дълга военна кампания, която може да се обърне срещу него в изборния ден, посочва АП.", "date": "2019.03.26", "title": "Нетаняху се върна спешно от САЩ, свика съвещание с военните заради Газа"}
{"url": "https://www.24chasa.bg/novini/article/7366163", "text": "Творците и издателите на новинарски издания ще разполагат с правомощия при сключването на лицензионни договори с интернет платформите като ютюб или новинарските агрегатори като гугъл нюз и фейсбук. Това право те добиват с директивата за авторското право в интернет, която бе приета на днешното заседание на Европейския парламент в Страсбург с 348 гласа \"за\", 274 \"против\" и 36 \"въздържал се\". Така се финализира процесът, който започна през 2016 г. и по който през февруари тази година се стигна до предварително споразумение. Той бе проведен под стриктния контрол на еврокомисаря по цифровата икономика и цифровото общество Мария Габриел, която присъства днес и на дебата, и на гласуването в пленарната зала на Европарламента. Оттук нататък на ход са страните членки на ЕС. Идните седмици националните парламенти трябва да приемат споразумението. След като това стане, във всяка страна членка решението на депутатите трябва да бъде публикувано в по едно официално издание. Държавите имат на разположение 2 г., за да въведат правилата. Целта на директивата е да гарантира, че правата и задълженията на авторското право се прилагат и в интернет. В същото време тя ще е гарант и за свободата на изразяване в мрежата. Според директивата технологичните гиганти трябва да дават част от печалбата си на творците и журналистите. Тя защитава правата на държателите на авторско право като музиканти, изпълнители, сценаристи и новинарски продуценти, които ще получават по-справедливо възнаграждение, когато произведенията им се качват на платформите. Споделянето на откъси от новинарски статии обаче е специално изключено от обхвата на директивата - то може да продължи, както и досега. Условието е те да са много кратки. Връзките към новинарски статии, придружени от \"отделни думи или много кратки извлечения\", могат да бъдат споделяни свободно, решиха евродепутатите. Журналистите трябва да получават дял от всяко възнаграждение, свързано с авторското право, което постъпва в новинарските издателства. Творците и издателите на новини ще имат правото да се договарят с интернет дружествата, се посочва в приетия текст. Носителите на права - музиканти, изпълнители и автори на текстове (творци), както и издателите на новини, ще могат да договарят с интернет дружествата своето възнаграждение за използвания им труд. Издателите на новинарско съдържание ще могат да сключват споразумения от името на журналисти за използването на новини от т. нар. новинарски агрегатори - сайтове, които не произвеждат, а възпроизвеждат съдържание. Споделянето на откъси от новини е изрично изключено от промените и остава, както е било досега. \"Откъсите\" - \"много кратки\" статии, ще продължат да излизат в Гугъл нюз или Фейсбук. Качването в мрежата на защитена творба с цел цитиране, критика, рецензия, карикатура, пародия или пастиш, не е обхванато от новите изисквания. Качването на творби в онлайн енциклопедии с нетърговска цел, например в Уикипедия (Wikipedia), или в платформи със софтуер с отворен код, ще бъде изключено от промените. Авторите и изпълнителите ще могат да изискват допълнително възнаграждение от разпространителя на правата им, когато първоначално договореното възнаграждение е несъразмерно ниско в сравнение с ползите, получени от разпространителя. Ограниченията за авторско право няма да се прилагат за преподаване или за онагледяване. Авторският материал ще може да бъде използван безплатно за защита на културното наследство. Произведенията извън търговско обращение могат да бъдат използвани, когато не съществува лицензираща организация за съвместно управление.", "date": "2019.03.26", "title": "Европейският парламент одобри новите правила за авторското право в интернет"}
{"url": "https://www.24chasa.bg/novini/article/7365999", "text": "\"Миналата година си закупих апартамент и гараж в груб строеж в сградата, в която се оказа, че жилище има и г-жа Цецка Цачева. Цената на имота е 327 хил. лв. 292 хил. лв. е апартаментът от 116 квадрата и 35 хил. лв. е гаражът, който е 35 квадрата на стойност 500 евро на квадратен метър\". Това обясни за \"24 часа\" членът на Висшия съдебен съвет (ВСС) Гергана Мутафова, чието име попадна в скандала за евтини апартаменти. \"Това са абсолютни неверни внушения!\", коментира съдебният кадровик. И отрече да е броила за апартамента си на фирмата \"Артекс\" 1147 евро на квадратен метър, както писаха медии. Цената на квадратен метър била 1300 евро. \"Финансирала съм сделката със 100-процентов кредит от банка, който не съм взела на преференциални цени, а на цени, които са обявени на гише. И това може лесно да се провери, като се изисква информация от банката или от декларацията ми пред КПКОНПИ\", обясни Мутафова. За сделката банката е получила договорна ипотека, за която членът на ВСС е платила всички необходими такси. \"Сделката е изповядана на сумата от 327 хил. лв. Това е реалната пазарна цена. И на тази цена съм платила всички данъци и такси, които по закон се плащат при изповядване на подобна сделка\", добави Мутафова. Тя подчерта, че само за прехвърляне на апартамента е броила 8 хил. лв. местен данък на район \"Изгрев\", където се намира апартаментът й. Отделно от това съм платила всички нотариални данъци, такси за вписвания, такса за нотариус и т.н., каза още Мутафова. За да й отпусне банката кредит, била направена пазарна оценка на имота от независим оценител, който самата финансова институция си избрала. \"Към дата 20 юли 2018 г. оценката бе 335 хил. лв., т.е. с 8 хил. лв. по-скъп от цената, на която аз съм го платила\", уточни съдебният кадровик. Мутафова стана члена на ВСС от квотата на Народното събрание като номинация на ГЕРБ. Тя участва и в битката за кадровия орган от прокурорската квота, но малко не й стигна, за да бъде избрана. Преди 3 октомври 2017 г. бе районен прокурор на Пловдив. \"Нямам жилище в София, не искам да живея на хотел, който да ми плаща ВСС, нито искам да живея на квартира, която да ми плаща също ВСС. Не искам ВСС да ми плаща и бензина всеки ден от Пловдив до София, защото семейството е в Пловдив, затова си купих жилище\", обясни Мутафова.", "date": "2019.03.26", "title": "Гергана Мутафова от ВСС: Купих си апартамент с кредит на реалната пазарна цена"}
{"url": "https://www.24chasa.bg/novini/article/7366162", "text": "Най-късно следващият понеделник ще внеса стратегията в деловодството на Министерския съвет. Това обяви вицепремиерът Красимир Каракачанов по време на кръгла маса за стратегията за интеграция на ромите, която бе изготвена от партията му ВМРО. Сред основната част на предложенията в стратегията са спиране на помощите за ромите при отказ за започване на работа, при спиране на децата от училище, злоупотреби със социални помощи. Предвижда се и тази част от тях, които са навършили 18 г. и не са завършили основно образование да бъдат задължавани да се връщат в училище и да изпълняват образователно-трудова повинност. За многодетните майки, който са оставили повече от две от децата си за отглеждане в дом, се предлагат и безплатни мерки за ограничаване на раждаемостта, както и да се премахва статута им на “самотни майки”. Спешни проверки и описи на незаконните постройки в гетата също са залегнали сред предлаганите мерки. Близо 1 млрд. лв. са изразходвани за интеграция на ромите през последните няколко години, но без резултат, обяви Каракачанов в началото на срещата. И допълни, че това не е точната сума, защото отчет не се водел. По сметки на ВМРО обаче за последните 5 г. държавата дала 197 млн. лв., а по други програми за същия период от различни организации са влезли близо 619 млн. лв. Няма данни и колко пари са отишли за персонала в администрацията. Тя е около 500 души. Ако броим така че да вземат минимални заплати, то за възнагражденията и осигуровките им отиват 5 млн. лв., допълни той. Подчерта, че в момента у нас има два действащи документа за интеграция на ромите, но повече били в посока на това българите да станат по-толерантни към ромите, а не ромите да се интегрират в обществото. “Имаше реакции, че концепцията била противозаконна. Това било фашизъм и тн. Никой обаче не успя да открие текст, който да противоречи на закона”, категоричен бе лидерът на ВМРО.", "date": "2019.03.26", "title": "Стратегията за ромите на Каракачанов влиза в Министерския съвет до седмица (Обновена)"}
{"url": "https://www.24chasa.bg/novini/article/7366188", "text": "Екип от руски и американски учени предложиха и с помощта на изчисления потвърдиха механизмите за образуване на първичния материал, от който са изградени част от метеоритите и планетите, предаде ТАСС. В основата стои въглеводородното съединение трифенилин. \"Колектив от учени от Самарския национален изследователски университет \"Акад. С. Корольов\", Международния университет на Флорида, Хавайския университет и Националната лаборатория \"Лоурънс\" (Бъркли) предложиха и с помощта на изчисления потвърдиха механизмите за образуване на първичния строителен блок за част от метеоритите и планетите - молекули на трифенилина. Изследването ще може да се обясни как във Вселената се появява строителният материал за планетите\", - се казва в съобщение на руското министерство на науката и висшето образование, предаде БТА. Около полицикличния ароматен въглеводород трифенилин се формират по-големи структури. Неговите молекули постепенно \" се слепват\" в наночастици. При сблъсък те се съединяват и образуват сажди и въглероден прах. Благодарение на силата на привличането от този прах се образуват най-прости метеорити, а после други по-едри космически тела, включително и планети. Хипотезата е потвърдена с квантовомеханични изчисления, извършени от учените от Самарския университет. Те показали, че трифенилин може да се формира не само при високи температури, но и при много ниски температури в междузвездното пространство. \"Всъщност открихме един от стартовите механизми на реакцията, която дава начало на процеса за образуване на наночастици, сажди и въглероден прах както в камерата на изгаряне на двигатели, така и в молекулярните облаци на галактиките\", каза ръководителят на лабораторията по \"Физика и химия на горенето\" на Самарския университет и професор в Международния университет на Флорида - Александър Мебел. Получените данни могат да послужат при създаване на екологични камери за изгаряне на авиационни и автомобилни двигатели, които работят с въглеводородни горива. Данните могат да послужат и при изследването на формирането на различни галактични макроструктури.", "date": "2019.03.26", "title": "Учени изясниха как се образува материала на метеоритите и планетите"}
{"url": "https://www.24chasa.bg/novini/article/7366210", "text": "\"Фейсбук\" предприема стъпки да ограничи разпространяването на дезинформация из нейните платформи преди общите парламентарни избори в Индия, съобщиха вчера представители на корпорацията, цитирани от Асошиейтед прес и БТА. Мерките варират от блокиране на лъжливи акаунти до наемане на външни организации за проверка на факти. Мерките ще действат в предизборната кампания и при самото гласуване, което ще бъде в периода 11 април-19 май. Според Самидх Чакрабарти, директор на отдела \"Управление на продукта за гражданска почтеност\" към корпорацията, индийските избори са \"водещ приоритет\" и през последните години тя е положила \"огромни усилия\" в подготовката за изборите. Той съобщи, че \"Фейсбук\" сътрудничи с индийски медийни организации в проверката и маркирането на фалшиви новини на английски, хинди и другите регионални езици в държавата. След проверката и маркирането на съдържанието с невярна информация администраторите на \"Фейсбук\" редуцират с 80 процента броя на появяванията на препратки към невярното съдържание в индивидуалните профили на потребителите на мрежата, разясни Чакрабарти. Той добави, че за опазване на сигурността на социалната мрежа заради изборите работят близо 30 хиляди експерти. Смята се, че в Индия има над 300 милиона членове на \"Фейсбук\", което възлиза на около една трета от 900-те милиона индийци с избирателни права. Изборите в Индия започват на 11 април е ще преминат на седем етапа в 543-те избирателни района в страната. Очаква се преброяването на гласовете да приключи на 23 май, когато ще бъдат оповестени резултатите, предаде АП.", "date": "2019.03.26", "title": "\"Фейсбук\" иска да опази интернет от фалшиви новини, свързани с изборите в Индия"}
{"url": "https://www.24chasa.bg/novini/article/7366226", "text": "Първият заместник-председател на Европейската комисия Фран Тимерманс отново критикува румънската Социалдемократическа партия (СДП), като заяви, че в политическото семейство на европейските социалисти няма място за партия, която има намерение да унищожи някои от най-големите постижения на Румъния през последните години, предаде информационният сайт Зиаре. Европейският официален представител подчерта, че би било трагедия, ако Румъния, \"която постигна толкова много в борбата срещу корупцията на високо ниво, поеме в обратната посока\", предаде БТА. \"Няма да приемем да се откажем от борбата срещу корупцията, няма да приемем да правим крачки назад, няма да приемем една партия, която би унищожила всичко, което беше постигнато през последните 10 години. Защото не говорим само за безпокойства по отношение на борбата срещу корупцията и за правовата държава в Румъния. Мисля, че бяхме много ясни в последния публикуван доклад по Механизма за сътрудничество и проверка (МСП)\", изтъкна Тимерманс на среща на Асоциацията на чуждестранната преса в Холандия. \"Но би било трагедия, ако една страна, която напредна толкова много в антикорупционната борба, а Румъния постигна много цели, да се обърне сега в другата посока. Това е недопустимо в моето политическо семейство (ПЕС). В моето политическо семейство няма място за партия, която би унищожила някои от най-важните успехи на Румъния през последните 12 години\", посочи още първият заместник-председател на ЕК. На въпрос дали новите проекти за извънредни постановления, подготвени от румънското министерство на правосъдието, може да доведат до задействане на Член 7 от Договора за ЕС срещу Румъния, Тимерманс заяви: \"Всичко зависи от това, което ще се случи по-нататък. Водим разговори с премера (Виорика) Дънчила, решихме нашите експерти да се срещат редовно, за да постигнат две цели. На първо място, за прилагане на препоръките от МСП (. . .) и втората цел са дискусиите по новите законодателни предложения\". Европейският представител заяви също, че е напълно безпристрастен от политическа гледна точка и няма да третира Румъния различно от Полша и Унгария. \"Гарантирам ви, че няма да има различно отношение от страна на ЕК в зависимост от политическия състав на всяко правителство\", подчерта Тимерманс.", "date": "2019.03.26", "title": "Тимерманс: Би било трагедия, ако Румъния поеме в обратната посока"}
{"url": "https://www.24chasa.bg/novini/article/7366225", "text": "Папа Франциск излезе от Ватикана и прекоси река Тибър днес, за да направи посещение в кметството на Рим, отдавайки почит на древния град, обединил различни народи през многовековното си съществуване, предаде Асошиейтед прес. В сградата на кметството, извисяваща се на хълма над останките от древния град, светият отец бе приветстван от кметицата Вирджиния Раджи, заела този пост след историческа изборна победа през 2016 г. с обещания да се справи с корупцията в градската администрация. Рим е изправен пред тежки проблеми с извозването на сметта, с обществения транспорт, с дупки по улиците и редица още недъзи, с които поне засега кметицата трудно се справя. В словото си папата, цитиран от АП, каза, че \"през 2800-годишната си история Рим е успявал да приеме и да интегрира различни населения и народи от цял свят, без да ги унижава или да заличава техните специфични особености и идентичности\". За сегашните тежки проблеми на града, той предупреди, че не трябва да се допусне Вечният град да деградира. Само преди дни Рим бе разтърсен от пореден корупционен скандал след ареста на една от главните фигури в местната власт в италианската столица - председателя на общинския съвет на града Марчело Де Вито. Той бе обвинен във вземане на подкупи от предприемачи срещу издаване на разрешения за реализиране на големи строителни проекти. Именно Де Вито, избран от управляващото популистко движение \"Пет звезди\", трябваше да посрещне папа Франциск в сградата на кметството.", "date": "2019.03.26", "title": "Папа Франциск отдаде почит на славната история на Рим, посети кметството на града (Снимки)"}
{"url": "https://www.24chasa.bg/novini/article/7366260", "text": "Нови правила за създаването на общоевропейски пазар на електроенергия, който да бъде по-екологично чист, по-конкурентноспособен и по-добре подготвен за рискове, бяха гласувани от ЕП. Евродепутатите приеха четири нови закона, свързани с пазара на електроенергия, неофициално договорени с министрите на ЕС края на 2018 г., и с това законодателството по пакета от мерки „Чиста енергия за всички европейци“ е завършено. Споразумението относно „Вътрешния пазар на електроенергия“ (Регламент) беше прието с 544 гласа „за“, срещу 76 гласа „против“ и 40 гласа „въздържал се“. Споразумението относно „Общи правила за вътрешния пазар на електроенергия“ (директива) беше прието с 551 гласа „за“, срещу 72 гласа „против“ и 37 гласа „въздържал се“. Потребителите ще извлекат значителни ползи от новите правила, като ще получат достъп до интелигентни измервателни уреди, динамично ценообразуване и опция за безплатна промяна на доставчика в рамките на най-много три седмици (и до 24 часа до 2026 г.) Държавите членки също ще могат, при спазване на строги условия, временно да регулират цените, за да подпомогнат и защитят бедните или уязвими битови потребители. Въпреки това, системите за социална сигурност трябва да бъдат основният начин за справяне с енергийната бедност. Една от главните цели на новите правила е да позволи поне 70% от търговския капацитет на ЕС да преминава свободно през границите, като прави по-лесна търговията на възобновяема енергия в рамките на съюза и по този начин подкрепя усилията за достигането на задължителната цел на ЕС от 32% възобновяеми енергийни източници преди 2030 г. Сегашните правила на ЕС позволяват на държавните органи да плащат на електроцентралите, за да бъдат на разположение за определен период от време, в случай че има скок в търсенето на електричество (т.нар. капацитетен механизъм). Новите правила предоставят по-стриктни лимити за държавите членки, които субсидират електроцентрали, с цел предотвратяване на държавната помощ за най-замърсяващите електроцентрали, използващи изкопаеми горива в Европа. Мерките ще се прилагат за всички нови електроцентрали от датата, на която регламентът влиза в сила, а след 2025 г. и за всички съществуващи. Сключените договори за осигуряване на капацитет преди 31 декември 2019 г. няма да бъдат засегнати от новите правила. Повече информация относно новите европейски правила за пазара на електроенергия може да бъде намерена в прессъобщението след споразумението с държавите членки. Новото законодателство за подготвяне на електроенергийния сектор за справяне с рискове беше одобрено с 569 гласа „за“, срещу 61 гласа „против“ и 34 „въздържал се“. Новите мерки гарантират, че гражданите от ЕС ще бъдат по-добре защитени при внезапен недостиг на доставките на електричество, което води до прекъсване на електроснабдяването. Държавите членки ще бъдат задължени да изготвят национални планове за оценяване на риска от недостиг на електроенергия и за сътрудничество на регионално ниво. Подробна информация може да бъде намерена в прессъобщението след споразумението с държавите членки. С цел по-доброто регулиране на пазара на електроенергия в ЕС, правилата установяващи Агенцията за сътрудничество между енергийните регулатори (ACER) бяха изменени, като агенцията ще получи повече задължения и правомощия. Споразумението относно ACER беше прието с 558 гласа „за“, срещу 75 гласа „против“ и 31 „въздържал се“. Подробна информация може да бъде намерена в прессъобщението след споразумението с държавите членки Споразуменията трябва да бъдат официално одобрени от министрите на ЕС и ще бъдат публикувани в Официалния вестник на ЕС преди да влязат в сила.", "date": "2019.03.26", "title": "Европарламентът гласува: по-екологично чист и по-добър пазар на електроенергия в ЕС"}
{"url": "https://www.24chasa.bg/novini/article/7366275", "text": "Двама полицаи са ранени при стрелба на летището в Кайсери /Централна Турция/ , съобщава турският телевизионен канал НТВ. Телевизията посочва, че на териминала за вътрешни полети на летището се чула стрелба и било съобщено за ранени полицаи. Полицейски екипи предприели засилени мерки за сигурност на теримнала и ранените полицаи били откарани с линейка в болница, предаде БТА. Според информацията на телевизия НТВ двамата полицаи се ранили като стреляли един по друг след спречкване. Електронното издание на в.\"Хюриет\" съобщава, че единият полицай стрелял с пистолета си по свой колега, с когото се скарал, а след това се ранил сам със същото оръжие.                                                                                                                                                                                                                                                             ", "date": "2019.03.26", "title": "Двама полицаи се стреляли на летището в турския град Кайсери (Обновена)"}
{"url": "https://www.24chasa.bg/novini/article/7366269", "text": "„Домейн Бойар“ има най-малко два знаменателни факта във визитката си: тя е първата частна изба в България след демократичните промени, а днес продължава да е и най-голямата. По икономическите си показатели компанията се класира на първо място сред винопроизводителите. Вече почти три десетилетия „Домейн Бойар“ е най-устойчиво развиващата се българска винена компания и най-разпознаваема марка, а признанието за това са наградите SUPERBRANDS и стотиците медали от международни конкурси. Вината на компанията всяка година се връщат с топотличия от най-престижните световни състезания. „Домейн Бойар“ е основана през 1991 г., като започва дейността си едновременно в София и в Лондон. За няколко години тя става лидер в търговията с български вина и има изключителен принос за популяризирането им на престижните пазари в Западна Европа, САЩ, Канада, Япония. През 1992 г. „Домейн Бойар” получава личното позволение на Симеон II и изключителното право да използва семейния царски герб върху специална селекция премиум вина с името Royal Selection. Така се поставя началото на престижната „Царска селекция“, вината от която са емблематични сред ценителите у нас и по света в продължение на 25 години. През 1998 г. стартира амбициозният проект за модерна винарска изба „Сините скали“ в Сливен. Тя е проектирана и построена от световноизвестната със своите иновативни решения австралийска компания A&G Engineering. През 2003 г. „Домейн Бойар” придобива и малката бутикова изба „Кортен“, където започва производството на прочутите вина Solitaire, които и днес са сред върховите постижения в родното винарство. Двете изби се отличават по авторския почерк в произвежданите вина, но марките им си приличат по това, че са високо оценени от сомелиерите и екпертите на световните винени конкурси. Избата на „Домейн Бойар” край Сливен „Сините скали“ е една от най-големите и модерни винарни в Централна и Източна Европа. „Сините скали“ е разположена до едноименната природна забележителност в подножието на Стара планина. Новата изба е открита на 16 септември 1999 г., след като в проекта са инвестирани повече от 30 милиона лева за внедряване на най-съвременните винарски технологии. Регионът на Тракийската низина, където се намира, е известен с производството на висококачествени бели и червени вина. Точно те са специалитетът на майсторите енолози в „Сините скали”. Те създават пивки вина с отлично съотношение цена-качество във всички ценови категории, които са подходяща компания за всеки ден и всеки повод. Вероятно няма българин над 18 г., който не е пил поне веднъж мерло или шардоне на „Домейн Бойар”, мавруд Bolgare, вино от сериите Quantum, Elements, Platinum, Solitaire. Изба „Кортен“ е малка, но с голяма известност сред любителите на хубавото вино заради методите си на микровинификация. Намира се до едноименното село недалеч от Нова Загора в Тракийската низина. Тя е специализирана в производството на висок клас бутикови вина, които се правят изцяло ръчно, като се започне от лозето, та се стигне до постигането на индивидуалност и потенциал за развитие на вкуса с времето на отлежаване. Избата притежава сериозна колекция от американски и френски бъчви – задължително условие при винификацията и производството на премиум вина, в които стареят партиди от различни реколти. Авторският почерк във всяко вино, произвеждано в „Кортен”, е изкушението, с което енолозите на избата Капка и Росен Георгиеви печелят ценителите и колекционерите. Марката „Кортен” предлага вина от сортовете - Мерло, Сира, Каберне Фран, Каберне Совиньон, Шардоне, розе. Гранд Винтидж пък е изискан купаж от Каберне Совиньон, Мерло, Каберне Фран и Пти Вердо. От няколко години в избата се произвеждат и висок клас ракии, които вече са известни сред ценителите като едни от най-добрите заради изключително фините си аромати вкус. Всички вина на изба “Кортен” са носители на десетки награди от най-престижните световни състезания.", "date": "2019.03.26", "title": "„Домейн Бойар“ - първата и по време, и по място"}
{"url": "https://www.24chasa.bg/novini/article/7366261", "text": "Решението на президента на САЩ Доналд Тръмп да признае суверенитета на Израел върху окупираните Голански възвишения е манна небесна за премиера Бенямин Нетаняху две седмици преди изборите. За мнозина араби това убива всяка надежда, че един ден ще има договорен мир между Израел и палестинците и засилва съмненията, че Вашингтон е безпристрастен арбитър. Но и съюзници, и врагове могат да се съгласят с едно нещо: изявлението на Тръмп от миналия четвъртък е повратна точка в политиката на САЩ към територията, която Израел превзе от Сирия през войната от 1967 г. и анексира през 1981 г. - ход, обявен за незаконен от Съвета за сигурност на ООН. \"Убеден съм, че това е дело на Божията ръка\", каза в интервю за евангелистката телевизия Си Би Ен държавният секретар на САЩ Майк Помпейо, който беше в Израел, когато Тръмп направи изявлението си в \"Туитър\". Нетаняху, който благодари на Тръмп за изявлението му, се стреми към преизбиране на изборите на 9 април, но е изправен пред тежка битка и евентуални обвинения по три корупционни случая, за които отрича да е извършил нещо нередно. Решението на Тръмп, предшествано от признаването на Ерусалим за столица на Израел през декември 2017 г., може да изкуши и други страни да анексират земя, то подкопава прокарването на мирния план на САЩ за Близкия изток и връща Израел в конфликта с арабските му съседи, казват близкоизточни анализатори. \"Доналд Тръмп направи така, че със сигурност Израел ще бъде в постоянно състояние на война с арабските си съседи за много десетилетия напред\", казва Фауаз Джерджес, професор по международни отношения в \"Лъндън скул ъв икономикс\" и автор на книгата \"Изграждането на арабския свят\". \"Това, което направи Тръмп, е забиване на последния пирон в ковчега на мирния процес и арабско-израелското помирение. Това е фундаментална повратна точка. Вече не остана нищо за обсъждане\", добави той. ПРЕОФОРМЯНЕ НА БЛИЗКИЯ ИЗТОК Според мнозина анализатори ходът на Тръмп отчасти цели да засили шансовете му за преизбиране през 2020 г. и е отправен към многобройните християни евангелисти в САЩ. Мнозина от тях гласуваха за него през 2016 г. и за тях се застъпват в неговото правителство Помпейо, вицепрезидентът Майк Пенс и други. Представители на Белия дом казват, че решенията за Ерусалим и Голанските възвишения признават реалностите на място, които според тях трябва да станат основа за легитимни мирни преговори. Джейсън Грийнблат, близкоизточният пратеник на Тръмп, казва, че е немислимо Израел да позволи \"Голан да бъде контролиран от Сирия или от някой от непредвидимите актьори, опериращи в района, включително Иран\". ОБЪРКВАНЕ СРЕД АРАБИТЕ Съветници на Тръмп са изразили в частни разговори убеденост, че неговият ход за Ерусалим е предизвикал не толкова остра реакция из арабския свят, отколкото са предвещавали експертите, казва запознат източник, пожелал анонимност. В частност според тях не са били блокирани задкулисните контакти в сферата на сигурността между Израел и съюзниците на САЩ от Персийския залив заради общия им враг Иран. Съветниците са препоръчали на Тръмп да признае суверенитета на Израел върху Голанските възвишения, тъй като Вашингтон отново ще устои на бурята, казва същият източник. Подкрепата за това решение набираше сила в правителството на Тръмп през последната година, докато Израел изразяваше все по-голямо безпокойство от позициите на иранските сили и техните помагачи в Югозападна Сирия, разкри официален представител. По думите му президентският съветник по националната сигурност Джон Болтън, което е сред най-яростните противници на Иран в правителството, е имал важна роля в прокарването на обрата в политиката. Но скептици казват, че решението за Голан ще даде на Иран и на местния му съюзник \"Хизбула\" оправдание за нови атаки срещу Израел и ще създаде пречки за антииранските арабски лидери, за които се е смятало, че ще приемат хода на САЩ. Правителството на Тръмп определи Иран за своя главна мишена в Близкия изток. То се оттегли от споразумението, което САЩ и други световни сили подписаха през 2015 г. с Техеран за ограничаване на иранската ядрена програма. ПРЕДСТОИ ОЩЕ След решенията за Ерусалим и Голанските възвишения Иран и \"Хизбула\" може да се почувстват по-способни да се представят като единствените твърди привърженици на палестинската кауза. Те могат да бъдат от полза и за сирийския президент Башар ал Асад, като му помогнат да представя Израел и САЩ като врагове. \"Това ще придаде още сила на оста на съпротива Иран-\"Хизбула\"-Асад срещу Израел и САЩ\", казва Галип Далай, гост-преподавател в Оксфордския университет и преподавател в Центъра \"Брукингс Доха\". \"На тази ос току-що бе предоставена голяма символична победа и това ще им даде голямо предимство\", добавя той. По думите му арабските лидери няма да могат да подкрепят публично решенията на Тръмп за Ерусалим и Голанските възвишения, защото това ще заплаши тяхната популярност, която в някои случаи вече е ниска. \"От арабска гледна точка това ги прави по-колебливи в подкрепата, защото политическото пространство, необходимо им за маневри, се е разрушило\", казва Денис Рос, ветеран от близкоизточни преговори. Според него \"всеки ход на това правителство поставя арабските държави в отбрана\". Рос твърди също, че американското признаване на суверенитета на Израел над Голанските възвишения може да насърчи израелската крайна десница да засили натиска си за анексиране на селища на окупирания Западен бряг. \"Опасявам се, че десницата в Израел може да каже: \"Те признаха това и е въпрос на време да можем да анексираме целия или част от Западния бряг\",\" казва той и заключава: \"Това би било край на решението с две държави\". (От БТА)", "date": "2019.03.26", "title": "Решението на Тръмп за Голан помага на Нетаняху, но носи рискове за Израел в дългосрочен план"}
{"url": "https://www.24chasa.bg/novini/article/7366297", "text": "В Бургаско е регистриран нов случай на морбили. Това сочи бюлетинът на Регионалната здравна инспекция /РЗИ/ в морския град. Оттам поясниха, че става въпрос за момиченце, което няма и годинка, пристигнало от Украйна в Несебър в инкубационен период на заболяването. У нас са се появили и клиничните признаци на болестта. Детето е настанено в инфекциозното отделение в Бургас. С него случаите в региона стават два. Първият бе на жена, която е на 47 години.", "date": "2019.03.26", "title": "В Бургаско е регистриран втори случай на морбили"}
{"url": "https://www.24chasa.bg/novini/article/7365751", "text": "Разпространител на порнофайлове с непълнолетни получи наказание 1 година пробация, 100 часа безвъзмезден труд и 200 лева глоба след одобрено от съда споразумение с Районната прокуратура в Генерал Тошево - съобщават от Алелативната прокуратура -Варна 25-годишният Пламен Д. ще търпи наказание 12 месеца задължителна регистрация по настоящ адрес, задължителни периодични срещи и подписване пред пробационен служител. С одобреното от съда споразумение, което подсъдимият сключи с Районната прокуратура в Генерал Тошево за разпространение и държане на порнографски материали с участието на лица, ненавършили 18 години, на младия мъж е наложена и пробационна мярка 100 часа безвъзмезден труд в полза на обществото и глоба в размер на 200 лева. Пламен Д. успял да разпространи до множество потребители в Интернет 97 файла с порнографско съдържание, за създаването на които били използвани лица, ненавършили 18 години. Това станало на 30 декември 2016 г. Освен за разпространение, мъжът е уличен и да държи 665 фото- и видеофайла със същото съдържание, които били открити на личния му компютър. Споразумението е със сила на присъда и не подлежи на обжалване.", "date": "2019.03.26", "title": "1 година пробация за порно файлове с непълнолетни в Генерал Тошево"}
{"url": "https://www.24chasa.bg/novini/article/7365767", "text": "Майката на Евгения Банева - Мария Генчева, е била обрана снощи в София, научи \"24 часа\". Тя се е прибирала от пътуване в чужбина, когато пред вратата на дома й била атакувана в гръб. Бандитът задигнал от жената 9600 евро. Заради шока от нападението Мария не могла да даде добро описание на грабителя. Столичната полиция вече разследва случая.                                                                                                                                                                                                                                                                                                                       ", "date": "2019.03.26", "title": "Атакуваха в гръб майката на Евгения Банева,   взеха й 9600 евро"}
{"url": "https://www.24chasa.bg/novini/article/7365608", "text": "\"България има едно огромно богатство и това са нейните деца. За нас е важно да има такива победители, да носят славата на България по цял свят. Ходете и учате, търсете, трупайте знания, грабете с пълни шепи това, което светът ви дава, но елате в България да се реализирате.\" Това каза председателят на Народното събрание Цвета Караянчева, която отличи учениците от Математическата гимназия във Варна, които спечелиха призови места в най-престижния конкурс на НАСА и Националното космическо общество на САЩ за проектиране на космически колонии. Караянчева отправи специални поздравления към ръководителите на учениците - доц. Веселка Радева и учителката по физика и астрономия Силвия Захариева, на които връчи почетни плакети на Народното събрание. \"За правителството образованието е ключов приоритет и това е вярното решение. Затова е от голямо значение и повишаването на доходите на учителите в страната, които са били всеотдайни винаги, дори и в години, когато не им е обръщано нужното внимание\", допълни Караянчева. Учениците от варненската математическа гимназия, която за поредна година печелят конкурса на НАСА, бяха поздравени и от кмета на морската столица, който допълни, че община Варна ще даде 5 000 лв., за да могат децата да участват в Конференцията на НАСА за Международно космическо развитие през юни в Арлингтън, САЩ. Там варненските ученици ще представят свой проект за космически колайдер.", "date": "2019.03.26", "title": "Цвета Караянчева призова младежите да се реализират в България"}
{"url": "https://www.24chasa.bg/novini/article/7365784", "text": "Президентът на Сърбия и лидер на Сръбската прогресивна партия Александър Вучич заяви снощи, че от председателството на партията е получил единодушна подкрепа да няма никакви разговори с, както се изрази, \"фашиста Бошко Обрадович и неговите помагачи-магнати Драган Джилас и Вук Йеремич\", но е получил подкрепа да разговаря с коалиционните партньори за датата на парламентарните избори, съобщи Танюг, цитиран от БТА. Обрадович, Джилас и Йеремич са лидери на опозиционния Съюз за Сърбия, който оглави масовите улични граждански протести в страната. Опозиционният Съюз за Сърбия, в който влизат над 30 партии, започна улични протести през декември, обвинявайки Вучич и неговите съюзници в шуробаджанащина, корупция, насилие и задушаване на медийните свободи. Вучич отрича това. По-рано този месец протестиращи щурмуваха сградата на държавната телевизия РТС, а един ден по-късно блокираха сградата на президентството в центъра на Белград. 18 протестиращи бяха задържани, отбелязва Ройтерс. ТАСС предаде, че опозицията в Сърбия е публикувала програма, която се нарича \"Споразумение с народа\", според която тя възнамерява да се бори за свобода на медиите, да бойкотира възможни парламентарни избори и да се откаже от участие в работата на парламента и съветите на всички нива - от Народната скупщина до общинските съвети. Агенцията цитира сръбския вестник \"Ало\", който твърди, че на 23 юни в Сърбия може да бъдат свикани парламентарни избори. Последните парламентарни избори в Сърбия, кандидатка за членство в ЕС, бяха проведени през 2016 година. Коалицията, водена от Сръбската прогресивна партия, има мнозинство от 160 депутати в 250 местния сръбски парламент, отбелязва Ройтерс. Според социологически проучвания, проведени неотдавна, Вучич може да си осигури около 44 процента от подкрепата на електората, докато опозицията е далеч зад него с около 12 процента.", "date": "2019.03.26", "title": "Вучич за опозицията: Няма да разговарям с фашиста и магнатите"}
{"url": "https://www.24chasa.bg/novini/article/7365781", "text": "На 1 април \"Шел\" пуска проучвателната сонда за търсене на нефт и газ в блок \"Хан Кубрат\" (бивш \"Силистар\") в дълбоко Черно море, на 80 км от българския бряг. Това съобщиха на пресконференция от компанията. Шансът при подобни неизследвани дълбоководни проучвания да се открият въглеводороди е едно към пет, каза Александър Кейс, ръководител на проекта за проучвателни дейности в България на \"Шел\". Преди три години \"Шел\" получи разрешение от правителството за търсене и произване на нефт и газ, ангажиментът на компанията беше да извърши 3D сеизмични проучвания. Заради обнадеждаващи геоложки данни тя пристъпва и към сондиране, което не и е задължение. Търсенето ще е на дълбочина 1300 м под морското равнище, а сондата ще влезе на 2500 км дълбочина, методът е управлявано сондиране чрез налягане, а не фракинг. Сондирането ще е три месеца, анализирането на данните ще продължи до година. Ако то е успешно, ще трябва да се направи оценка и нови  сондажи. Периодът от откриването до търговски добив е от 6 до 10 г., заяви Кейс. Подобни залежи, ако бъдат открити, предполагат добив към 75 000 барела за между 20 и 30 г., заявиха експертите на \"Шел\".  Преди да пристъпи към сондиране, \"Шел\" прие за партньори австралийската компания \"Уудсайд енерджи\" и испанската \"Репсол\", която е работила в блок \"Хан Аспарух\" в северната част на дълбоко Черно море. Цената на един подобен сондаж е между 50 и 150 млн. долара, казаха от компанията.", "date": "2019.03.26", "title": "На 1 април \"Шел\" пуска сонда за търсене на нефт и газ в блок \"Хан Кубрат\""}
{"url": "https://www.24chasa.bg/novini/article/7365778", "text": "Гъби растат на повърхността на Марс, за която се предполагаше че няма никакъв живот. Това разкриват снимки от планетата, направени от апарата \"Opportunity\", пише британският \"Ескспрес\".  Предстои НАСА да потвръди или опровергае откритията на учените. В изследването са 15 снимки, които се използват като доказателство за наличието на водорасли, лишеи и „марсиански гъби“. Фотографските доказателства за такива форми на живот вероятно ще революционизират нашето разбиране за Марс и живота извън Земята, ако данните бъдат потвърдени. Д-р Реджина Дас от катедрата по микробиология в училището по природни науки, Индия, която е и един от авторите на изследването споделя: „Няма никакви геоложки или други сили на Земята, които могат да произвеждат седиментни структури, имащи формите на гъби и приличащи на спори на заобикалящата повърхност\". \"Всъщност, петнадесет екземпляра са били заснети от NASA, израснали от земята само за три дни\", допълва тя, цитирана от fakti.bg. Не е известно как са се появили подобни форми на живот на Марс, но е възможно условията там да са по-подходящи за култивиране на живот под повърхността, отколкото на нея. Твърденията са публикувани в Journal of Astrobiology and Space Science Reviews. Изследването вероятно ще бъде подложено на интензивна проверка от страна на членовете на научната общност. Редакторите на списанието казват, че шест независими учени и осем старши редактори са били наети да проведат изследването. Някои научни представители от своя страна очаквано са отхвърлили резултатите. Други учени предлагат алтернативно обяснение и казват, че това което е видимо на снимките е форма на железен оксид. Изданието подчертава, че все още няма необорими доказателства за живот на Марс и не могат да бъдат изключени някои различни обяснения за запечатаното на фотографиите.", "date": "2019.03.26", "title": "Учени откриха марсиански гъби"}
{"url": "https://www.24chasa.bg/novini/article/7365752", "text": "През юни, 2016 г., почти 2 г. след смъртта на бившия инженер от Нефтохим Димитър Миразчиев, дъщеря му Ваня го обявява за издирване. Младата жена се усъмнила, след като на няколко пъти безуспешно се опитвала да разбере от майка си - подсъдимата Веселина Гинева, къде точно се намира баща й. Това разказа в Бургаския окръжен съд днес Ваня Миразчиева, с чийто разпит започна същинският процес срещу бившата начална учителка, станала известна с прозвището Черната вдовица заради ужасяващите престъпления, в които е обвинена. Тя ще отговаря пред съда за противозаконно лишаване от свобода / държала Димитър заключен в стая със заковани прозорци/, за убийство и измама. \"Повдигнатото обвинение в убийство е извършено спрямо лице в безпомощно състояние, по особено мъчителен начин, с користна цел и предумишлено\", заяви наблюдаващият прокурор Ангел Георгиев. Още от есента на 2014 г. Веселина твърдяла пред дъщеря си, че Димитър е настанен в дом за възрастни в Карнобат. Успяла лесно да поддържа заблуждение у Ваня, тъй като по онова време тя била стюардеса, пътувала в чужбина, а за известно време дори работела в Саудитска Арабия. Едва след задържането на Гинева през август, 2016 г., става ясно, че Димитър Миразчиев е издъхнал още  на 2 август, 2014 г. И че измършавялото му от недохранване тяло е натъпкано от Веселина в контейнер на колелца, с който тя изминава близо 2 км. в нощта срещу 3-ти август, преди да го захвърли край жп прелез в Морската градина, близо до Колежа по туризъм. От смъртта на Миразчиев до ареста на Черната вдовица тя 28 пъти тегли пенсията му, която надхвърля 900 лв. За година и половина Гинева ощетява НОИ с над 20 000 лв., поддържайки в заблуда институцията, че бившият й съпруг е жив. Тя се сдобила с пълномощно, подписано от Димитър през 2013 г, когато изявила желание да го гледа в апартамента си в к-с \"Лазур\". Въпреки тежките обвинения, повдигнати на Гинева, дъщеря й Ваня Миразчиева се опита по всякакъв начин да защити майка си. По своя воля тя бе разпитана в съда, но запитана дали Веселина е споделила с нея, че Димитър е в дом, първоначално отказа да отговори, за да не навреди на подсъдимата. В крайна сметка обаче Ваня Миразчиева потвърди, че близо 2 г. Веселина Гинева твърдяла, че баща й е добре, настанен в дом за възрастни хора в Карнобат. Дълго Веселина не казвала името на дома, а Ваня се опитала сама да открие баща си, като се обаждала по телефона на няколко места в Карнобат. В един от домовете през лятото на 2016 г. й казали, че полицията също разпитва за човек с такова име, но той никога не е бил при тях. Едва тогава Ваня отишла в полицията. Пред съда днес тя разказа, че видяла баща си за последно през пролетта на 2014 г. Той вече бил преместен в жилището на майка й в к-с \"Лазур\", където според държавното обвинение е бил уморен от глад и неоказване на адекватна медицинска помощ. Година по-рано - по Великден, 2013 г.,  Ваня заварила баща си в окаяно състояние в жилището му в к-с \"Славейков\". \"В апартамента миришеше на урина и изпражнения. Баща ми беше на легло, не можеше да става. По главата му имаше хлебарки. Хигиената в жилището беше занемарена. Баща ми каза, че за него се грижи Костадин Боев, той имал ключ от жилището, аз нямах. Поговорихме, имаше ситни рани по главата - бил паднал пред стълбището. Баща ми ме молеше да му купя бира. При предното ни виждане през 2011 г. ми се стори, че злоупотребява с алкохола. На следващия ден отидох пак при него. Тогава  ми сподели, че Боев го чакал да умре, не се грижел за него, а му харчил пенсията - имал пълномощно за нея. Реших, а и майка ми беше съгласна, да преместим баща ми при нея в к-с \"Лазур\", разказа Ваня Миразчиева. Разпитът на 39-годишната жена продължи близо 2 часа. Дъщерята свидетелства, че майка й се е грижела добре за Димитър, сменяла му сама превръзките на голяма открита рана на гърба, получена от залежаването в к-с \"Славейков\", а баща й бил доволен. При последната им среща през пролетта на 2014 г. й направило впечатление, че паметта на Димитър сякаш се губела, говорил за умрели роднини като за живи хора. \"Пак искаше алкохол, погледът му шареше. Бях забранила на майка ми да му купува\", каза Ваня. Заради несъответствие между показанията й, дадени в хода на досъдебното производство и днес, в съда по искане на прокуратурата бяха прочетени показания на Ваня Миразчиева от 2017 г. В тях младата жена разказва как при едно от посещенията при баща й в к-с \"Лазур\" той се е опитал да напусне жилището, оплакал се, че не искал да живее с Веселина под един покрив. Според разследващи Димитър е бил държан като пленник от бившата си жена, с която се развел през 2005 г. Преди Черната вдовица да закове прозорците Димитър хвърлял бележки, в които молел за помощ и пишел, че е гладен. Силно разложеният труп на бившия инженер е открит през 2016 г. от работници по чистотата. Днес двама от тях бяха призовани в съда. Делото продължава и в момента, предвидено е показания да дадат общо седем свидетели, между които бивши колеги на жертвата.", "date": "2019.03.26", "title": "Дъщерята на уморения от Черната вдовица го обявила за издирване 2 г. след смъртта му"}
{"url": "https://www.24chasa.bg/novini/article/7365814", "text": "Целта на прокуратурата по делото КТБ е обществото да разбере кой източи 7 млрд. лв. от банката и къде отидоха тези пари. Това коментира зам.-главният прокурор Иван Гешев и допълни, че ако основният свидетел по процеса Бисер Лазов потвърди показанията си пре  разследващите ще стане ясно как точно е фалирала банката, предаде БТА. Лазов е бил дясната ръка на Василев и предстои да чуем и за \"политическите трепети\" на банкера, заяви Гешев. Той беше категоричен, че ако Лазов потвърди показанията си от тях ще се чуят още имена на публични личности  Иван Гешев заяви, че нямало как Бисер Лазов да бъде подсъдим, защото той не е бил част от хората, които са отпускали кредити в КТБ.", "date": "2019.03.26", "title": "Иван Гешев: От показанията на Лазов ще се разбере как е фалирала КТБ"}
{"url": "https://www.24chasa.bg/novini/article/7365820", "text": "17-годишен е задържан в Първо РУ за грабеж, съобщиха от полицията. Действията по разследването започнали през януари, когато бащата на 14-годишно момче съобщил в полицията, че в ж.к. \"Христо Смирненски\", в автобус на градския транспорт непознат е заплашил сина му с отвертка и му отнел дребна сума пари. При предприетите оперативно-издирвателни действия служители на Първо РУ, съвместно с техни колеги от сектор \"Грабежи\"- СДВР, установили и задържали нападателя - 17-годишен от столицата. След доклад на събраните материали в Софийска районна прокуратура, задържаният е привлечен като обвиняем по чл. 198 от НК. Наложена му е мярка за неотклонение \"надзор на инспектор от Детска педагогическа стая\".", "date": "2019.03.26", "title": "17-годишен столичанин плаши дете с отвертка и го обра в градския транспорт"}
{"url": "https://www.24chasa.bg/novini/article/7365815", "text": "Апелативният спецсъд отказа да освободи от ареста бизнесмена Миню Стайков, както преди седмица това стори първоинстанционният съд срещу 500 хил. лева гаранция. Апелативните съдии посочиха, че срещу Стайков има данни, че е извършил и трите престъпления, за които е обвинен - че е лидер на престъпна група за данъчни престъпления и незаконно държане на цигари, присвояване на 925 хил. лв. на неследващ се данъчен кредит и укрити данъци за 79 хил. лева.  Според съда, ако той излезе на свобода, може да извърши престъпление. Причината - повечето от разпитаните свидетели са негови подчинени във фирмите, които той управлява. Магистратите увериха, че тежестта на обвиненията не може да бъде смекчена заради здравословното състояние на бизнесмена.  По делото има данни, че Стайков страда от мозъчно-съдова болест. Заради това съдът разпореди на директора на затворническата болница в София Стайков да бъде преместен в отделението по неврохирургия на МВР болница. Магистратите посочиха още, че престъпленията, за които бизнесменът е обвинен, са за дълъг период - 9 години. Освен това бандата се е състояла от 7 души, които са действали в условията на конспиративност и системност, подчерта съдия Даниела Костова, която е докладчик по делото. Заедно със Стайков зад решетките остава и синът на кмета на Карнобат Иван Димитров. Мъжът е обвинен като член на престъпната група на бизнесмена и за държане на 506 000 кутии цигари без бандерол в бивша мандра край Карнобат.", "date": "2019.03.26", "title": "Миню Стайков остава в ареста, съдът не го пусна срещу 500 хил. лв."}
{"url": "https://www.24chasa.bg/novini/article/7365842", "text": "Националната агенция за приходите прави анализ на сделките на фирма „Артекс“, при които представители на властта са придобили имоти под пазарната цена, съобщиха за „ “ от приходната агенция. Оттам не могат да разкриват подробности около случая преди края на проверките. От агенцията категорично отрекоха информацията, че са опростени просрочени задължения от 20 милиона лева на фирмата, натрупани от неплатени данъци и осигуровки.", "date": "2019.03.26", "title": "НАП прави анализ на сделките на „Артекс“"}
{"url": "https://www.24chasa.bg/novini/article/7365827", "text": "Разговори за позицията министър на правосъдието с мен до момента не са провеждани. Това заяви шефът на правната комисия Данаил Кирилов от ГЕРБ, преди извънредното заседание на комисията за промените в Изборния кодекс. Това е изключително правомощие на премиера. Ако има нещо в тази връзка, ще разберете своевременно за това, допълни Кирилов. Към настоящия момент не е имало събиране на Изпълнителната комисия на ГЕРБ. Такава ще се състои в четвъртък или след този момент, обясни той. Запитан как ГЕРБ ще осигурява кворум без Цветан Цветанов, Кирилов бе лаконичен: Имаме кворум.", "date": "2019.03.26", "title": "Данаил Кирилов: С мен за правосъден министър не е разговаряно до момента"}
{"url": "https://www.24chasa.bg/novini/article/7365836", "text": "При специализирана акция на горските и полицията, проведена днес сутринта, от домовете на двама мъже в град Шипка и село Шейново в община Казанлък са иззети общо 18 ловни трофеи - глави на сръндаци и благородни елени, както и множество паднали еленови рога. Тъй като техните собственици не са ловци, горските подозират, че трофеите са придобити чрез бракониерство, но разследването тепърва ще изяснява техния произход. Това съобщи днес на пресконференция, посветена на започващата традиционна Седмица на гората, директорът на РДГ в Стара Загора Петър Заяков. Петър Заяков съобщи още, че през миналата годината на територията на дирекцията горските власти са конфискували от бракониери, най-вече на дървесина, 14 моторни превозни средства, 33 коня, 69 каруци и 27 моторни триона. Иззетите вещи и животни веднага се продават на търг, като там цената на един кон варира между 300 и 600 лева. От тези търгове, на които са продадени и около 700 куб. метра незаконно придобита дървесина, са получени приходи за над 60 хиляди лева. За РДГ тази практика се оказва далеч по-печеливша, защото в същото време тук за различни нарушения са влезли в сила наказателни постановления за над 68 хиляди лева, от които събираемостта е едва 17 процента.", "date": "2019.03.26", "title": "Ловни трофеи иззети от 2-ма в Казанлъшко, горските подозират бракониерство"}
{"url": "https://www.24chasa.bg/novini/article/7365853", "text": "След тежко боледуване ни напусна големият плевенски творец Константин Симеонов - Костика. Той остава завинаги в историята на Плевен като автор на паметника на друг именит плевенчанин –Емил Димитров, предава  . Константин Симеонов или както всички го наричат – Костика, е автор на изящна пластика, на живописни платна, участвал е в много изложби по света, негови творби са притежание на известни галерии и ценители на изкуството. Точно преди година Костика сътвори паметника на Емил Димитров, средствата за него са събрани от плевенчани. В деня на откриването Костика каза: „Заедно пяхме „Моя страна, моя България“… Щастлив съм, виждам усмивките на хората. Празник, празник на душата в името на Емил, той ни прави щастливи“. Всичко, което сътвори Костика, го правеше с много любов. Заедно със съпругата си Убавка Тончев подариха скулптурна композиция от три жабки, станала любимо място на малки и големи плевенчани.", "date": "2019.03.26", "title": "Почина Константин Симеонов-Костика, изваял паметника на Емил Димитров"}
{"url": "https://www.24chasa.bg/novini/article/7365824", "text": "България и Египет са в близост до регион, обхванат от продължителна криза, и са естествени съюзници в усилията си за укрепване на стабилността в Близкия Изток и в борбата с организираната престъпност, нелегалната миграция, радикализацията и тероризма. Това беше позицията, около която се обединиха президентите Румен Радев и Абдел Фатах ас-Сиси, които проведоха среща днес в Кайро, съобщиха от прессекретариата на държавния глава. Българският държавен глава е на официално посещение в Арабска република Египет по покана на своя колега Абдел Фатах ас-Сиси. Като една от най-близките държави от ЕС до Египет, България ще продължи да работи гласът на страните от региона и на Египет да бъде чут по-силно в Европа, защото от ситуацията в Близкия изток и Северна Африка зависи стабилността и сигурността на самия Европейски съюз, подчерта Румен Радев. Българският президент оцени високо приноса на Египет за разширяване на диалога между страните от Африканския съюз и Лигата на арабските държави с Европейския съюз, включително и за справяне с общите предизвикателства. „Противодействието на тероризма, на трафика на хора и нелегалната миграция не са по силите на която и да е държава и изискват обединените усилия на всички засегнати страни“, подчерта Румен Радев. Абдел Фатах ас-Сиси заяви, че Египет ще продължи да предотвратява трафика на хора и добави, че през последните месеци ефективно са били пресечени всички нелегални миграционни потоци към Европа от територията на страната. На срещата беше изразен взаимен интерес към задълбочаване на двустранното сътрудничеството в отбраната, сигурността и в областта на военното обучение. Отбелязано беше традиционно доброто партньорство на предприятията със специализирана продукция. Двустранният стокооборот между България и Египет, който достига 1 млрд. щатски долара годишно, е отлична основа за преминаване към нов етап в отношенията между двете страни – не само търговски обмен, а и засилено инвестиционно сътрудничество между бизнеса, създаването на смесени предприятия и съвместен износ на трети пазари. Като особено перспективни сфери бяха определени информационните технологии, производството на автомобилни части и компоненти, на домакински уреди и на мебели. На срещата беше обсъдено по-активното взаимодействие в рамките на смесената комисия за сътрудничество, както и създаването на Българо-египетски бизнес съвет, който да подкрепя деловите среди за реализацията на проекти от общ интерес. Румен Радев открои провеждащия се днес в Кайро Египетско-български бизнес форум с участието на над 30 български компании от отбранителната индустрия, земеделието и производството на храни, машиностроенето, високотехнологични компании и в сферата на туризма с представители на много техни партньори от Египет, като реална стъпка в развитието на двустранните отношения. По-активното партньорство в областта на въздушния и на морския транспорт също е инвестиция в разширяването на връзките между бизнеса и за насърчаването на културния обмен и туризма, посочи още българският президент. „Специално в сферата на туризма и България, и Египет има много какво да предложат, но и много какво да научат един от друг“, заяви Румен Радев и покани Абдел Фатах ас-Сиси да посети страната ни за подписването на двустранните документи, с които се създават нови възможности за сътрудничеството между България и Египет. Стратегическото разположение на България и стремежът на страната ни да диверсифицира маршрутите за доставка на енергийни ресурси и за пренос на природен газ към Балканите и Европа, също беше сред акцентите на разговорите. Румен Радев отбеляза интереса на България към този процес да бъдат приобщени и потенциалните партньори от Средиземно море, включително Египет. В президентския дворец „Иттихадия“ в Кайро българският държавен глава и съпругата му Десислава Радева бяха посрещнати с официална церемония от египетския президент Абдел Фатах ас-Сиси и съпругата му Интисар ас Сиси. В Кайро президентът Румен Радев проведе срещи и с министър-председателя на Египет Мостафа Камал Мадбули и с председателя на парламента д-р Али Абдел Аал-Сайед Ахмед.", "date": "2019.03.26", "title": "Радев: С Египет сме естествени съюзници в борбата срещу тероризма"}
{"url": "https://www.24chasa.bg/novini/article/7365878", "text": "Искаме да разровим всичко докрай, за да установим кои лица са пазарували от фирма \"Артекс\" и на какви цени. Това заяви председателят на КПКОНПИ Пламен Георгиев преди заседанието на правната комисия в парламента. Извършват се проверки по две линии - от една страна прокуратурата ни възложи, от друга страна ние проверяваме за конфликт на интереси, обясни той. Проверките са по 4-те случая - зам.-министърката на спорта Ваня Колева, Цветан Цветанов, Цецка Цачева, Вежди Рашидов. И зам.-министърът на енергетиката Красимир Първанов, както и всеки един, който е купил жилище от тази фирма, и то на цени, отличаващи се от пазарните, ще бъде проверен, заяви Георгиев. Идеята не е да претупаме нещата, ние изискваме всички документи, свързани с покупко-продажбата на жилища от фирма \"Артекс\" за 3-4 г. назад, ще анализираме дали има и други лица, които също са купували от тази фирма. Ще се направи всеобхватна проверка, като се изискват всички разрешителни, издавани на тази фирма за години назад, включително за небостъргача, както и законопроектите, които са внесени и биха я облагодетелствали, обясни още Георгиев. Той обясни, че имат срокове, от прокуратурата им дали 20 дни, но щяло да се наложи да бъде удължен срокът, за да не се претупат нещата. Огромен обем от работа е, искаме всичко да се разрови от игла до конец, за да няма съмнения, че не сме проверили всичко. Очевидно около тази фирма има съмнителни сигнали, дали ще се докажат, ще кажа като приключим. Но явно има нещо притеснително, коментира шефът на КПКОНПИ. И обясни, че дори да не е председател на комисията, би му било интересно да разбере има ли връзка на някакви компании с лобистки интереси и да стигне до дъното на нещата. Същевременно комисията ще проверява за конфликт на интереси. Георгиев обмисля след около месец да даде пресконференция, нямал намерение да крие нищо, всичко ще се върши максимално прозрачно. Но очевидно атаките започнаха, те са силни, защото комисията работи и това явно не е удобно на някого, обясни той. Но ще продължим работата си и то прозрачно, зарече се той. Според него атаките са от засегнати лица. Има над 3 милиарда причини - за над тази сума имаме запорирано имущество, отделно има задържани в акции. Явно това не е удобно на някого, обясни Георгиев. Абсолютно невярно е, че съм придобил жилище в \"Изток\". Никога не съм имал, не мога и да си позволя, защото имам дългосрочен кредит за това, което съм закупил, каза още Георгиев. Явно целят разширяване на скандала и с оглед предстоящите избори, явно политическата обстановка е сложна. Но мен това не ме вълнува, искаме да си свършим работата максимално прозрачно, допълни той. Не се ангажира обаче, че изборите са причината и за атаките срещу политиците, щял да проверява.", "date": "2019.03.26", "title": "Пламен Георгиев: Ще разровим всичко за \"Артекс\" от игла до конец"}
{"url": "https://www.24chasa.bg/novini/article/7365513", "text": "Пътят Хасково - Кърджали бе блокиран от протестиращи в центъра на село Конуш, община Хасково. Затварянето на републиканската артерия I - 5 от близо 50 души продължи 12 минути, а повод за крайната мярка бе недоволството на жителите на селото от състоянието на инфраструктурата, предаде БТА. \"Живеем в 17 век. От 50 години няма положена и кръпка асфалт, макар да живеем на 10 километра от областния център Хасково. Няма канализация, няма питейна вода. Настояваме властта спешно да се намеси\", призова Станимир Василев, един от организаторите на протеста. Той започна без охрана от органите на реда въпреки уверенията на протестиращите, че надлежно са уведомили властите за подготвените действия. Пътуващите по републиканския път използваха вътрешните улици на селото, за да избегнат чакането, докато митингуващите пресичаха пешеходната пътека \"зебра\" в двете посоки. Това бе втора поредна проява на несъгласие на жителите на селото. Недоволните обещаха, че протестите им и затварянето на пътя ще бъдат организирани занапред всеки месец. През летния сезон, когато шосето е натоварено с трафика и на румънци към Беломорието, блокадите щели да бъдат всяка седмица до изпълнението на исканията.", "date": "2019.03.26", "title": "Протест блокира пътя Хасково - Кърджали"}
{"url": "https://www.24chasa.bg/novini/article/7365518", "text": "НАСА отмени  предадоха световните информационни агенции, цитирани от БТА. Причината е, че срокът не е достатъчен да бъдат подготвени два скафандъра с подходящ размер. На 29 март Макклейн вероятно ще бъде заместена от своя колега Ник Хейг. Представители на НАСА обявиха в началото на месеца, че в открит космос ще излязат астронавтките Ан Макклейн и Кристина Кох, за да монтират нови акумулатори. Предполагаше се, че от Земята акцията ще бъде ръководена също само от жени. Изменението се наложи от факта, че след първото си излизане в космоса на 22 март Макклейн установи, че се чувства по-добре със скафандър със среден размер. Но до 29 март е възможно да се подготви само един такъв скафандър, който ще ползва Кох. На 22 март Макклейн и Хейг успешно излязоха от МКС в открития космос и обновиха част от енергетичното оборудване на станцията. Те монтираха три блока адаптери и включиха към тях нови по-мощни литиево-йонни акумулатори, които се зареждат от една от слънчевите батерии на МКС. При замяната на акумулаторите беше спряна една от линиите на енергозахранването на МКС, но това не повлия на сигурността на станцията, поради наличието на резервна енергийна система. Откакто съществува МКС (1998 г.), в открития космос са правени 214 излизания. Те обаче са осъществявани само от мъже или екип от мъж и жена.", "date": "2019.03.26", "title": "НАСА отмени историческата женска мисия в космоса, няма подходящи скафандри"}
{"url": "https://www.24chasa.bg/novini/article/7362820", "text": "Изпитанията на съдбата за Ангел Бончев вече 11 г. нямат край. След като Наглите го отвлякоха и държаха 50 дни в плен, в деня на освобождаването му похитиха жена му, а 4 г. по-късно тя почина от рак, Бончев понесе още един удар. Първородният му син Бончо се изправи като частен обвинител срещу него и поиска баща му да бъде осъден за закана за убийство с пистолет. Делото в Софийския районен съд започна на 12 декември 2018 г. и приключи през март, когато Бончев бе обявен за невинен. Изненадващо при оправдателната присъда натежа думата на 2-ма съдебни заседатели, които не са юристи, но са призвани да въздават справедливост въз основа на своя опит и мъдрост. Ангел Бончев, който в неделя навърши 58 г., носи кръста си на самотен баща с 2-ма сина. На моменти в лице по-големият - Бончо, поразително прилича на татко си. Допреди няколко години двамата се разбирали, но сега дори не си говорят. “Опитах се да бъда добър родител, но казва с примирение Ангел Бончев. Бончо се ражда от първия брак на бизнесмена с Таня Модева. Двамата се залюбват на младини, но живеят заедно само няколко години. Запознават се покрай спорта. По-късно Бончев се жени за Камелия Аврамова, от която има син - Ангел - с 9 г. по-малък от Бончо. Преди отвличането семейството е добре финансово. Ангел Бончев е президент на ФК “Литекс”, два мандата по 4 г. е член на изпълкома на футболния съюз. Бончо израства при майка си. С времето се запалва по мотокроса и баща му не пести пари за скъпи мотори. Преди акцията на Наглите Ангел живее с втората си жена и сина им в столичния кв. “Дървеница”, а сега прекарва дните и нощите - в хидропарк “Казичене”. Там на 25 октомври 2017 г. се разиграва кратка семейна драма, но с дълги последствия. Базата е собственост на “Академика”, но Бончев я държи под наем. Има договор да я стопанисва 10 г. Хидропаркът е 19 дка, в него има 2 работни хангара, 4 бунгала, закрит ресторант с градина, водни ски, спортни уреди. През 2008 г. Бончев прехвърля част от задълженията по стопанисването на базата на синовете си, тъй като е ангажиран с делото срещу бандата за отвличания на Наглите и най-вече с грижи по жена си Камелия, която изживява “ужаса от отвличането 2 пъти, преживявайки похищението на съпруга си и своето” (цитатът е от решение на съда). Камелия събира откуп от 397 000 евро, но при предаването на парите на 10 юли 2008 г. е отвлечена и държана в плен до 10 юли. В следващите години се поболява. С Ангел често Камелия претърпява 2 операции, но на 26 декември 2012 г. умира във ВМА на 52 г. Ангел Бончев изживява много тежко загубата ѝ, но пази болката за себе си. Хидропаркът остава единствената му работа. Въз основа на договор, подписан по-рано от Бончо, в базата е изграден развъдник за кучета, за който се грижат двама негови приятели - Димитър Русев и бившата му жена Диана. Близки на Бончев твърдят, че точно кучкарникът се е превърнал в ябълката на раздора в семейството, тъй като “имало предписание от общината развъдникът да бъде премахнат”. Други казват, че бил само повод за разрив, който тлеел от години. В съда се коментираха две версии. Според едната причина за конфликта между баща и син били приятели на Бончо, които баща му не одобрявал. Заради единия Бончо се оказал следствен за дрога. На първото заседание в районния съд той бе доведен с белезници, но на финала се яви сам, тъй като е бил пуснат от Софийския апелативен съд. Втората версия е, че напрежението се породило, след като семейството изпаднало в тежко финансово състояние след отвличанията на Ангел и жена му, и вече не можело да живеекакто преди. За кучкарника имало не една и две разправии. На 25 октомври 2017 г. Бончо и приятелите му отишли за пореден път в хидропарка да нахранят кучетата. Диана влязла и се запътила към склада, където била храната за животните. Ангел Бончев я пресрещнал и ѝ казал: “Ти нямаш работа тук”. Диана твърди, че я обидил като я нарекъл “коза тъпа”. “За тази жена не искам да говоря. Тя често псуваше, казвала е, че съм убил жена си, че съм пияница”, обяснява в съда Бончев. Големият му син дочул, че става разправия. Твърди, че се е намесил да защити Диана. Стигнало се до размяна на обиди. Син и баща застанали един срещу друг. Според Бончо баща му посегнал към него с дясната ръка, а той опитал да го изрита в бедрото, но Ангел се дръпнал 2-3 метра назад. “Бръкна във вътрешната част на якето. Извади пистолета, зареди го и го насочи към главата ми с думите: “Сега ще те гръмна като куче”. Бяхме лице в лице. Аз замръзнах на място. Бях втрещен и уплашен. Дойдоха сотаджиите. Той ги извика. Това продължи около 2 минути”, твърди Бончо. Един от служителите на СОТ 161 застанал между него и баща му, а другият - по-едрият, изтикал Бончо към бариерата. “Имаше реплики - боклук, упадък, подобни неща. По-младият опитваше да рита и удря. Затова го изблъсках навън”, казва Данчо Каймаканов при разпит на 29 януари. Ангел обяснил, че познати на Бончо са “нахлули в имота му”. Дошли и полицаи от Осмо районно. Питали Бончев дали има пистолет, той го извадил и го дал доброволно. Оръжието било без патрон в цевта. Един от полицаите по-късно казва: “Ходил съм 1-2 пъти по сигнали за скандали във връзка с кучетата - кой да ги храни, кой може да влиза в обекта, чия собственост е”. Ангел Бончев обяснява, че е защото те многократно били предупреждавани да не влизат без разрешение. “Аз живея тук. Те дойдоха при мен, а не аз при тях”, казва Бончев. При скандала синът му го нарекъл “нещастник” и “алкохолик”. “При всички случаи и аз съм отвърнал, но не съм насочвал пистолета. Той ( посегна да ме ритне и да ми го вземе, беше в горния джоб на якето. Аз го преместих до хълбока, предпазих го от вземане. Не съм заплашвал никого... Аз мога ли да си реша проблемите с неговата смърт?!”, казва бизнесменът. Съжалява, че камерите в хидропарка не са записали разправията, Бончо - също. Той дори подметна в съда, че може записващото устройство да е манипулирано в полицията, но доказателства за това няма. Твърди още, че след разправии в хидропарка е подавал жалби, но те потъвали в 8-о РУ. Димитър Русев и бившата му жена свидетелстват в полза на Бончо, но защитата пледира, че те са заинтересовани “Ангел Бончев да бъде злепоставен, за да може евентуално Бончо да се разпорежда с базата” в Казичене. “Трима души, които споделят една лъжа, по никакъв начин не я правят истина”, казва Борис Мутафчиев, един от адвокатите на Бончев. Според колегата му Николай Беров в част от показанията на свидетелите няма житейска логика. Димитър например казва, че бил при бариерата на 30-40 м от случилото се, но имал добра видимост. В същото време по делото се твърди, че “с едното око не вижда, а с другото - само 20 %”. Има противоречия в показанията на свидетелите колко време Бончев е държал пистолет - 1-2 или 5 минути. А също и разминавания между твърденията на Бончо за това как скандалът се е отразил на психиката му, впечатленията на полицаите и експертизата по делото. Бончо заявява в съда, че след свадата месеци наред вечер избягвал да излиза навън. Но полицай и експертка свитеделстват, че Адвокатката на Бончо - Детелина Попова, пледира Ангел Бончев да бъде осъден. Прокурорът също, но като се вземе предвид, че “е дал много за България, не е осъждан и не е искал да убие сина си”. Защитниците на бившия футболен бос - единият резервен, назначен от съда, настояват да бъде оправдан. “И ефективна присъда да му дадете, Ангел ще я понесе, защото е истински мъж. Но да пази господ от такива деца - неблагодарни”, казва емоционално в съда адвокат Беров. Заседанията са бурни и всички стоят прави, защото така е наредил съдът. Първото се проточва до 20,22 ч и на Бончев му прилошава. Един от адвокатите почти всеки път иска отвод на съдията, но следва отказ с аргумента, че председателят на състава не може да се счита за “предупреден и заинтересован”. На финала 2-ма заседатели - Георги Касапов и Николай Панайотов, оправдават Бончев, а съдия Красимира Проданова подписва решението с особено мнение. “Имал съм много тежки моменти в живота си но това, което ми се случи сега, няма коментар. И 5 отвличания са малко”, каза на излизане от съда Ангел Бончев. Той има 4-годишно внуче от Бончо, което за щастие не разбира какво правят големите. Ангел Бончев избягва да говори пред хората за отвличането и Наглите, въпреки че синът му Бончо го упрекна в съда, че все разправял за похитителите и за това как са му рязали пръстите. С облекчение казва, че вече не го разпитват за преживяното в плен, както преди. В съда той постоянно държеше ръцете си зад гърба, прикривайки инстинктивно липсата на фаланга на малкия пръст. За отвличането на Бончев и жена му и на още 10 жертви 4-ма от Наглите бяха осъдени окончателно на 1 юли 2014 г. Трима - Поли Културиста, Данчо Релето и Йожи, получиха по 18 г. затвор, а Любо Гребеца - 10 г. Има безспорни доказателства за участието на още 2-ма, но те не са сред живите. Единият е убит от Наглите, а трупът му е открит в Плана планина през декември 2009 г. Другият е застрелян през март 2012 г., но убийците му са неизвестни. Ангел Бончев се прибира със семейството си от кръчма в Казичене, където с приятели са гледали финала на Шампионската лига. Шофира жена му Камелия, но до блока им в кв. “Дървеница” няма къде да паркира. “Качвайте се горе”, аз ще паркирам, казва Ангел на съпругата си и сина им. След малко тръгва към входа. Тъкмо стъпва на улицата, когато от лявата му страна светват фарове, а пред него спира микробус с надпис “Полиция”. От предната дясна врата изскача мъж с маска, пистолет и прожектор, насочен в лицето на Бончев. Нарежда: “Не мърдай, полиция!” Бончев спира и инстинктивно вдига ръце Двама мъже в полицейски дрехи хващат ръцете му, извиват ги на гърба му и го набутват в буса през страничната врата. “Сложиха ме да легна по корем. Един от похитителите седна на гърба ми, по точно на таза и ми закопча ръцете с белезници на гърба. Опитах да кажа: “Момчета, какво става? Има грешка...” Но ми сложиха качулка на главата. Тогава разбрах, че тези хора нямат нищо общо с полицията. Бяха 4-ма”, разказва Ангел Бончев при разпити. Той е давал показания няколко пъти и в полицията, и в съда по делото “Наглите”. Микробусът тръгва към с. Железница. Поне така му се струва на Бончев заради някои специфики на пътната настилка, усещането, че колата се изкачва и завоите. По време на пътуването се чува радиостанция и някаква музика. От учестеното дишане на Бончев качулката залепва на лицето му и почва да го задушава. След 20-ина минути бусът спира. Местят пленника във втора кола, вероятно джип, но този път го слагат в багажника “полуседнал”. Джипът кара по нанадолнище 7-8 минути и спира. По-късно Бончев разказва: “Стъпих на нещо като площадка от загладен бетон. Бях бос, свалиха ми обувките. Усещах, че въздухът е свеж, като че ли съм в планина. Мъжете ме принудиха да спра и единият мина пред мен. По промяната на въздуха в следващите стъпки останах с впечатлението, че влизам в помещение. Направих повече от 2 крачки върху бетон и стъпих върху повърхност, която приличаше на гладка ламарина или идеално гладка замаска. Започнахме да слизаме по стъпала. Завъртяха ме леко наляво и пред мен се отвори врата. Натиснаха ме да седна върху блокче от груб бетон с бетонирана от предната му страна метална халка. За нея ме вързаха със синджири на краката. Сложиха ми тапи в ушите и излязоха. Дойдоха някъде на 4-5-ия ден, преди това влизаха много рядко. Дори първия път помислих, че са изчезнали, и започнах да викам много силно. Белезниците на ръцете ми бяха отзад. Пуснаха ги на 5-ия ден. Час и половина не можех да ги прибера пред себе си, не ги чувствах. Тогава ми свалиха маската. Тапите оставиха в ушите. Отвреме навреме ги измъквах, защото ставаше ужас в главата ми, започваше да бучи. Но те ( идваха да ме проверяват. Бяха сложили камера. Срещу мен имаше вкопана ограда от метал. Приличаше много на метална врата от гараж. Имаше стелажи с буркани със зимнина и други вещи, нормални за мазе. Вкараха химическа тоалетна в ъгъла, където бях вързан. Сложиха европалет, върху който лежах сгънат...По време на престоя ми съм пускал части от нокти, кичури коса и пластмасово копче на панталона ми под това пале. Вратата, като се затвореше, в долната ѝ част имаше просвет, явно защото с времето дъските са се разсъхнали и са се отворили малко. Това ми беше единият ориентир дали е ден, или е нощ. (Другият бил малко прозорче, запердено с изкуствен материал - б.а.). Първите 4-5 дни нито ми се пиеше вода, нито ми се ядеше. Пазачите идваха с маски с прорези за очите. Единият каза да ям, защото сме далеч, на 60 км от болница. Говореха ми с шепот. Аз питах какво ще ме правят. Казаха, че няма да ме убиват, че става въпрос за пари Разпитваха ме какви телефони мога да дам на моя вече бивш съдружник Гриша Ганчев. Дадох негов номер. След време поискаха номер на друг. Дадох на моя шофьор Методи. После казаха, че “с този не може да се комуникира”, и аз дадох телефона на жена ми Камелия. По моя преценка на 17-ия ден - предполагам, че е било към 18 ч, влязоха 2-ма или трима души. Откопчаха ми белезниците и ги сложиха отзад. Един ми би упойка в малкия пръст на лявата ръка - долу във фалангата. Разбрах, че са решили да ми режат пръста, за да въздействат на хората, от които могат да вземат пари. След 15-ина минути пак влязоха. Един застана почти на гърба ми. Друг ми сложи ръката на найлон и с клещи или с друг уред ми отряза пръста. После веднага ми сложи кислородна вода, превръзка, мисля и ихтиол. Оставиха ми ампули с течен аналгин. До сутринта ги изпих всичките, за болката това беше единственият лек. На следващия ден по същото време ми отрязаха фалангата на безименния пръст на същата ръка. Питах още преди да ми отрежат пръстите, какво става. Казваха, че съм много известен, много шум се вдигнал и това е. Започнах изобщо да не мога да спя. Молех се да ми дадат хапчета за сън. Мисля, че лекарството се казваше “Геродорм”. Започнах да го искам по-често, иначе нямаше да се справя с всичко това, което ми се случи. После явно са влезли в комуникация, започнаха да ме разпитват за финансовото ми състояние, откъде мога да взема пари. Похитителите винаги светеха с фенерчета в лицето ми, за да не виждам добре Вечерта, когато казаха, че ще ме освобождават, ми донесоха бутилка с водка “Абсолют”. Наредиха ми да пия колкото мога повече. Изпих 300-400 г. След известно време ме изправиха и ме накараха да се съблека. Завърваха очите ми с лента и ме изведоха. Влязох в друго помещение ( Започнаха да ме обливат с вода. Дадоха ми кърпа и после се облякох в нов анцуг и джапанки на бос крак. Изведоха ме, стъпих на трошляк и трева - същите, по които бях влязъл. Вкараха ме в кола, двама бяха отпред, трима отзад - аз по средата. Накараха ме да се приведа между седалките. Малко преди да ме пуснат, ми съобщиха, че са отвлекли жена ми, и ми дадоха вещите, които са взели от нея. ( Казаха да събирам пари да я освободя. Трябваше да събера 2 млн. евро. Пуснаха ме в кв. “Княжево”, в локалния булевард, където минава трамваят. Преминах по трамвайната линия и се озовах на основния булевард. Бях с дълга коса, с брада. Докато ходех надолу, мина полицейска кола, която след 20-ина метра направи обратен завой, дойде и ме спря. Установиха кой съм. Бях 5 дни във Военна болница. От 117 кг бях станал 95. Като излязох от болницата, започнах да търся да събирам пари за откупа на жена ми. Тогава вече получих първото съобщение. Преди да ме пуснат, ми дадоха телефон със сим-карта. Когато лимитът изтече, трябваше да купя нова. Полицията следеше всички съобщения. С мен имаше психолог и полицай през цялото време, през което държаха съпругата ми. До момента, в който съобщих каква сума съм събрал. Казах им, че бившият ми съдружник ме е изхвърлил от фирмата и нямам средства. Казах: “Това съм събрал, това мога да дам”. Получих заплашително съобщение: “Очаквай пратка!”. Това означаваше някаква част от тялото на жена ми. Няколко дни след това нямаше никаква комуникация. На 5-ия ден получих съобщение да гледам телевизия, в която тече реклама за дарение на Клиниката за възстановяване от рак на гърдата. Получих инструкции парите, които съм събрал, да ги даря на клиниката. Извиках представител на телевизията в Казичене. Това стана на 30-и същия месец ( Жена ми слезе от едно такси точно пред входа на базата в Казичене, където пристигнах по предварителни указания на похитителите. Като заловиха Наглите, ме викаха дознатели. Ходих на разпознаване и на 2 места - в Пернишко и в Бистрица. В Бистрица влязох и разпознах всичко. Имаше поемни лица, започнах да говоря, без да ме насочват. Сигурен съм, че това е мястото, където са ме държали. Вътре го нямаше палета, вратата, която разделяше помещението на две и бетонното блокче. Видях го отвън и го познах.”", "date": "2019.03.26", "title": "Как, след като преживяха Наглите, Ангел Бончев и син поведоха война"}
{"url": "https://www.24chasa.bg/novini/article/7365554", "text": "„ЧЕЗ Електро България“ АД напомня на клиентите да продължават да следят и активно да контролират потреблението на електроенергия в домовете си и през пролетния сезон. Традиционно през по-топлите пролетни месеци консумацията на електроенергия намалява чувствително в сравнение с потреблението през зимата, когато близо половината от използваната електроенергия е за отопление на дома. Около 6-10% от всяка сметка за електроенергия на едно домакинство са за осветление. Годишната консумация на електроенергия за осветление в дома зависи от броя и вида на осветителните точки, както и от начина на живот. Малки промени в ежедневните навици на домакинствата могат да имат реален и измерим ефект върху потреблението и съответно върху сметките за ток. Модерните технологии позволяват да се пести енергия от осветлението в дома без да се нарушава необходимият комфорт за осветеност. Замяната на крушките с енергоспестяващи – например компактни луминисцентни или светодиодни (LED), може да осигури до 80% икономия на енергия от осветление. Една 8W LED крушка осветява колкото стандартна 60W крушка с нажежаема жичка – осигурява същата светлина, но с над 80% по-нисък разход на енергия. LED крушките са и най-чистият и най-екологичен начин за осветление. Те не съдържат токсични материали и се рециклират 100%. Монтирането на таймери, датчици за движение или светлинни сензори помага осветлението да се използва ефективно. Затова е подходящо за сервизни помещения. Употребата на реостатни ключове или ключове с дистанционно управление, използването на локално осветление, както и изключване на осветлението при излизане от съответното помещение, са сред мерките, които допринасят за намаляване на разходите, а не на осветлението. Децата също трябва да се научат да бъдат отговорни към разумното използване на електроенергията за осветление. Всяка стая има специфично предназначение и осветлението трябва да се съобрази с него. Добре е да се използват няколко осветителни тела в едно помещения, за да се постигне различна функционалност и удобство. При закупуване на осветителни тела е необходимо да се обръща специално внимание на етикета за енергийна ефективност – изборът на възможно по-висок клас осигурява и по-голяма икономичност на консумацията. Спестената енергия и по-дългият живот на осветителното тяло ще изплатят ефективно инвестицията. Животът на една енергийно ефективна крушка клас А е над 10 000 часа – 10 пъти повече от живота на обикновената, което прави нейната енергийна ефективност още по-висока в дългосрочен план. Възползването от дневната светлина, редовното почистване на прозорците, липсата на мебели пред тях, боядисването в по-светли тонове на стените и таваните на помещенията, върху които пада пряка слънчева светлина, поддържането на чистотата на крушките и осветителните тела, са дейности, които не изискват особено усилие, но повишават ефективността и възможностите за разумно потребление на електроенергията. Интересни факти и други практични съвети за пестене на енергия в дома са публикувани на корпоративния уебсайт  , в раздел „За клиента“,   и във фейсбук-профила на „ЧЕЗ Електро България“ АД на  .", "date": "2019.03.26", "title": "ЧЕЗ Електро препоръчва разумно потребление на електроенергия през пролетните месеци"}
{"url": "https://www.24chasa.bg/novini/article/7365509", "text": "„В момента сме се фокусирали как да спечелим гласуването в сряда, а не какво да правим, ако пакетът „Мобилност“ бъде приет”. Това коментира пред БНТ евродепутатът Петър Курумбашев от Групата на Прогресивния алианс на социалистите и демократите в Европейския парламент. „Мобилният пакет или ще бъде приет, или няма да бъде приет. Вчера се видя от гласуването, 154 на 156 гласа, че шансът наистина е 50:50. В момента правим анализ държава по държава, човек по човек и водим разговри с всеки един“, каза още Петър Курумбашев. „Видяхме вчера, че словашките ни колеги от социалистите излязоха от зала, десните словаци гласуваха с отсрещната страна или “въздържали се”. Аз бях изненадан от румънските социалисти, тъй като поне 10 от тях не бяха в залата, а има трима румънци (един Групата на социалистите и демократите и двама от Европейската народна партия), които са гласували „против“. Не водим ние и тази класация – някой от собствената ти държава да гласува срещу нейния национален интерес”, допълни той. „За наша приятна изненада испанските социалисти ни подкрепиха, десните се въздържаха, а пък португалците, които бяха твърдо зад нас, гласуваха шарено. Неприятно ме изненадаха ирландците и гърците, които не ни подкрепят към момента. Имаме подкрепата на хърватските евродепутати, но те бяха само двама. Литовците също ни подкрепят, но пък в залата беше само един техен представител. Трябва да поработим с тези колеги за утрешното гласуване и да ги убедим да гласуват заедно с нас. Разчитаме и на британските консерватори. В момента сме се фокусирали как да спечелим гласуването утре, а не, ако загубим, какво трябва да правим след това. В никакъв случай не сме се отказали да спечелим този мач и вчерашното гласуване го показа.” На въпрос дали румънското председателство може да направи нещо, в случай че пакетът бъде приет, българският евродепутат отговори, че вече са водени разговори с румънските му колеги с изричната молба да не се открива триалогът между институциите. „Дори и най-лошият сценарий да се случи - пакетът да бъде приет - е абсолютна научна фантастика да си мислим, че триалогът ще се състои. Най-леките триалози минават за около 6 месеца, а някои не са минали и за година и половина. Да си мисли някой, че този пакет може да бъде договорен от март до април, е меко казано научна фантастика. Няма как преговорите да минат за един месец, така че да се върне за последно гласуване в ЕП в средата на април. Има някакви момински блянове на отсрещната страна, че това може да се договори в рамките на един месец, но това е абсолютно невъзможно”, уточни Курумбашев. ", "date": "2019.03.26", "title": "Петър Курумбашев за пакета “Мобилност”: Не сме се отказали да спечелим този мач"}
{"url": "https://www.24chasa.bg/novini/article/7365573", "text": "Напрежението в Газа започна да спада тази сутрин след разменените през нощта удари между Израел и Хамас, предаде Асошиейтед прес, цитирана от БТА. Училищата в южен Израел са затворени за целия ден, а военните наложиха ограничения за обществени събрания близо до границата с Газа, след като десетина ракети бяха изстреляни от палестинската територия срещу израелски населени места в района. Израелската авиация порази в Газа военни цели на Хамас и по-малобройната организация Палестински ислямски джихад. Според министерството на здравеопазването на Газа при израелските удари са ранени седем палестинци. Израелската армия съобщи, че изтребителите й са поразили сграда, служила за база на военното разузнаване на Хамас, и офиса на лидера на Хамас Исмаил Хания. Размяната на удари между израелските въоръжени сили и Хамас бе провокирана от ракетна атака от Газа срещу Израел вчера сутринта, при която бе улучена къща в централен Израел и бяха ранени седем души.", "date": "2019.03.26", "title": "Напрежението в Газа спадна след ударите \nмежду Израел и Хамас"}
{"url": "https://www.24chasa.bg/novini/article/7365583", "text": "Специализираният съд разпитва в продължение на няколко часа вече основния свидетел на прокуратурата по делото за фалита на КТБ Бисер Лазов, съобщи  За първи път от началото на процеса свидетелят на държавното обвинение дава публични обяснения пред четирима прокурори, 18 адвокати и подсъдимите, част от които са му бивши колеги. Досега Бисер Лазов е разпитван от следствието 40 пъти. На влизане в съдебната зала обясни, че идва да каже истината за фалита на банката.", "date": "2019.03.26", "title": "Разпитват основния свидетел на прокуратурата по делото за КТБ (Снимки)"}
{"url": "https://www.24chasa.bg/novini/article/7365602", "text": "Главният прокурор Сотир Цацаров прие делегация от Националната комисия за надзор на Китайската народна република /КНР/, ръководена от зам.-директора й Ли Шулей, информираха от пресцентъра на прокуратурата. На срещата, в която са участвали и прокурори от ВКП, са били обсъдени международното сътрудничество по наказателни дела, както и корупционните престъпления и конфискацията на имущество, придобито по престъпен начин. Националната комисия за надзор в Китай се занимава с разследване на корупция, включително, свързана с висши държавни служители, уточняват от прокуратурата.", "date": "2019.03.26", "title": "Цацаров обсъди корупционните престъпления с делегация от Националната комисия за надзор на Китай"}
{"url": "https://www.24chasa.bg/novini/article/7365618", "text": "3 килограма кокаин откриха гранични и митнически служители на ГКПП Калотина. На 22 март митническите служители извършили проверка на автобус, пътувал по редовна автобусна линия от София за Лисабон, насочил се за напускане на страната през ГКПП Калотина, съобщиха от пресцентъра на МВР. При проверката на багажа на един от пътниците – 24-годишен български гражданин, те установили, че в подплатата на четири якета, които той носел в куфара си, са пъхнати общо 148 прозрачни пликчета с бяло кристално вещество. При полеви наркотест веществото реагирало на кокаин. Граничните полицаи задържали 24-годишния мъж. По случая е образувано досъдебно производство в ГПУ Калотина, под надзора на Софийска окръжна прокуратура. Вчера, 25 март, съдът е уважил искането на Окръжна прокуратура – София за налагане на мярка за неотклонение „задържане под стража“ спрямо 24-годишния мъж, привлечен към наказателна отговорност за трафик на наркотици.", "date": "2019.03.26", "title": "24-годишен, тръгнал с автобус от София до Лисабон, носи 3 кг кокаин в куфара си"}
{"url": "https://www.24chasa.bg/novini/article/7365629", "text": "Кметствата в няколко германски града бяха евакуирани днес заради отправени анонимни заплахи за атаки, съобщиха ДПА и ТАСС, като се позоваха на местната полиция. Сред засегнатите градове са Аугсбург, Кайзерслаутерн, Кемниц, Гьотинген, Нойкирхен и Рендсбург, а полицията съобщи, че мерките са взети с превантивна цел, посочва БТА. Голяма полицейска операция имаше в Аугсбург. Според говорител на полицията анонимно писмо със заплаха е било изпратено в Кайзерслаутерн по електронната поща. Местното кметство се претърсва от полицаи със следови кучета, а районът около него е отцепен. В Аугсбург е спряно движението на трамваите, минаващи близо до сградата на кметството, съобщи местното електронно издание \"Фокус онлайн\", цитирано от ТАСС.", "date": "2019.03.26", "title": "Евакуираха кметствата в няколко германски града, получили анонимни заплахи за атаки"}
{"url": "https://www.24chasa.bg/novini/article/7365622", "text": "Служители на районните управления в Търговище и Попово задържаха куриер-рецидивист от разградското село Конево, участвал в четири телефонни измами, съобщиха от МВР. Униформените са го издирили и задържали вчера. Мъжът е участвал като куриер в схема за телефонни измами, при която са ощетени три жени в Търговише, и една – в град Попово. Те били подведени с популярния предлог за необходимост да окажат съдействие на полицията в операция по задържане на извършители на телефонни измами. Така на 20 февруари 75-годишна жена предоставила 1800 лв., на 7 март 55-годишна от Търговище се е разделила с 300 лв., 100 евро и 60 паунда, а на 15 март 66-годишна предоставила 700 лв. Следващата извършена измама с негово участие е в Попово, където на 18 март след проведен разговор на стационарен телефон 73-годишна жена от града е заблудена под същия предлог и предала 7 000 лв. По случаите са образувани досъдебни производства по чл. 209, ал. 1 от НК. В хода на разследването са извършени следствени експерименти. Установено е, че преди да се включи в осъществяване на измамите, 50-годишният мъж е бил безработен и е бил нает по публикувана от него в интернет обява, че си търси работа. Обадил му се мъж, представящ се за собственик на фирма за производство на дограма, и му съобщил, че го наема да взема размери на пространствата за поставяне на дограма, както и капаро от клиентите. Същият прибрал горепосочените суми и по указания на „работодателя“ си ги оставил в близост до водопроводна шахта в село в община Разград. Мъжът, известен на полицията и осъждан, е привлечен в качеството му на обвиняем за извършване на престъпления по чл. 209, ал. 1 от Наказателния кодекс. Работи се и за изясняване на съпричастността му към извършване на други измами по съшия сценарий на територията на Североизточна България.", "date": "2019.03.26", "title": "Нает за дограмаджия, куриер-рецидивист точи 10 хил.лв. от четири жени до Разград"}
{"url": "https://www.24chasa.bg/novini/article/7363757", "text": "Диктаторът пристига, прошепва Жан-Клод Юнкер на тогавашната латвийска премиерка Лаймдота Страуюма, която отвръща с притеснен смях. Събитието се случва през май 2015 г. в Рига по време на европейски съвет, когато се появява Виктор Орбан. Шефът на Еврокомисията не се отказва и го поздравява право в очите: “Здравей, диктаторе!”. Унгарският премиер отвръща: “Добър ден, велики херцоже!” (Юнкер е гражданин на Великото херцогство Люксембург - бел. ред.). Няколко години по-късно отношенията между тях ще се изострят дотолкова, че в Унгария ще бъдат разлепени навсякъде постери, показващи председателя на Еврокомисията редом до основния враг на Орбан - американския милиардер Джордж Сорос. Юнкер пък поиска партията на унгареца - “Фидес”, да бъде не замразена, а изритана от Европейската народна партия (ЕНП). Описаната сценка разкрива притесненията на европейците от този своенравен лидер на страна членка, който управлява от 2010 г., стъписва всички с пренебрежението си към нормите на ЕС и се нарежда сред ключовите фигури на съвременния популизъм. Реформа на Конституционния съд, атаки срещу свободата и плурализма на медиите, отслабване на независимостта на правосъдието - от години Орбан опитва да ограничи демокрацията в Унгария. Местни наблюдатели наричат страната “изборна диктатура”. Към това се добавя и нетърпимостта на Орбан към миграцията, която според него ислямизира Европа и я отдалечава от изконните християнски ценности. Той твърди, че всъщност прилага различен модел на управление - т.нар. нелиберална демокрация. Целта на този амбициозен лидер е да оглави едно ултраконсервативно, християнско и антиимигрантско движение. Естествените му съюзници в този стремеж са лидерът на италианската Лига Матео Салвини, водачката на френския Национален сбор Марин льо Пен и ръководителят на полската управляваща партия Ярослав Качински. Въпреки че е огромен дразнител за ЕС и сам го напада напрекъснато, Виктор Орбан няма никакво намерение да излиза от съюза, а замразената му от ЕНП партия “Фидес” все пак остана засега в нея въпреки заканите, че ще напусне. Според редица анализатори целта на унгареца всъщност е да превземе крепостта отвътре. След европейските избори той иска да създаде един могъщ антилиберален полюс и така да промени самия ЕС, структурите му и процеса на вземане на решения. Унгарският лидер обаче невинаги е бил настроен на тази вълна. Роден на 31 май 1963 г. в град Секешфехервар в семейство на протестанти калвинисти, той завършва средното си образование в английската паралелка на гимназията с преподаване на чужди езици. Дипломира се като юрист в университета “Лоранд Йотвьош” в Будапеща. Кариерата му в политиката започва с падането на комунизма, като звездният му миг е на 16 юни 1989 г. на Площада на героите в столицата. Тогава 26-годишният младеж произнася реч, която наелектризира 250 хил. души, излезли до почетат жертвите на антикомунистическото въстание от 1956 г. Пред тях Орбан говори за свободни избори и иска изтегляне на съветските войски. Депутат на 27 г., после най-младият премиер в историята на Унгария едва на 35 г. - нищо не може да го спре по пътя нагоре. Мнозина го определят като изключително настъпателен и способен да довежда докрай онова, което е намислил, без да се съобразява с никого. Съосновател на “Фидес” през 1988 г., в началото Орбан се позиционира по-скоро в центъра, но постепенно идеите му стават все по-консервативни. Бившият германски канцлер Хелмут Кол е този, който му отваря пътя към ЕНП и дори се смята за негов ментор. До последните дни на Кол през 2017 г. Орбан остава близък с него и го посещава редовно. И двамата са обединени от неприемането на отворената политика на Ангела Меркел спрямо мигрантите. След първи премиерски мандат от 1998 - 2002 г., силният човек на “Фидес” минава в опозиция. Грешките в управлението на левицата обаче отново го връщат на бял кон във властта през 2010 г. и оттогава той не я пуска. Премиерът променя конституцията в своя полза. На всички важни постове в държавата, в медиите, в университетите са назначени верни негови хора и управлението му става на практика непоклатимо. Въпреки все по-бруталната конфронтация между Орбан и най-голямата партия в ЕС - ЕНП, унгарският премиер продължава да не отстъпва от позициите си. Обединявайки около себе си държавите от Вишеградската четворка (Унгария, Полша, Чехия и Словакия) той се противопоставя твърдо на разпределението на бежанците по квоти. Най-пресният пример за неспособността на европейците да му се наложат е, че въпреки настояванията “Фидес” да бъде изхвърлена от ЕНП в крайна сметка тя компромисно бе замразена. Орбан обаче не само че не се съкруши от този факт, но дори го представи в Будапеща като свой голям личен успех. Капката, която преля чашата на търпението на Европейската народна партия и тя реши да замрази партията на Обран “Фидес”, е лансираната мащабна кампания срещу Еврокомисията. Будапеща обвини властите в Брюксел, че заедно със Сорос насърчават миграцията. На огромни билбордове из цяла Унгария шефът на Еврокомисията Жан-Клод Юнкер бе изобразяван редом до американския милиардер. В същото време обаче Унгария е сред страните, които получават големи суми от еврофондовете. ЕНП осъди тази “кампания с фалшиви новини”, настоя Унгария да я спре и да се извини. Но поднесените от Орбан извинения бяха с половин уста. През 1989 г. Орбан получава стипендия от фондацията на Джордж Сорос и отива в Оксфордския университет, където 1 г. изучава политически науки. Днес Сорос е враг №1 за унгарския премиер. Орбан е убеден, че американският милиардер с унгарски корени иска да наводни страната с мюсюлмански мигранти и използва неправителствени организации, за да се меси във вътрешните ѝ работи. Унгарското правителство дори прие пакет закони, известни като “Спри Сорос”. От 1986 г. Орбан е женен на Анико Левай, имат 5 деца. Най-голямата му дъщеря Рахел е женена за бизнесмен, заподозрян в облагодателстване при обществени поръчки. Синът му Гаспар е бивш футболист, играл през 2014 г. в “Академия Пушкаш”. Трите му най-малки деца също са момичета. Футболът е голямата страст на унгарския премиер. Той се запалва да рита като дете, а по-късно става професионален играч на “Фелчут”, преименуван на “Академия Пушкаш”. В село Фелчут, където е минало част от детството му, Орбан построи стадион за 13 млн. евро с 3500 места при 1750 жители. В последните месеци Орбан силно сближава позициите си с италианския вицепремиер Матео Салвини. Салвини нарече “истинска лудост” замразяването на “Фидес” от ЕНП. Той не крие възхищението си от унгарския премиер и го определя като свой политически модел за следване. Наскоро пък сайтът “Политико” нарече двамата политици “Майсторът и чиракът на европейския популизъм”. Сигурен съм, че скоро ние с Орбан ще управляваме Европа, прогнозира преди време Салвини.", "date": "2019.03.26", "title": "Орбан - таралежът в гащите на ЕС"}
{"url": "https://www.24chasa.bg/novini/article/7365633", "text": "Цветан Василев ми разпореди да намеря начин и да превеждам всеки месец на фирма на Иван Костов по 25 000 лева. Това каза пред специализирания съд основният свидетел по делото КТБ Бисер Лазов. Неговият разпит е първи и започна днес около 10 часа. Самият Лазов обясни, че преди да отговаря на въпроси на прокуратурата и адвокатите, ще направи обстойно изложение. Той започна изложението още от 1994 и 1995 година, когато работел в ЦКБ и там се срещнал с Цветан Василев. Първоначално Василев е ръководел фирмата Финаес, впоследствие е започнал работа в ЦКБ, като на един обяд Василев го поканил да започне да работи в неговата фирма, която фиктивно се ръководела от друг човек. Според Цветан Василев една банка, за да съществува, трябвало да има лоби. Така, когато бил поканен през 2000 г. в малката тогава КТБ за изпълнителен директор, веднага било направено дарение на фондация \"Демокрация\". Бисер Лазов виждал много пъти Иван Костов при Цветан Василев. Веднъж Василев извикал Лазов да почака на кръстовището на бул. \"Пушкин\" и \"Борис Трети\". Спуснали се по локалното в посока \"Пирогов\" към сграда на бул. \"Цар Борис Трети\" и спрели, за да я огледат. Там дошла и дъщерята на Иван Костов Мина.  \"Гледахме сградата и Василев се ангажира негови дружества да я напълнят\", посочи Лазов. Това станало през 2010 г., а в 2013 г. тя вече била пълна с офиси. Шефът на КТБ разпоредил Бисер Лазов да комуникира с Мина Костова и тези взаимоотношения продължили до февруари 2013 година. Именно тогава вече всички фирми на Цветан Василев, които били 10, се поместили в сградата на бул. \"Борис Трети\". Освен това Цветан Василев разпоредил на Лазов да се види с Костов и Мина и посочил как да се осигуряват по 25 000 лева месечно на фирма на Иван Костов. \"Да намеря някакъв начин по договор да се получават тези пари месечно\", заяви Лазов, който е бил дясна ръка на Цветан Василев години наред. Това, което му направило впечатление е, че, служителите от ЦКБ преминавали в неговите фирми, а там отивали в КТБ. Лазов ги изброи и поименно. \"Всички тези размествания ставаха по усмотрение на Цветан Василев. За тях шефът не се променяше, сменяше се само работното място, но изменението на фактическата ситуация, не означаваше изменение на ситуацията шеф-служител\", посочи Лазов. Основният свидетел сподели още, че при първите им срещи той бил впечатлен от Цветан Василев, споделяли вижданията си и дори двамата мечтаели заедно. Зам-главният прокурор Иван Гешев, който бе и сред първите наблюдаващи по делото, обясни, че разпитът на Лазов е от няколкостотин страници и вероятно ще продължи няколко съдебни заседания. Самият Гешев също присъства в съдебната зала. Разпитът ще продължи и следобед.", "date": "2019.03.26", "title": "Бисер Лазов по делото \"КТБ\": Цветан Василев превеждаше месечно по 25 000 лв на Иван Костов"}
{"url": "https://www.24chasa.bg/novini/article/7365652", "text": "Разпространител на порнофайлове с непълнолетни ще изтърпи една година пробация и ще положи 100 часа безвъзмезден труд, съобщиха от пресцентъра на Апелативната прокуратура във Варна за одобреното от Районния съд в Генерал Тошево споразумение. Пламен Д. /25 г./ е успял да разпространи до множество потребители в интернет 97 файла с порнографско съдържание, за създаването на които са били използвани непълнолетни. Това е станало на 30 декември 2016 година. Освен за разпространение младият мъж е бил уличен и да държи 665 фото- и видеофайла със същото съдържание, които са били открити в личния му компютър, посочват от пресцентъра на Апелативната прокуратура. Според сключеното споразумение с Районната прокуратура Пламен Д. ще търпи задължителна регистрация по настоящ адрес, задължителни периодични срещи и подписване пред пробационен служител в продължение на година. Освен че ще положи безвъзмездно труд в полза на обществото, подсъдимият ще плати и 200 лева глоба. Споразумението е със сила на присъда и не подлежи на обжалване.", "date": "2019.03.26", "title": "100 часа безвъзмезден труд за мъж, разпространявал порнофайлове с непълнолетни"}
{"url": "https://www.24chasa.bg/novini/article/7365656", "text": "От близо 20 години селскостопанските въпроси са препъникамък в преговорите в Световната търговска организация (СТО). Необходима е реформа, преди националните егоистични интереси да се наложат окончателно. Във вреда на Европа. \"Да бъде създаден нов световен договор в областта на селското стопанство\". На Селскостопанското изложение в Париж Еманюел Макрон вдигна летвата много високо. В качеството си на ротационен председател на Г-7 тази година френският президент включи въпроса в дневния ред. Правилата на СТО в областта на селското стопанство също са за преразглеждане. Превръщайки се в пламенен защитник на многостранния подход, френският президент ще се сблъска с националния егоизъм. Историята на СТО свидетелства за това. От близо 20 години селското стопанство е препъникамъкът в преговорите в централата на организацията в Женева. Започнал през ноември 2001 година, така нареченият кръг от Доха трябваше да отвори пазарите и да намали, а след това и да премахне всички форми на субсидиране на износа и на вътрешна подкрепа за селското стопанство. През 2008 г. постигането на споразумение изглеждаше възможно. В крайна сметка, разногласията във връзка със специалния защитен механизъм срещу краткотрайното нарастване на селскостопанския внос провали преговорите. Оттогава дискусиите са в задънена улица. Всяка страна защитава своите предимства. На министерската конференция на СТО в Бали през 2013 година, Индия, заедно с още тридесетина развиващи се страни, се отказа от правилата на организацията в областта на хранителната сигурност. Компромисът трябваше да е временно решение, докато бъде намерено постоянно. Такова все още няма. С изключение на министерската среща в Найроби през 2015 година, когато страните членки се ангажираха да отменят субсидиите за износа на селскостопански продукти, не беше постигнато никакво важно споразумение за световната селскостопанска политика. През декември миналата година в Буенос Айрес министрите не се разбраха дори за премахването на субсидиите . . . за незаконния риболов. Преговори в задънена улица Днес разговорите се свеждат до опит за възобновяване на дискусиите за вътрешните помощи за селското стопанство и за складирането на държавни хранителни запаси. Целите никак не са амбициозни. На фона на блокажите експерти редовно разглеждат идеята за изваждане на селскостопанския сектор от СТО. Под претекст, че основните хранителни продукти не могат да бъдат приравнявани към промишлените стоки или услугите. В изследователска бележка на мозъчния тръст Agriculture Strategies, излязла миналия месец, неговият директор за изследванията Фредерик Курльо критикува факта, че начинът на мислене в СТО, основаващ се на вярата в саморегулацията на пазарите, трябва да бъде коригиран. \"Сигурно е, че СТО, само под търговския ъгъл и с подкрепа за селското стопанство, изкривена от презумпцията за ефективност на пазарите, не може да подходи, сама по себе си, по удовлетворителен начин към цялостната проблематика, свързана със селското стопанство\", пише Курльо. Защото селското стопанство покрива една широка палитра от проблематики, свързани с борбата срещу глобалното затопляне, миграцията, околната среда и хранителния суверенитет на всяка страна. Повтарящите се хранителни кризи, особено от 2007-2008 година вместо това показват необходимостта от от трайни и ефективни решения. Липсата на обща и споделена визия по тези теми обаче усложнява световното селскостопанско уравнение. Още повече че мултилатерализмът е в криза. Национален егоизъм За Тиери Пуш, икономист и автор на икономически изследвания за селскостопанските камари във Франция, \"глобализацията губи скорост и това явление се засили след встъпването в длъжност на Доналд Тръмп като президент на Съединените щати. Големите икономически сили, независимо от тежестта на своя селскостопански сектор, се ориентират към двустранния подход. И се впускат в безмилостна търговска война!\" Съединените щати са пример за тази тенденция. Търговското споразумение между Китай и САЩ, което изглежда започва да придобива очертания, следователно ще включва по всяка вероятност глава по селскостопанските въпроси. Особено след като СТО уважи жалбата на Вашингтон срещу Пекин, че субсидира прекомерно производителите си на пшеница и ориз. И в евентуалните преговори с ЕС, Вашингтон възнамерява да включи отварянето на европейския пазар за продуктите си. САЩ дори дръзнаха да въведат мито от близо 35% върху вноса на испански черни маслини под претекст, че е налице дъмпинг. Брюксел внесе жалба в СТО, подчертавайки, че помощта, отпусната на испанските производители, е в съответствие с международните правила и не изкривява по какъвто и да било начин търговията с маслини. САЩ могат да отслабят още повече европейската позиция, атакувайки доктрината на СТО, в момент, когато се обсъжда нова Обща селскостопанска политика (ОСП). Европа привързана към СТО Европейският съюз още се придържа към многостранните правила на СТО. Той е един от малкото, които \"продължават по пътя на премахването на селскостопанските помощи, докато САЩ поставиха този курс под въпрос през 2002 г. и го изоставиха през 2014 година\", отбелязва Agriculture Strategies. От 1992-а, която е референтна година за реформата на ОСП, \"селското стопанство не е истински приоритет за Брюксел, а нестабилността на международните отношения изисква точно обратното - включване на селското стопанство в стратегическия дневен ред на Европейския съюз\", със съжаление посочват Тиери Пуш и Пиер Блан в доклада \"Demeter\" 2019. Впрочем следващият многогодишен бюджет на ОСП, за 2021-2027 г., е с 5% по-малък, според предложението на Европейската комисия. В момент, когато всички големи селскостопански сили увеличават държавната подкрепа за селското стопанство. Без силна позиция в СТО ЕС рискува да бъде изтласкан в периферията. Еманюел Макрон го каза: \"Селскостопанска Европа днес е заплашена. От. . . големите сили, които не се колебаят да възприемат агресивни стратегии, за да наложат своите норми и стандарти, от международен ред, който, приемайки храната просто за една от многото стоки, загуби душата си\". В сегашния контекст обаче има риск новият световен договор, за който Макрон призовава, да си остане химера. (БТА)", "date": "2019.03.26", "title": "Селското стопанство се нуждае спешно от нов договор"}
{"url": "https://www.24chasa.bg/novini/article/7365675", "text": "Издирвана от турската полиция за връзки с ФЕТО турска гражданка е била заловена при опит да премине нелегално в България. Властите в пограничния град Одрин съобщиха, че Сюмейра Даг е била заловена с мъж, с когото има религиозен брак, и двамата заедно възнамерявали да избягат в България, предаде БТА. 27-годишната туркиня се укривала близо една година. Преди това тя била университетска преподавателка в град Болу. Жената била засечена при разследването на турските власти във връзка с осуетения опит за преврат, че използва комуникационната система на хората на ФЕТО Байлок (ByLock), и била включена в списъка на издирваните от полицията хора. Смята се, че мобилното приложение Байлок е използвано за подготовката и реализирането на опита за преврат на 15 юли 2016 г. Бегълците били заловени от екипи на жандармерията, на които е поверена охраната на границата с България. Двамата са поставени под арест, съобщиха източниците. Междувременно турските медии обръщат внимание на посещението в България на главния прокурор на Турция Мехмет Акарджа. Изданията очакват, че прокурорът да настоява пред българските власти за екстрадирането на заподозрени за връзки с мрежата ФЕТО. Според турските власти две училища в София са свързани с мрежата на Гюлен и отдавна настояват за тяхното закриване.", "date": "2019.03.26", "title": "Издирвана за връзки с ФЕТО туркиня бе заловена при опит да премине в България"}
{"url": "https://www.24chasa.bg/novini/article/7365662", "text": "Шуменец, въвлечен в телефонна измама, е предал в полицейското управление в областния град пари, които по-рано взел от възрастна жена от Нови пазар. Това разкриха от пресцентъра на ОД на МВР. 42-годишния мъж обяснил вчера пред органите на реда, че след като публикувал обява за работа, бил потърсен по телефона от непознат. Той му възложил срещу заплащане на 25 март да отиде в град Нови пазар и да чака обаждане. В следобедните часове на деня го потърсил и му казал, че трябва да вземе документи, които ще му бъдат донесени в централната част на града. Там дошла възрастна жена, която носела черна найлонова торба. 42-годишният мъж взел пратката и с такси се отправил към Шумен. По пътя получил ново обаждане. Било му обяснено, че в пакета има пари, трябвало да вземе от него парична сума за възнаграждение, да заплати на водача на автомобила и да се отправи в посока Русе. След като разбрал, че пренася пари, мъжът отишъл в полицейското управление в Шумен и доброволно предал сумата от 1672 лева. По-късно в РУ-Нови пазар 78-годишна жена от града съобщила, че след 15.00 часа е въведена в заблуждение от непознат, който по телефона се представил за полицай и поискал съдействие за задържане на телефонни измамници, а малко по-късно предала 1672 лева, опаковани в черна торба. Предстои парите да бъдат върнати на възрастната жена. Започнато е досъдебно производство за престъпление по чл. 209 от НК по описа на РУ-Нови пазар. Работата по случая продължава.", "date": "2019.03.26", "title": "Шуменец разкри телефонна измама в Нови пазар"}
{"url": "https://www.24chasa.bg/novini/article/7365678", "text": "Членството в ЕС не означава, че някой друг трябва да взема решенията вместо нас, че трябва да се чакат зададени готови параметри, вече гласувани директиви и регламенти и на нас да ни остане единствено да ги преведем на български език и да ги сложим в законодателството си. Това каза вицепрезидентът Илияна Йотова, която участва в дискусия \"България 2019 - нови хоризонти: съмнения, надежди, перспективи\", предаде БТА. Форумът, на който млади експерти представиха своите визии за развитието на страната, се организира от Институт за социална интеграция и Фондация \"Фридрих Еберт\". Според Йотова у нас липсва дискусия за това как ще се развива България в следващите 20 или 50 години. Тя цитира данни, според които 45 процента от младежите в Бълагрия имат своите опасения най-вече от липсата на перспектива и отбеляза, че това са половината от младите хора в страната, които потенциално могат да потърсят поприще извън България. Ние сме сред най-бързо топящите се нации - почти пет процента от селищата в България са без нито един жител, а тези с до 20 човека са вече 13 процента, отбеляза Йотова и допълни, че при тези тенденции след 10 години повече от половината България ще е т.нар. демографска пустиня. Ако доскоро най-бедният регион в ЕС беше Северозападният и ние не направихме нищо да се подобри положението там, днес по същия начин изглежда и Североизточна България, смята вицепрезидентът. По думите й България е пропуснала в предишния финансов период много сериозна възможност за отделяне на спецефични целеви европейски средства и програми за развитие на по-изостаналите региони. Прогнозата е, че до 2030 г. 42 процента от населението в страната ще живее в шест града - София, Пловдив, Варна, Бургас, Русе и Стара Загора, коментира Йотова и допълни, че в страната в момента има много сериозна териториална диспропорция. Няма специализирана програма за усилия към развиването на западащите райони в страната, посочи тя. Йотова отбеляза, че в България като че ли има две школи по темата за демографията - според едната демографската криза може да бъде овладяна със социални мерки, а според другата - трябва да се развива умната икономика, която да накара младите хора да останат в България и да им дава перспектива. Според Йотова един от най-важните приоритети, на който страната трябва да заложи, са високите технологии, а също и туризма, селското стопанство, малък и среден бизнес. Вицепрезидентът предупреди, че имаме огромният \"шанс\" да направим цялата кампания за европейските избори отново като провинциална страна, забити основно в националните си проблеми и вътрешната си политика, като се изключим от големия разговор за промените в Европа. Няма как да се избегне националната тема по време на кампанията за европейските избори, но нека да се опитаме да погледнем как вътрешните проблеми можем да ги решим чрез европейските приоритети и обратно, апелира тя. Йотова даде пример с пакета \"Мобилност\", който според нея е бил подминат и ние сме се включили на финалната права. Трябва да си проведем вътрешния разговор каква Европа си представяме, посочи вицепрезидентът.", "date": "2019.03.26", "title": "Йотова: Членството в ЕС не означава, че някой друг ще взема решенията вместо нас"}
{"url": "https://www.24chasa.bg/novini/article/7365689", "text": "Позор е единственото определение за отсъствието на тримата български евродепутати от гласуването на пакета \"Мобилност\" вчера в Европейския парламент. Това заяви лидерът на БСП - София Калоян Паргов, съобщиха от пресцентъра на БСП. Той направи коментара, след като стана ясно, че трима от българските евродепутати - Светослав Малинов, Неджми Али и Николай Бареков - са пропуснали вота, което определи пакетът \"Мобилност\" да попадне в дневния ред на последното заседание на Европейския парламент само с два гласа повече - 156:154. \"Български представители от ЕНП, АЛДЕ и европейските консерватори и реформисти вчера пропуснаха да подкрепят българските превозвачи. Три гласа, които се оказаха решаващи. Случайно или нарочно?! И в двата случая е позор, заяви Калоян Паргов. - Единствено българските социалисти бяха на мястото, за което са избрани – да защитават националните интереси\". Лидерът на БСП - София добави, че Планът \"Макрон\" цели да унищожи българския транспортен бранш. \"А гласуването в Европейския парламент може да легитимира тази присъда. Години ще са необходими, за да преодолеем подобна несправедливост, коментира още той. - Ето защо е толкова важно кого ще изпратим в следващия Европейски парламент. Дали ще изберем хора без чувство за дълг и отговонрост или ще изпратим там истински бойци. Много е важно всички да гласуваме на евроизборите!\".", "date": "2019.03.26", "title": "Калоян Паргов: Позор е отсъствието на тримата български евродепутати от гласуването на пакет \"Мобилност\""}
{"url": "https://www.24chasa.bg/novini/article/7365672", "text": "Окръжният съд в Пазарджик осъди на 25г. лишаване от свобода 29-годишния Светослав Йорданов за убийството на двегодишно момченце. Детето е син на Мариана Иванова, с която Светослав живеел на съпружески начала. Делото премина по реда на съкратеното съдебно следствие, след като подсъдимият се призна за виновен по всички пунктове на обвинението. Това спаси обвиняемия от доживотна присъда, каквато беше поискана от прокурора Таня Мадина. Убийството на малкия Рашко беше извършено на 23 ноември 2017г. в жилището на обвиняемия в ромския квартал \"Изток\" на Пазарджик. Във фаталния ден майката на детето излязла да проституира и оставила сина си на грижите на приятеля си Светослав. Момченцето плачело и мъжът започнал да го удря с юмруци, както и да блъска главата му в стената и пода, за да млъкне. Фатално за детето се оказало блъскането на главата му в пода на жилището. Аутопсията показала, че момченцето е починало от закрита черепно-мозъчна травма, вследствие на множеството удари. Пред съда обвиняемият заяви, че не е искал да убива детето и изказа съжаление за стореното. В хода на делото стана ясно, че Светослав Йорданов е рецидивист с четири присъди. Излязъл е от затвора година преди да убие детето. Осъденият трябва да заплати и по 150 хиляди лв. обезщетение на всеки от родителите на момченцето. Той ще изтърпява наказанието при първоначално строг режим. Присъдата може да се обжалва пред апелативния съд в Пловдив.", "date": "2019.03.26", "title": "25 години затвор за рецидивист, убил двегодишното момченце на приятелката си"}
{"url": "https://www.24chasa.bg/novini/article/7365696", "text": "Корпорацията \"Фейсбук\" обяви днес, че е премахнала от своите социални мрежи още профили от Иран, Русия, Северна Македония и Косово, които според нея са имали \"координирано неистинско поведение\", предаде Ройтерс. Общо 2632 страници, групи и профили, свързани със споменатите държави, са отстранени от \"Фейсбук\" и \"Инстаграм\", се казва в съобщението, поместено на платформата на \"Фейсбук\" (http://bit.ly/2U6jXcH), предаде БТА. С Иран са свързани 513 от снетите акаунти, а 1907 имат връзка с Русия. Повечето от руските акаунти са разпространявали спам, а останалите са участвали в \"координирано неистинско поведение\". В съобщението на корпорацията се подчертава, че страниците и акаунтите са ликвидирани заради своето поведение, а не заради съдържанието си. През януари \"Фейсбук\" премахна известен брой акаунти, свързани с Иран, припомни Ройтерс.", "date": "2019.03.26", "title": "\"Фейсбук\" премахна над 2600 страници, групи и профили от своите социални мрежи"}
{"url": "https://www.24chasa.bg/novini/article/7365699", "text": "Варненският апелативен съд остави в ареста варненката Станка С., която е обявена за издирване с европейска заповед за арест от италианските власти. Според съд в Месина, Италия на 8 септември 2017 година Станка, в съучастие с други две лица инсталирали скимирали устройства в банкомати в Таормина, на о-в Сицилия, като по този начин източили информация от чужди банкови карти. Въззивната апелативна инстанция остави без уважение жалбата на варненката и сподели основанията за задържането й под стража. Европейската заповед за арест съдържа изискваните атрибути, а Варненският окръжен съд е насрочил заседанието за екстрадицията на Станка за 27 март 2019 г. Въпреки аргументите на защитата, че българката не е знаела за воденото наказателно преследване в Италия спрямо нея, а и се грижила за семейството и за пълнолетните си деца, то и този съд намира, че първоначалният арест има за цел да осигури присъствието на издирваната на делото по същество.", "date": "2019.03.26", "title": "Българка, инсталирала скиминг устройства в Сицилия остава в ареста (Обновена)"}
{"url": "https://www.24chasa.bg/novini/article/7365710", "text": "Осмият и последен сезон на сериала \"Игра на тронове\" ще започне точно преди Великден. Докато се наслаждават на любимото си шоу, избрани британци ще могат да похапват шоколадови яйца, вдъхновени от хитовата фентъзи поредица, пише в. \"Дейли стар\". Компанията за доставки на храна за вкъщи Диливъру пуска ексклузивна серия \"драконови яйца\", които наподобяват тези в поредицата, но за разлика от тях са направени от шоколад и не струват цяло кралство, а само 80 пени. Великденските яйца, вдъхновени от \"Игра на тронове\", ще бъдат ръчно изработени от бял шоколад и оцветени. Компанията ще ги пусне в продажба от 14 април, когато по телевизия HBO ще започне излъчването на последния сезон на сериала. За съжаление обаче само избрани британци ще имат възможността да гледат шоуто, похапвайки тематичните лакомства. Шоколадовите яйца ще се предлагат единствено за районите на Лондон, Манчестър и Лийдс. \"Великден наближава, както и последният сезон на любимия сериал \"Игра на тронове\". Около премиерите и финалите поръчките обикновено се увеличават. Поради тази причина решихме да зарадваме върлите фенове с нашите удивителни творения\", казва Джо Гроувс от Диливъру.", "date": "2019.03.26", "title": "Предлагат великденски яйца, вдъхновени от \"Игра на тронове\" (Видео)"}
{"url": "https://www.24chasa.bg/novini/article/7365712", "text": "Заместник-министърът на енергетиката Красимир Първанов заяви пред  , че върху него не е оказван натиск, за да подаде оставка. \"Разразилият се скандал хвърля петно не само върху мен, но и върху Министерство на енергетиката и върху правителството и затова предприех тези стъпки\", допълни той. , каза Първанов. Нямам нищо общо с тази фирма (\"Артекс\" - бел.ред.), категоричен беше Първанов. \"Жилището, което съм закупил, е на груб строеж\", уточни той. Оставката е свързана с „Апартаментгейт“, тъй като Красимир Първанов е придобил от фирмата „Артекс“ апартамент и два гаража на ул. „Тинтява“ в столичния кв. „Изток“. Скандалът с апартаментите досега доведе до оставките на зам.-министъра на младежта и спорта Ваня Колева и на правосъдния министър Цецка Цачева. Функциите на Цачева временно ще изпълнява заместник-министърът на правосъдието Десислава Ахладова.", "date": "2019.03.26", "title": "Зам.-министър Първанов: Не ми е оказван натиск, за да подам оставка"}
{"url": "https://www.24chasa.bg/novini/article/7365715", "text": "Бактериите могат да преминават хиляди километри във въздуха без приемник, съобщи ЮПИ, цитирана от БТА. \"Изследването ни показва, че трябва да има глобален механизъм, който осигурява обмена на бактерии между отдалечени места\" - каза Константин Северинов, професор по молекулярна биология и биохимия в университета Рътгърс. - Тъй като бактериите, които изследвахме, живеят в много гореща вода - около 70 градуса Целзий, в отдалечени места, не е логично да предположим, че там са ги транспортирали животни, птици или хора\". Северинов и колегите му мислят, че атмосферните течения са причината еднакви бактерии да има в далечни и откъснати части на света. За да разберат по-добре връзката между отдалечените общности бактерии, учените са изследвани генетичните подписи, оставени от взаимодействия между бактерии и вируси. Бактериофагите - вируси, които заразяват бактерии - са навсякъде. Те са най-многобройната форма на живот на планетата и имат значимо и измеримо влияние върху микробните общности. Когато бактериите се заразят с вируси, \"молекулярните спомени\" се съхраняват в секции бактериална ДНК. Оцелелите бактериални клетки предават части от вирусната ДНК - спомените, на следващото поколение. За изследването си учените са събрали бактерии Термус термофилус от горещи извори по цял свят - Чили, Италия, Русия. Преди анализите те предполагали, че \"молекулярните спомени\" на бактериите от противоположни части на света ще са различни и те ще имат уникална еволюционна история. Резултатите им обаче показали много \"общи спомени\" - идентични парченца вирусна ДНК, съхранена в същия ред в ДНК на бактериите от далечни извори.", "date": "2019.03.26", "title": "Бактериите могат да преминават хиляди километри във въздуха без приемник"}
{"url": "https://www.24chasa.bg/novini/article/7365747", "text": "Два пожара избухнаха в центъра на Русе за последните 12 часа. Единият взе жертва, а другият хвърли в паника жителите на блок в близост до училище, съобщи  . Причините за втория инцидент тепърва ще се изясняват. Огънят в блока, който на метри от училището по изкуствата, е тръгнал около 11 ч. Съседи са усетили дим и са подали сигнал на тел. 112. Част от хората са успели да излязат навън, но други от по-високите етажи са останали вкъщи. От дима е пострадала единствено възрастна жена, която е откарана за преглед в болницата. В същия район, но на съседна улица, тази нощ е имало още един пожар. При него е загинал 72-годишен болен мъж, който е живеел сам. Огънят е тръгнал от незагасена цигара.", "date": "2019.03.26", "title": "Възрастен мъж загина в пожар в Русе, огън и в блок до училище"}
{"url": "https://www.24chasa.bg/novini/article/7365894", "text": "Със заповед на министър-председателя Бойко Борисов от длъжността заместник-министър на енергетиката е освободен Красимир Първанов. Подписана е и заповедта за освобождаване на Ваня Колева от поста заместник-министър на младежта и спорта. Това съобщиха от пресцентъра Министерския съвет. Оставката е свързана с „Апартаментгейт“, тъй като Красимир Първанов е придобил от фирмата „Артекс“ апартамент и два гаража на ул. „Тинтява“ в столичния кв. „Изток“. Скандалът с апартаментите досега доведе до оставката и на правосъдния министър Цецка Цачева. Функциите на Цачева временно ще изпълнява заместник-министърът на правосъдието Десислава Ахладова.                                                                                                                                                                                                                                                                                                                       ", "date": "2019.03.26", "title": "Бойко Борисов освободи зам.-министрите  Красимир Първанов и Ваня Колева"}
{"url": "https://www.24chasa.bg/novini/article/7365918", "text": "Реформата на световната търговска организация (СТО) и балансирането на двустранната търговия ще бъдат сред ключовите теми на срещата на върха Европейски съюз - Китай, която ще се проведе в Брюксел на 8-9 април. Това заяви днес председателят на Европейската комисия Жан-Клод Юнкер в Париж, цитиран от ТАСС, на съвместна пресконференция с френския президент Еманюел Макрон, германският канцлер Ангела Меркел и китайския президент Си Цзинпин. Предстоящата среща ЕС-Китай на 8-9 април носи много надежди. Тя ще ни позволи да обобщим работата на съвместната работна група за реформа на СТО. Убедени сме, че тази реформа е необходима, тъй като организацията е незаменима в съвременния свят, каза Юнкер, предаде БТА. Той подчерта също, че ЕС е заинтересуван да бъдат твърдо определени принципите на взаимността в търговията между Китай и ЕС. Става дума на първо място за взаимен отказ от антидъмпингови тарифи и на второ - за по-точен баланс на вноса и износа, за избягване на прекомерните дефицити в търговския баланс, което може да бъде достигнато чрез система от търговски квоти. По думите на Юнкер друга ключова тема на срещата на върха ще бъдат взаимните инвестиции. Меркел призова да бъде намерен правилния баланс в епохата на динамично развитие на света и глобални промени. Според Меркел стратегическата конкуренция може да има положителни страни за всички участници. Канцлерът отново призова към реформиране на международни организации като Съвета за сигурност на ООН, Международния валутен фонд и СТО. \"Без САЩ мултилатерализмът е невъзможен\", подчерта Меркел. \"Поради това с интерес следим хода на търговските преговори между САЩ и Китай. Ако преговорите се прекратят, ще усетим последствията и в Германия\", каза тя. Правителството на Германия планира да организира среща с участието на всички страни от ЕС и Китай в периода на европредседателството си през 2020 година, допълни Меркел. До този момент според канцлера трябва да бъде завършена работата по редица проекти, включително споразумение за защита на инвестициите и за обозначенията за произход на стоките.", "date": "2019.03.26", "title": "Юнкер: Балансът на търговията ще е сред основните теми на срещата ЕС-Китай"}
{"url": "https://www.24chasa.bg/novini/article/7365928", "text": "Иранският президент Хасан Рохани осъди решението на президента на САЩ Доналд Тръмп да признае Голанските възвишения за част от Израел, предаде Ройтерс, цитирана от БТА. \"Никой не би могъл да си представи, че една личност в Америка идва и дава земя на една страна, която окупира друга страна, напук на международните закони и конвенции. Подобно действие е безпрецедентно през този век\", каза Рохани. Хиляди хора излязоха по улиците на много сирийски градове, за да протестират срещу решението на Тръмп да признае израелския суверенитет върху Голанските възвишения. Агенция САНА публикува снимки на протестно шествие тази сутрин в южния сирийски град Суейда. Участниците носели сирийски и палестински знамена, както и лозунг с надпис \"Голан е сирийски\". Протестно шествие е имало и град Дараа.", "date": "2019.03.26", "title": "Рохани осъди Тръмп, че е признал голанските възвишения за част от Израел"}
{"url": "https://www.24chasa.bg/novini/article/7365954", "text": "Американската агенция по военна логистика връчи сертификат за отличие на Българската агенция по безопасност на храните /БАБХ/. Това е станало по време на среща между министъра на земеделието, храните и горите Румен Порожанов и заместник-посланика на САЩ в България Джъстин Фридман, информират от агенцията. Министър Порожанов е заявил, че България има важно географско положение по отношение на логистичните услуги, допълва БТА. По думите му от няколко години Американската агенция по военна логистика работи отлично със своя основен партньор, логистичният център \"Фрешлоджик\", част от групата \"Белла България\". Агенцията осигурява материали, горива, оборудване, медицински средства и хранителни стоки за базите и силите на САЩ и НАТО. \"Фрешлоджик\" е основен партньор на агенцията като склад под митнически контрол за хранителни стоки. Той е най-големият и модерен логистичен център в България, който съхранява продукти, директен внос от САЩ, които се пренасочват към крайни клиенти в югоизточна Европа и Средиземноморието. Партньорството носи значителни икономически ползи за страната, като навременно изплащане на значителни частни инвестиции в логистичния център, работни места за 230 души директно работещи в логистиката и косвено за още 3000 души ангажирани в производството на хранителни стоки в България, както и по-големи постъпления от данъци и такси за бюджета. Заместник-посланикът на САЩ в България Джъстин Фридман е заявил, че успешното сътрудничество между Американската агенция по военна логистика и нейният партньор в страната би било невъзможно без подкрепата на Министерството на земеделието, храните и горите, и в частност на Българската агенция по безопасност на храните. Той е изтъкнал, че благодарение на подкрепата и професионализма на екипа на МЗХГ и БАБХ, обемът на обработените храни само за последните три месеца на 2018 г. е около 11 млн. долара, а за годината надхвърля 30 млн. долара, като всички доставки са извършват своевременно без забавяне. На събитието са присъствали и заместник-министърът на земеделието, храните и горите Янко Иванов и изпълнителният директор на БАБХ Дамян Илиев, както и полк. Шанън Джонсън, аташе по отбраната в посолството на САЩ у нас и други.", "date": "2019.03.26", "title": "Американската агенция по военна логистика връчи сертификат за отличие на БАБХ"}
{"url": "https://www.24chasa.bg/novini/article/7365958", "text": "Дарение от нападателя в новозеландския град Крайстчърч за крайнодясна група в Австрия стана причина за полицейски рейд в дома на крайнодесния лидер Мартин Зелнер във Виена, каза Зелнер, цитиран от ДПА и БТА. Австрийското вътрешно министерство потвърди, че служители на полицейското разузнаване са претърсили вчера жилището на Зелнер, но не съобщиха подробности. Зелнер признал, че преди няколко месеца е получил дарение от 1500 евро от австралиеца Брентън Тарант, който на 15 март уби 50 богомолци в две джамии в Крайстчърч, посочва Франс прес. В публикувано тази нощ видео Зелнер заявява, че не е имал никакъв контакт с Тарант, а само му пратил кратък имейл, за да му благодари. Според ДПА Зелнер, водач на Австрийското движение за идентичност, казал, че е забелязал дарението едва в неделя и тъкмо звънял по телефона на адвоката си, когато полицията дошла в дома му във Виена. \"Нямам нищо общо с това терористично нападение. Ще предам сумата на някоя благотворителна организация\", каза Зелнер. Миналата седмица вътрешното министерство потвърди, чеТарант е пътувал до Австрия преди да извърши атаката. Според германския медиен портал Т-Онлайн, който е анализирал акаунта на Тарант във Фейсбук, пътуването му до Австрия било част от обиколка в няколко европейски страни.", "date": "2019.03.26", "title": "Претърсват дома на австрийски \nкрайнодесен лидер заради дарение от нападателя от Крайстчърч"}
{"url": "https://www.24chasa.bg/novini/article/7365948", "text": "Арестуваната дознателка от Благоевград Розалина Кьосева е изтеглила потребителски заем от 25 000 лева и е дала парите на приятеля си Владимир Б., за да ги харчи. Това стана ясно на приключила преди минути пресконференция на говорителя на главния прокурор Румяна Арнаудова, районния прокурор Борислав Ковачки, шефа на \"Вътрешна сигурност\" и директора на ОД на МВР. Срещу Кьосева са повдигнати 4 обвинения, свързани с изнасяне на информация към приятеля й - затворник. Тя го укривала, тъй като бил издирван с европейска заповед за арест от Гърция, за да лежи 6-годишна присъда. Кьосева му казала, че го търсят, той се скрил, а тя му носела редовно храна. Давала му информация и за следователи съдии, прокурори и надзиратели в затвора и техните семейства. Докато той лежал в Софийския централен затвор, заплашвал надзирателите и се наложило да бъде преместен в Бобов дол. Вчера е била претърсена килията на приятеля й в затвора, където е отркит мобилен телефон, чрез който двамата са си говорили.", "date": "2019.03.26", "title": "Арестуваната дознателка изтеглила 25 000 лв. кредит и дала парите на приятеля си затворник, за да ги харчи"}
{"url": "https://www.24chasa.bg/novini/article/7365936", "text": "Европейският парламент ще гласува утре отново дали изобщо да се разглежда пакет \"Мобилност\". Това обяви току-що председателят Антонио Таяни на заседанието на ЕП в Страсбург. Аргументът, който изтъкна шефът на ЕП е железен - има правна неяснота, след като 2/3 от текстовете са отхвърлени от транспортната комисия. Ето защо пленарната зала ще гласува, че вкараният текст не е приемлив, след като не е одобрен от нея. Снощи бе решено той да влезе на утрешното заседание, след като на българските, румънските, полските и литовските евродепутати не достигнаха едва 2 гласа, за да го отложат за пореден път, както правят в последната 1 г. Ако утре вкарването на точката бъде отхвърлено, до края на мандата на Европейския парламент остава само една, последна сесия - в средата на април. Да помага срещу приемането на пакет \"Мобилност\" - това помоли премиерът Бойко Борисов шефа на ЕП Таяни в четвъртък, когато двамата се срещнаха в Брюксел. Междувременно българският евродепутат от ГЕРБ/ЕНП Андрей Новаков направи листовки срещу пакет \"Мобилност\" и тръгна да агитира с тях от колега на колега.", "date": "2019.03.26", "title": "Шанс: Процедурата по \"Мобилност\" е неприемлива - това гласува утре ЕП"}
{"url": "https://www.24chasa.bg/novini/article/7366001", "text": "Ентусиасти от цяла Европа се събраха в белгийския град Адинкерке, за да участват в първия европейски шампионат по имитиране на чайки, съобщи ЮПИ, цитирана от БТА. Участниците бяха оценявани по качеството на звука. Бонус получаваха, ако се държаха като птица по време на изпълнението. Голямата награда беше селекция белгийски бири. Тя беше спечелена от Реджи Латш от Амстердам и Бреде Айдинг от Белгия. \"Да имитираш крясъците на чайките, звучи доста глупаво, но това си е истинска наука - каза Ян Сейс от Морския институт на Фландрия - Преди да започнеш да имитираш чайка, трябва много внимателно да наблюдаваш и слушаш птиците. Иначе никога няма да успееш\".", "date": "2019.03.26", "title": "Имитатори на чайки се състезаваха в Белгия (Видео)"}
{"url": "https://www.24chasa.bg/novini/article/7366028", "text": "Френският президент Еманюел Макрон поиска от китайския президент Си Цзинпин да \"уважава единството на Европейския съюз\" в момент, когато Пекин е заподозрян, че се опитва да породи разделение между европейските страни с политиката си за инвестиции, предаде Франс прес, цитирана от БТА. \"Ние уважаваме Китай и очакваме, естествено, от нашите големи партньори също да уважават единството на Европейския съюз, както и ценностите, които той носи\", каза Макрон. Френският президент освен това отправи призив към Китай и ЕС да положат усилия за укрепване на мултилатерализма, като същевременно призна историческото съперничество между ЕС и Китай, предаде Ройтерс. \"Ние искаме да постигнем напредък при обновяването на мултилатерализма. Ние имаме различия, очевидно е, че в историята на човечеството силата не върви без съперничество. Никой не трябва да е наивен по този въпрос\", каза Макрон. \"Но ние уважаваме Китай и сме решени да водим диалог и да сътрудничим с него\", допълни той. Китайският лидер увери, че Европа и Китай \"напредват заедно\", въпреки че понякога са в състезание и призова отношенията помежду им да не са пропити с \"недоверие\", предаде Франс прес. \"Разбира се има въпроси на разногласие, на съревнование, но това е едно положително съревнование. В момента ние напредваме заедно. Не трябва недоверието да ни кара да гледаме постоянно назад\", каза Си. Франция и Китай се обявиха в подкрепа на глобално споразумение за инвестициите между ЕС и азиатския гигант, предаде Франс прес. \"Двете страни подкрепят бързото сключване на амбициозно глобално споразумение за инвестициите между ЕС и Китай, включващо достъп до пазара и защитата на инвестициите в духа на взаимната изгода\", се казва в общо изявление на двамата лидери. Това изявление идва в момент, в който американците и някои европейски страни са обезпокоени от придобивките на Китай на стария континент и упрекват Пекин, че не гарантира справедливо отношение към чуждите инвестиции на своя територия, отбелязва агенцията. Китай инвестира най-малко 145 милиарда евро в Европа от 2010 г., но тенденцията е към забавяне в момент, когато няколко държави затягат мерките, за да регламентират придобивките на Китай. И Макрон, и Си се обявиха за глобални усилия срещу \"ерозията на биоразнообразието\", предаде Франс прес. В общо изявление двамата лидери казаха, че са против така наречените екологични престъпления, по-специално бракониерството, трафика на животински и растителни видове, застрашени от изчезване, както и срещу замърсяването с пластмаси. Двамата лидери се ангажираха да прилагат парижкото споразумение за климата във всичките му измерения и до 2020 г. да съобщят дългосрочната си стратегия за намаляване на емисиите на парникови газове до средата на века. Китай ще е домакин догодина на конференция на ООН за биоразнообразието, която би трябвало да бележи важен етап в защитата на околната среда. Си Цзинпин призова Франция към развитие на двустранното сътрудничество в нови отрасли - финансовата сфера, изкуствения интелект и устойчивото развитие на градовете, предаде ТАСС.", "date": "2019.03.26", "title": "Макрон поиска от Китай да уважава единството на ЕС"}
{"url": "https://www.24chasa.bg/novini/article/7366020", "text": "Пловдивският апелативен съд за втори път отказа да промени мярката за неотклонение на турския гражданин Д.Х., обвинен в контрабанда на 191 кг хероин. Мярката \"задържане под стража\" е на Окръжен съд - Хасково с мотива, че има нови обстоятелства по разследването. Заседанието на магистратите се е провело без присъствието на подсъдимия. Това съобщиха от пресцентъра на Съдебната палата в Пловдив. Срещу Д.Х. е повдигнато обвинение за това, че през май 2018 г. е пренесъл през границата ни с Турция контрабандно 191 кг хероин на обща стойност 1 429 300 лв. Апелативните магистрати са приели, че от събраните данни не могат да се установят лицата, с които обвиняемият е говорил по телефона, но това не разколебава обоснованото предположение, че той е извършителят на престъплението, за което му е повдигнато обвинение. Съдът е приел, че съществува реалната опасност обвиняемият да се укрие, да напусне страната или да извърши ново престъпление. Определението е окончателно и не подлежи на обжалване.", "date": "2019.03.26", "title": "Турски гражданин остава в ареста за контрабанда на 191 кг хероин"}
{"url": "https://www.24chasa.bg/novini/article/7366059", "text": "БСП няма да се върне в парламента за гласуването на рокади в кабинета. Това заяви соцлидерката Корнелия Нинова на въпрос дали ще върне депутатите си за оставката на правосъдния министър Цецка Цачева и на шефа на ПГ на ГЕРБ Цветан Цветанов. Цветанов си отива, заяви Нинова и обясни, че прави този извод по информация в медиите. Но няма как Борисов да реши проблема сега, защото скандалът \"Апартаменти\" е следствие, а не е основата на проблема, коментира соцлидерката. Проблемът е в модела на управление, който вече 10 г. ни налага ГЕРБ, в това, че се приемат лобистки закони, заяви Нинова. Затова БСП ще брои колко лобистки закони са приети, в чии интереси и за какви пари от кабинета \"Борисов 3\", като напомни, че подобен списък е правен и за предходното правителство на Борисов и тогава червените изброили 26 приети лобистки закона. Втората характеристика на модела е политическият рекет. И дори Цветанов да си отиде, ще дойде друг Цветанов, коментира Нинова. Главата и мозъкът на този модел е Борисов. Докато той управлява държавата, няма как да бъде нещо променено, коментира тя. Борисов казва, че е създал ГЕРБ да се бори с корупцията. След 10 г. управление корупцията превзе партията му, допълни тя и обяви, че единственият изход са предсрочни избори.", "date": "2019.03.26", "title": "БСП отказва да гласува оставките на Цачева и Цветанов"}
{"url": "https://www.24chasa.bg/novini/article/7366052", "text": "Полицията в Търговище задържа муле на телефонни измамници. В ареста е мъж на 50 г. от разградското село Конево, за който е установено, че е участвал като куриер в схема на три телефонни измами на жени в Търговише и една - на жена в Попово. Те са били въведени в заблуждение да му подхвърлят пари след обаждания на стационарните им телефони, като е използван популярния предлог за необходимост да окажат съдействие на полицейски служители, които провеждали операция по задържане на извършители на телефонни измами. На 20 февруари т.г. 75-годишна жена от Търговище е предоставила сумата от 1800 лв., на 7 март друга нейна съгражданка се разделила с 300 лв., 100 евро и 60 паунда, а на 15 март жена на 66 г. предоставила \"в помощ на полицията\" 700 лв. Следващата измама е извършена в Попово - там на 18 март 73-годишна жена била измамена и се разделила със 7 хиляди лева. По случаите са образувани досъдебни производства. В хода на разследването са извършени следствени експерименти. Установено е, че преди да се включи в осъществяване на измамите, 50-годишният мъж бил безработен и е нает, след като публикувал в Интернет обява, че си търси работа. Обадил му се непознат, който се представил за собственик на фирма за производство на дограма и му е заявил, че го наема да взема размери на пространствата за поставяне на дограма, както и да събира капаро от клиентите. Куриерът прибрал парите, уж за капаро на дограмата, и по указания на \"работодателя\" си ги оставил близост до водопроводна шахта в село в община Разград. 50-годишният мъж е привлечен като обвиняем, той е осъждан за предишни престъпрения. От полиицята казват, че се работи и за изясняване на съпричастността му към извършване на други измами по съшия сценарий на територията на Североизточна България. Това е вторият куриер на ало измамници, задържан в Търговище през тази година. През януари в капана на полицията падна 50-годишен мъж от търговищкото село Априлово, докато участвал в първата си измамническа \"мисия\". Той бил нает на хонорар. За разлика от него, \"колегата\" му от Конево бил нает срещу твърдо месечно възнаграждение. В същото време от Районна и Окръжна прокуратура в Търговище отчитат ръст на измамите в региона. През м.г. те са били общо 67, като 26 от тях са телефонни. В 12 от случаите са били открити и задържани куриерите на измамниците, на които са повдигнати обвинения. На територията на Окръжната прокуратура измамите през 2017 г. са регистрирани 54 измами. Най-честият сценарий на телефонните измамници е съдействие на МВР за залавяне на престъпници под формата на дадени пари. Анализът на пострадалите от този вид престъпление показва, че жертвите най-често са възрастни жени над 65 г. През 2018 г. от жертвите на този вид престъпление на територията на област Търговище са отнети общо над 221 000 лева и близо 300 грама златни накити.", "date": "2019.03.26", "title": "Задържаха 50-годишен, участвал като куриер в 4 ало измами"}
{"url": "https://www.24chasa.bg/novini/article/7366312", "text": "Американското министерство на финансите обяви нови антиирански санкции, насочени срещу 25 физически и юридически лица, базирани в Иран, Турция и Обединените арабски емирства, предадоха световните агенции. В обхвата на санкциите попадат банки и финансови институции, като Ансар банк, Атлас ексчейндж и др., предаде БТА. Според Вашингтон включените в санкционния списък 9 физически лица и 14 компании имат отношение към терористични дейности или към иранската ядрена програма.", "date": "2019.03.26", "title": "САЩ наложиха антиирански санкции на 25 физически и юридически лица"}
{"url": "https://www.24chasa.bg/novini/article/7366332", "text": "Бившият главен администратор на интернет в Китай, някога ревностен защитник на цензурата, беше осъден днес на 14 години затвор за получени подкупи от общо 32 милиона юана (над 4 млн. евро), предаде Франс прес. Петдесет и девет годишният Лу Вей беше заместник-министър в пропагандния отдел на Китайската комунистическа партия. През 2013 г. той оглави Управлението по въпросите на киберпространството, което упражнява надзор върху съдържанието в интернет, предаде БТА. Авторитетът му беше толкова голям, че през 2015 г. американското сп. \"Тайм\" го нареди сред 100-те най-влиятелни личности на планетата, наред със собствениците на Фейсбук и Епъл. Народен съд в град Нинбо, Източен Китай, оповести, че Лу Вей е осъден на 14 години затвор и глоба от 3 млн. юана, тъй като приел колосална сума подкупи. В комюнике, публикувано в социалната мрежа Вейбо, съдът изтъква тежестта на деянията, извършени между 2002 и 2017 г. от бившия журналист в агенция Синхуа, издигнал се до неин заместник-директор. Според съда използвайки служебното си положение, той съдействал на физически лица и фирми по отношение на контрола в интернет, при търговски операции и издигане в йерархията и получил за услугите си равностойността на общо 4,2 млн. евро. Като важен фактор, Лу Вей беше ухажван от чуждестранни технологични компании, които се стремяха към китайския пазар. През 2014 г. той посети централата на Фейсбук в САЩ и се срещна с шефа на компанията Марк Зукърбърг.", "date": "2019.03.26", "title": "14 години затвор за бившия шеф на интернет цензурата в Китай заради 4 млн. евро подкупи"}
{"url": "https://www.24chasa.bg/novini/article/7366343", "text": "Предложенията за Брекзит, които ще бъдат обсъждани утре от британските депутати, ще са повечето свързани с политическата декларация за бъдещите връзки на Обединеното кралство с Европейския съюз, а не със самото споразумение за развода. Това заяви лидерката на Камарата на общините в британския парламент Андреа Ледсъм, предаде Ройтерс, цитирана от БТА. Вчера британските депутати гласуваха поправка, която им позволи да поемат контрол върху дневния ред за Брекзит за един ден и това ще бъде утрешния ден. Същевременно стана ясно, че британският премиер Тереза Мей ще направи обръщение пред депутатите от нейната Консервативна партия утре, предаде Ройтерс. Според депутат от Консервативната партия Мей ще говори пред партийна комисия, която разглежда въпроси, свързани с партийното ръководство. Това навеждало на мисълта, че Мей може да обяви пред депутатите консерватори дата, на която ще подаде оставка.", "date": "2019.03.26", "title": "Утре ще гласуват за различни варианти за Брекзит"}
{"url": "https://www.24chasa.bg/novini/article/7366341", "text": "Преместването на стрелките на часовника и преминаването от зимно на лятно часово време е повод за ново разногласие между Хърватия и Словения, която иска да си запази зимното часово време, предаде Танюг. Европейският съюз по-рано обяви, че от 2021 г. най-вероятно ще отмени смяната на зимно и лятно отчитане на времето, предаде БТА. Словения предпочита да избере зимното часово време. Решението не е окончателно и в момента се водят консултации със страните от региона с цел да се координират и изберат една обща часова зона. Хърватия от своя страна е по-склонна да приеме лятното часово време, тъй като то е по-удобно за туризма, който в тази страна се свежда главно до \"слънцето и морето\". Препоръката на Европейския парламент е съседните страни да се договорят помежду си за едно и също отчитане на времето, тъй като принадлежността им към различни часови зони би предизвикало трудности в много области.", "date": "2019.03.26", "title": "Ново разногласие между Хърватия и Словения - за часовото време"}
{"url": "https://www.24chasa.bg/novini/article/7366323", "text": "Съпругата на председателя на Върховния касационен съд Лозан Панов - Елисавета Панова е купила от \"Артекс\" апартамента и гаражите,   не по 225 евро, а по 382 евро на кв. м. Доплатила е и 25 000 евро за довършителни работи. Това пише  , като се позовава на нотариален акт, с който разполага.  Сюжетът е отпреди пет години и когато имотът е бил купен, Елисавета Панова не е имала отношения с Лозан Панов, който тогава е съдия във Върховния административен съд, твърдят още от сайта. Справка на \"Капитал\" в Агенцията по вписванията показала, че сделката е станала през април 2013 г., т.е. две години преди Елисавета Ганева и Лозан Панов да сключат граждански брак, което се случва през февруари 2015 г. Кумове са им собствениците на \"Артекс\" Весела и Пламен Мирянови. Елисавета Панова е категорична, че към момента на сключване на договора и изграждането на сградата тя не е имала отношения с Лозан Панов, като именно тя му е наложила кумовете, с които развила приятелски отношения покрай строежа на сградата. От нотариалния акт, с който \"Капитал\" разполага, се вижда, че на 10 април 2013 г. фирмата \"Ганева 2000\" и \"Артекс Инженеринг\" сключват договор за покупка на право на строеж и строителство за част от поземлен имот, апартамент с площ 172 кв.м и два гаража (всеки от по 19 кв.м) за сумата от 81 хил. евро, което прави 382 евро на кв. метър, ако в квадратурата са включени двата гаража. Сделката е на видимо по-ниска цена от тези, сключени по същото време и в същата сграда. Справка в имотния регистър за същата сграда показа, че в края на 2013 г. апартамент със същата квадратура, но горния етаж и един гараж към него, е бил продаден на цена от 642 евро на кв.м, ако се съди по декларирания материален интерес пред Агенцията по вписванията. Сходна - 600 евро на кв. метър е и цената на друг апартамент (отново на по-горен етаж и отново продаден в края на 2013 г.) в сградата. В края на 2014 г. фирма купува апартамент от 134 кв.м и гараж от 29 кв.м в същата сграда, като цената вече е 1454 евро/кв. м. Със същия договор \"Ганева 2000\" възлага на \"Артекс\" да построи и продаде в завършен вид въпросните обекти, като за целта заплаща още 80 хил. евро. на две вноски - 53.4 хил. евро първоначално и 26.5 хил. евро при въвеждане на сградата в експлоатация. Общата цена на сделката е 81 хил. евро, което прави 382 евро на кв.метър, ако в квадратурата са включени двата гаража. Пред \"Капитал\" Елисавета Панова обясни, като показа платежни нареждания и фактури, че към тази цена трябва да се прибавят още 25 хил. евро, които са платени на \"Артекс\" за довършителни работи. От регистъра на Столична община на разрешенията за строеж се вижда, че договорът е сключен четири месеца след като \"Артекс\" получава разрешение за строеж на сградата, т.е. по време на подписване на договора тя е била далеч преди да е завършена като груб строеж. Пред \"Капитал\" Елисавета Панова обясни, че по-изгодната цена, която е получила, се дължи на по-голямата първоначална вноска, която е направила. Съпругата на председателя на ВКС коментира, че към 2013 г. фирмата й, през която минава част от дейността на издавания от нея немскоезичен вестник \"Виртшафстблат\", е имала над половин милион натрупана и неразпределена печалба. Тя не отрича, че е в приятелски отношения със собствениците на \"Артекс\", но съпругът й няма нищо общо с това. \"Лозан Панов се запозна със семейство Мирянови две седмици преди да сключим брак, а изборът да станат наши кумове беше мой - заради всичко, което бях преживяла с тях в личен план, преди да се появи в живота ми Лозан Панов\", коментира Елисавета Панова. Тя разказва, че живее в жилището от януари 2018 г., което лесно може да се установи от сметките за режийни. Тя плаща наем от 985 лв. на месец на фирмата си - обстоятелство, което било проверявано от НАП. Ползва 2/3 от апартамента, тъй като останалата част е незавършена. Елисавета Панова подчертава, че през последните две години заедно с Лозан Панов са обект на непрестанни и прецизни проверки и ревизии от страна на контролните институции. \"Междувпрочем НАП много щателно провери домакинствата и на Лозан и моето за периода, в който дори не сме партньори, така че доказателства бол, ако някой ги търси. За отдаденото под наем семейно жилище декларирам получената сума и плащам също данъци за разлика от някои достопочтени управленци.\" До 2012 г. Лозан Панов е председател на Административен съд - София-град, който гледа като първа инстанция дела по Закона за устройство на територията и актове на местната власт. След 2012 г. е повишен във Върховния административен съд. Справка на \"Капитал\" показа, че той не се е произнасял по дела, по които \"Артекс\" е страна.", "date": "2019.03.26", "title": "\"Капитал\": Елисавета Панова е купила имота от \"Артекс\" за 382 евро на кв. м"}
{"url": "https://www.24chasa.bg/novini/article/7366370", "text": "Израелският премиер Бенямин Нетаняху предупреди днес, че е готов за нови действия в ивицата Газа след израелските удари, предприети в отговор на ракетен обстрел, ранил седем души близо до Тел Авив, предаде Франс прес, цитирана от БТА. \"Мога да ви кажа, че сме готови да направим много повече. Ще направим всичко необходимо, за да защитим нашия народ и нашата държава\", заяви Нетаняху в посланието си към годишната конференция на влиятелното произраелско лоби в САЩ - Американско-израелския комитет за обществени връзки (AIPAC). Нетаняху се обърна към участниците във форума чрез видеоконферентна връзка от Израел, тъй като заради засилването на напрежението в Газа той съкрати посещението си в САЩ. След ракетен обстрел на израелска територия от Газа израелските военновъздушни сили нанесоха удари по десетки обекти на Хамас и по-малката групировка \"Ислямски джихад\". Мишените включваха многоетажна сграда в град Газа, която според Израел е била използвана за щаб на военното разузнаване на Хамас и за офис на нейния лидер Исмаил Хания. Държавното израелско радио \"Кан\" съобщи днес, че вчера, по време на визитата си в САЩ, Нетаняху е обсъдил с американския президент Доналд Тръмп своите предложения за изтеглянето на иранските сили от Сирия, предаде ТАСС. По-рано Нетаняху е обсъждал предложенията си за извеждане на чуждестранните сили от Сирия и с руския президент Владимир Путин. Израелският лидер се надява, че Москва и Вашингтон ще приемат изложените от него общи положения, включително изтегляне на иранските сили от Сирия, съобщи радио \"Кан\", без да дава подробности за предложенията на Нетаняху, предаде ТАСС. Днес обстановката в ивицата Газа е спокойна, но Нетаняху трябва да реши какво да прави по-нататък: да спре с ответните мерки или да предприеме нови действия с риск от ескалация две седмици преди парламентарните избори в еврейската държава, посочва АФП. Израелската армия и палестински групировки продължиха враждебните действия до тази сутрин, въпреки обявeното прекратяване на огъня, съобщи АФП.", "date": "2019.03.26", "title": "Нетаняху: Израел е готов да направи \nмного повече в ивицата Газа"}
{"url": "https://www.24chasa.bg/novini/article/7366383", "text": "Бахрейн - миниатюрна островна държава в Персийския залив, където се намира щабът на Пети американски флот, планира до юни да пусне 5-джи мобилна потребителска мрежа, частично използвайки технология на \"Хуавей\" въпреки предупрежденията на САЩ, че оборудването на китайския телекомуникационен гигант може да бъде използвано за шпионаж, предаде Ройтерс, цитирана от БТА. Китай и \"Хуавей\" категорично отхвърлят американските твърдения. Компанията VIVA Bahrain - дъщерна фирма на саудитската държавна телекомуникационна компания STC, миналия месец подписа споразумение да използва продукти на \"Хуавей\" в своята 5-джи мрежа. Висш служител на Държавния департамент на САЩ каза пред Ройтерс, че Вашингтон винаги предупреждава съюзниците и партньорите си да обмислят рисковете, които носят търговците, изложени на безконтролен натиск от чужди държави. Пети американски военноморски флот използва базата си в Бахрейн, за да патрулира и охранява няколко важни морски коридора, включително преминаващи близо до Иран. Някои държави, като Австралия и Нова Зеландия, не разрешиха на мобилните оператори там да използват оборудване на \"Хуавей\", но се очаква Европейският съюз да пренебрегне американските призиви за забрана на китайската компания.", "date": "2019.03.26", "title": "Бахрейн ще използва оборудване на \"Хуавей\" за 5G въпреки предупрежденията на САЩ"}
{"url": "https://www.24chasa.bg/novini/article/7366394", "text": "Апелативният съд в Белград отмени първоинстанционната  , съобщиха сръбските агенции. През юни миналата година Миряна Маркович бе осъдена на една година затвор след като бе обвинена, че през 2000 г. е оказала влияние върху правителствена комисия да даде незаконно държавен апартамент на бавачката на нейния внук, предаде БТА. С днешното решение на съда е наредено процесът да се повтори пред Висшия съд в Белград и да бъдат отстранени всички нарушения на наказателната процедура. Апелативният съд реши, че с произнасянането на присъдата се е стигнало до съществени нарушения на наказателната процедура, както и че е бил приложен закон, който не е можело да бъде приложен. Също така остава неясно защо първоинстанционният съд не е решил, че наказателното дело е остаряло, след като Миряна Маркович е обвинена, че е извършила престъплението през септември 2000 г. Присъдата е произнесена след почти 15 години от началото на наказателната процедура и след над сто съдебни заседания. Миряна Маркович бе съдена задочно, тъй като е недостъпна за правосъдните органи на Сърбия. През 2005 г. за нея бе издадена международна заповед за арест.", "date": "2019.03.26", "title": "Отмениха присъдата на вдовицата на Милошевич, ще има нов процес"}
