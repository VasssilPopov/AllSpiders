{"url": "https://www.24chasa.bg/novini/article/7469125", "text": "Председателката на Камарата на представителите Нанси Пелоси заяви, че е твърде рано да се започне процедура по импийчмънт срещу Доналд Тръмп, предаде Франс прес, цитирана от БТА. \"Можем да разкрием фактите пред американците чрез нашите разследвания и ще стигнем до момент, в който импийчмънтът ще бъде неизбежен или не. Но още не е назрял моментът\", каза Пелоси. \"И смятам, че евентуален импийчмънт ще бъде източник на големи разделения в нашата страна\", добави тя. Противопоставянето между демократите и Тръмп прерасна вчера в открита война, когато президентът, видимо разгневен, обяви, че повече няма да работи с тях, докато не сложат край на своите \"лъжливи разследвания\" срещу него. Той реагира на изказване на Пелоси, която го обвини, че прикрива следите, оставени от доклада за руското разследване, най-вече подозренията за възпрепятстване на правосъдието. \"Моля се за президента на Съединените щати. Иска ми се семейството, правителството му или сътрудниците му да се намесят и да поговорят с него за доброто на страната\", каза днес Пелоси пред репортери, предаде Ройтерс.", "date": "2019.05.23", "title": "Нанси Пелоси: Не е назрял моментът за импийчмънт на Тръмп"}
{"url": "https://www.24chasa.bg/novini/article/7469069", "text": "Днес е било намерено тялото на журналиста от Анадолската агенция Абдулкадир Нишанджъ, който бе в неизвестност от две седмици, след като падна от стръмна скала в Североизточна Турция, предаде в.\"Хюриет дейли нюз\". Абдулкадир Нишанджъ се е хлъзнал от скала, след като снежна маса, върху която стъпил, се откъснала в район с опасни завои. Кореспондентът е отразявал изграждането на път в планината Соганлъ, намираща се между окръзите Байбурт и Трабзон (на височина 3500 метра). Екипи на Дирекцията за управление при бедствия и извънредни ситуации, жандармеристи и спасители участваха в издирването на журналиста. Тялото на Нишанджъ е било намерено в поток на около километър встрани от скалата, от която е паднал.", "date": "2019.05.23", "title": "Откриха в поток тялото на турския журналист, загинал при лавина"}
{"url": "https://www.24chasa.bg/novini/article/7469086", "text": "Нашата кампания е позитивна от самото й начало. Показахме резултатите от нашата работа през годините, но в същото време не бяхме агресивни като политическите си опоненти. Получихме много идеи от хората и начертахме нови цели, към които ще се стремим в бъдеще. Така обобщи изминалата предизборна кампания водачът на листата на ГЕРБ и СДС за европейския вот Мария Габриел. В Димитровград тя присъства на представянето на листата на ГЕРБ и СДС, което се проведе в зала „Младост“, съобщи пресцентърът на ГЕРБ. „Гордея се да водя най-силния екип от кандидати за евродепутати. Всеки един от тях е доказал се професионалист, патриот, който може да защитава националния интерес“, категорична бе Мария Габриел. По думите й истинското богатство на България са младите хора, традициите и духовността, която ни е запазила несломим народ през вековете. „Гласувайте за ГЕРБ с номер 12 в бюлетината, за да пребъде силна България в обединена Европа“, призова присъстващите водачът на листата. „В нашата листа са най-големите професионалисти. В Димитровград е лесно да говориш за Европа, тук тя е на всеки ъгъл и то благодарение най-вече на кмета Иво Димов. С колегите искаме да продължим започнатото – младите да остават в България, бизнесът да има повече възможности, градовете да процъфтяват“, обясни на свой ред Ева Майдел. „Европа трябва да стане още по-силна и обединена. Тези избори са тест за нашата демократична култура. Само ГЕРБ и СДС могат да спрат окончателно мръсната атака на БСП срещу правителството. Голямо зло ще се стовари върху България, ако БСП дойде на власт. Всеки път, когато тази партия тръгва към властта – неизменно следва финансова и морална катастрофа. Имаме опит с това както преди, така и след идването на демокрацията. Цялата предизборна кампания на жадната за власт Нинова и „офшорничката“ Йончева бе насочена срещу ЕС, а какво направи ГЕРБ – допреди дни бъдещият председател на ЕК бе в България и посочи кои са истинските десни сили у нас – ГЕРБ и СДС“, подчерта Александър Йорданов. „Европейската солидарност е около нас с новите пътища, пречиствателните станции, социалните програми. Ако искаме още по-модерни градове, качествени храни, да влезем в Шенген, да имаме високи доходи и пенсии – за България трябва да работи силен отбор, начело с опитни евродепутати, доказал се комисар като Мария Габриел, успешно правителство като това на Бойко Борисов, силни кметове като Иво Димов. За силна и просперираща България – гласувайте с номер 12 в бюлетината“, бяха думите на Емил Радев. „Нашите представители в ЕП ще защитават националния интерес и съм сигурен в това, защото са го доказавали, показали са своите качества и патриотизъм. Показвали са, че могат да работят в екип – а точно това стои в основата на всеки успех. Като кмет съм го разбрал посредством работата си с изпълнителната власт. За силна и обединена Европа и за достойното място на Бъглария в нея - гласувйте за ГЕРБ с номер 12 в бюлетината на 26 май“, обърна се към своите съграждани кметът на Димитровград Иво Димов. „Да се мобилизираме и на 26 май да постигнем сериозна победа над партията, която никой не обича – БСП. Нека да подкрепим най-добрата листа с най-добрия водач - многоуважавания европейски комсар Мария Габриел“, каза председателят на СДС Румен Христов.", "date": "2019.05.23", "title": "Габриел в Димитровград: Гласувайте за ГЕРБ с №12 в бюлетината, за да пребъде силна България в обединена Европа"}
{"url": "https://www.24chasa.bg/novini/article/7469048", "text": "Да се разреши строителството на детски градини на партерни етажи в жилищни сгради, иска Столичната община. “За целта трябва да се направят промени в различни нормативни актове. Не искам да изземвам функциите на други институции, но все повече инвеститорите осъзнават, че за да има добри условия за клиентите им, те трябва да осигурят и грижа за децата - зелени площи, детски площадки и центрове. В момента не е позволено да се правят детски градини на партерни етажи, а само детски центрове, но има такава европейска практика. Това е възможност да се разшири капацитетът на системата”, обясни Йорданка Фандъкова. Тя подчерта, че Столичната община е готова на публично-частно партньорство с инвеститори, които искат да построят детски градини. Направление “Архитектура и градоустройство” работи върху промени по Наредбата за разполагане на обществени сгради, които ще предложи на МРРБ. Според главния архитект Здравко Здравков възможността за детски градини на партера ще реши проблема в новите квартали, в които липсват общински терени. Иначе общината ще стартира строителството на още 7 детски градини, каза кметът при проверката на изграждането на нова сграда за училището в Мрамор. Там децата никога не са имали физкултурен салон и са играли в класна стая. До 15 септември трябва да е готов новият корпус със салон и 2 класни стаи, а помещението, в което досега са играли, ще се превърне в столова. Инвестицията е 1,2 млн. лв. За ремонта на зоната около ул. “Граф Игнатиев” в момента изпълнителят отстранявал забележки на надзора. След това ще може да се премине към издаване на акт 15. Вече се изгражда видеонаблюдение, предстои на пл. “Славейков” да бъде върната и пейката на Славейкови, която се реставрира. Водят се разговори с търговците на книги за вида и броя на съоръженията им. През лятото изтича срокът за завършване на ремонта на зоната около храма “Св. Ал. Невски”. И там изпълнителят отстранява забележки по градините “Кристал” и “Св. Кл. Охридски” и ул. “Московска”.", "date": "2019.05.23", "title": "София иска да се разрешат детски градини на партера"}
{"url": "https://www.24chasa.bg/novini/article/7469100", "text": "Важно е да гласуваме, за да продължи европейската солидарност да бъде част от нашия живот. Това заяви кандидатът за евродепутат от листата на ГЕРБ и СДС Андрей Ковачев по време на фолклорен концерт в парк „Герена“, организиран от ГЕРБ-Подуяне, съобщиха от пресцентъра на ГЕРБ. На събитието присъстваха народните представители Евгения Алексиева, Тома Биков и Евгени Будинов, кметът на Подуяне Ева Митова, общинският съветник Силвия Христова, районният ръководите на ГЕРБ-Подуяне Мария Димитрова, членове на ръководството и много граждани. Андрей Ковачев подчерта, че помощта от Европа променя нашия живот и модернизира градската среда, изграждат се детски площадки, детски градини, спортни съоръжения. Той добави, че София е постоянна столица на спорта, а инвестицията в него предлага достъп до активен здравословен начин на живот, защото високата физическа активност е превенция срещу агресията. „Ще продължим да работим за бъдещето на младите хора, за да имат те достъп до качествено образование“, каза Ковачев. Той допълни, че да бъдем равни с другите европейски народи зависи от нас, затова е нужно на 26 май всеки да отдели няколко минути и да гласува с номер 12 в интегралната бюлетина.", "date": "2019.05.23", "title": "Андрей Ковачев: Важно е да гласуваме, за да продължи европейската солидарност да бъде част от живота ни"}
{"url": "https://www.24chasa.bg/novini/article/7469075", "text": "Над 1700 деца се включват на 24 май в 24-часовото състезание по четене с разбиране на платформата “Книговище”. Надпреварата започва от 0,00 ч и продължава до 24,00 ч. В нея може да участва всяко дете, като единственото нужно е да се регистрира на сайта knigovishte.bg и да реши възможно най-много въпросници за любимите си книги. Състезанието дава официален старт на пълната версия на сайта, а победителите ще получат награди. Третото място печели личен абонамент за сайта, второто - семеен абонамент, а първото - абонамент за целия клас. Електронната платформа за насърчаване на детското четене стартира през януари тази година и до момента в нея са се регистрирали 1700 ученици, 230 учители и 550 родители. “Има четящи деца навсякъде Независимо къде се намира едно дете, то може да бъде четящо”, казва Искра Джанабетска, която е един от основателите на “Книговище”. Платформата вече има и свои посланици. 24 деца от 24 населени места в България организират малки срещи със свои връстници и представят добрата кауза за четенето и разбирането на всяко произведение. С началото на пролетта “Книговище” прави 3 посещения в столични училища. През април минава през 122-о ОУ “Николай Лилиев”, а през май посещава 90-о СУ “Ген. Хосе де Сан Мартин” в жк “Люлин”. “Досега срещаме само положителни отзиви и даже предимно от децата. Вчера ни се обади майката на посланика ни в Сливен. Той е разказал за “Книговище” пред класа си и всички накрая поискали да си направят профил”, разказва Джанабетска. В момента в Бургас, Варна и София има училищни класове, които изпробват платформата в час, а вече 6 класа от столичното 104-о ОУ “Захари Стоянов” ще се обучават по литература с платформата на “Книговище”. “Имаме деца, които толкова са се мотивирали, че не само участват, но и правят въпросници”, добавя Джанабетска. Тя създава платформата заедно с Деси Гаврилова и Яна Генова, след като трите научават за плашещата статистика, че 42% от 15-годишните ученици в България са функционално неграмотни и не могат да осмислят прочетеното. Образователната платформа “Книговище.бг” е онлайн игра на въпроси и отговори върху прочетени книги, която насърчава децата и младежите да четат, затвърждава способността им да осмислят прочетен текст и поощрява четенето за удоволствие.", "date": "2019.05.23", "title": "1700 деца се надпреварват в четене с разбиране за 24 май"}
{"url": "https://www.24chasa.bg/novini/article/7469109", "text": "Срокът на наборната военна служба в Турция ще бъде намален от 12 на 6 месеца според законопроект, внесен от управляващата Партия на справедливостта и развитието (ПСР) в парламента. Той предвижда и да се направи постоянна платената военна служба за онези, които могат да си го позволят финансово, съобщи Анадолската агенция. “Според законопроекта за новата военна служба срокът ѝ ще бъде намален на 6 месеца, а платената военна служба ще бъде направена постоянна”, уточни Мехмет Мус, зам.-шеф на групата на ПСР в Меджлиса. От турските граждани ще се изисква да преминават едномесечно военно обучение и те ще бъдат освобождавани от останалите 5 месеца от службата, като заплатят 31 000 турски лири (5024 долара). Очаква се законопроектът да бъде обсъден в Меджлиса следващата седмица, след като мине през Комисията по бюджет и планиране. ", "date": "2019.05.23", "title": "Турция свива военната служба на 6 месеца"}
{"url": "https://www.24chasa.bg/novini/article/7469014", "text": "Турският министър на отбраната Хулуси Акар оспори днес обхвата на гръцкото въздушно пространство по време на среща с турски журналисти по повод дискусиите в Атина на военни делегации по мерките за изграждане на доверие между двете страни, съобщава \"Катимерини\", цитиран от БТА. \"Такова нещо няма по света. Нито в миналото, нито днес. Териториалните им води са шест мили, а въздушното им пространство - десет мили. Няма такова нещо. Аргументът на гърците е, че това е в сила от 1931 г. и никой не им е казвал нищо\", каза Акар. Той даде пример за нелогичността, според него, на тази ситуация: \"Знаете ли какво означава това? Гърците само казват нарушение, та нарушение. Един наш кораб достига на шест мили и спира там. Ние сме в международни води. В този момент един наш офицер го заболява зъб. Качват го на хеликоптера и хеликоптерът излита. Нарушение на въздушното пространство! (...) Това са трудни въпроси за решаване, но те стоят пред нас\". По отношение на разговорите в Атина за мерките за изграждане на доверие Акар каза, че ако е необходимо, те ще бъдат удължени. \"Ако е нужно, ще ги удължим. До сега сме поискали да бъде поставен на масата какъвто и проблем да съществува между Турция и Гърция, в Егейско море, в Източното Средиземноморие, по кипърския въпрос. Всички да поставят собствените си аргументи и позициите си. Ние сме за мира, приятелството, добросъседството. Никой не заплашва, никой никого не напада. Единственото, което се опитваме, е да защитим правата и правото на този велик народ\", каза турският министър на отбраната.", "date": "2019.05.23", "title": "Турция оспори обхвата на гръцкото въздушно пространство"}
{"url": "https://www.24chasa.bg/novini/article/7469017", "text": "Известен руски всекидневник публикува на уебсайта си аудиосъобщение, което твърди, че е направено от бившия двоен агент Сергей Скрипал, предаде Франс прес. Според таблоид \"Московский комсомолец\" 30-секундният запис е съобщение, оставено от Скрипал на телефонния секретар на племенницата му Виктория, която живее в Русия. Той й се обадил на 9 май по случай Деня на победата над нацистите през Втората световна война, предава БТА. \"При мен всичко е нормално. При Юлечка също\", казва той, имайки предвид дъщеря си Юлия, с която бяха намерени в безсъзнание на 4 март 2018 г. в английския град Солсбъри. Оттогава Сергей Скрипал не е виждан и не се е изявявал публично. \"Искам да разбера вие как сте\", добавя 67-годишният Скрипал, бивш полковник в руското разузнаване, осъден за шпионаж в полза на Обединеното кралство, а по-късно разменен с други двойни агенти. Според изданието това е вторият път, в който Скрипал се обажда на Виктория. Първият път е бил преди няколко дни, след като съпругът й е бил ударен на улицата от мъж, обвинил го, че е свързан с двойния агент. Обединеното кралство обвинява Русия, че стои зад отравянето на Скрипал, а Москва отрича тези \"недопустими обвинения\".", "date": "2019.05.23", "title": "Скрипал оставил съобщение на своя племенница: При мен и Юлечка всичко е нормално"}
{"url": "https://www.24chasa.bg/novini/article/7469022", "text": "Заведох дело срещу Елена Йончева в Софийски градски съд. Това обяви пред „24 часа“ собственикът на тенис клуб „Банкя“ Иван Саздов. Причината - клевета и набеждаване, изречено на предизборен митинг в Хасково, а вчера - и от ефира на bTV, където Йончева обяви, че Саздов е купил къща в Барселона за Бойко Борисов и че има офшорка - „Палмс Ентерпрайсиз“, в която е превел 1,7 милиона евро. \"Това е лъжа. Ще искам максималното обезщетение - търпя не само морални и здравословни щети, но и се петни доброто ми име\", обясни Саздов пред „24 часа“. И се възмути, че е недопустимо такова поведение от кандидат за евродепутат и водач на листа, която е тръгнала да представлява България в Европейския парламент.                                                                                                                                                                                                                                                                                                                        ", "date": "2019.05.23", "title": "Само в „24 часа“: Иван Саздов заведе дело срещу Елена Йончева"}
{"url": "https://www.24chasa.bg/novini/article/7469034", "text": "Германският президент Франк-Валтер Щайнмайер отправи днес призив срещу омразата и враждебността в политическите дебати по случай 70-ата годишнина на конституцията на Германия, предаде ДПА. \"При цялата свобода и в разпалеността на конфликта трябва да бъде запазено нещо и то може да бъде обобщено в две концепции: благоприличие и разум\", каза Щайнмайер в присъствието на канцлерката Ангела Меркел, председателите на двете камари на парламента и на Върховния съд, предава БТА. Двеста германски граждани получиха покана да присъстват на събитието в официалната резиденция на президента в Берлин и имаха възможност да разговарят с лидерите на кафе и сладки. \"А именно това е и причината да сме тук, защото не искаме омразата и враждебността да проникват като отрова в нашите дебати\", заяви Щайнмайер. По думите му същите принципи важат за улиците и площадите на Германия. Той призова хората на отговорни позиции в политиката и медиите да вземат предвид тревогите и нуждите на обикновените граждани. \"Безсилието е отрова за демокрацията\", каза президентът. \"Популистите коварно използват подобни чувства. Те превръщат оправданите тревоги в сляпа ярост\", заяви Щайнмайер.", "date": "2019.05.23", "title": "200 германци пиха кафе и ядоха сладки с Меркел и Щайнмайер по случай юбилей на немската конституция (Снимки)"}
{"url": "https://www.24chasa.bg/novini/article/7469055", "text": "Поради подаден фалшив сигнал за бомба самолет на авиокомпанията извърши аварийно кацане на летището в Барселона, съобщава  . Самолетът е летял от парижкото летище „Шарл де Гол“ за Ибиса, когато от френската страна са съобщили за заплахата. „Държавните сили за сигурност опровергаха заплахата за наличие на взривно устройство на борда на VLG 2847, извършил аварийно кацане“, гласи съобщение в Twitter на испанската държавна компания Aena, която управлява всички летища в страната.", "date": "2019.05.23", "title": "Приземиха аварийно самолет в Барселона заради фалшив сигнал за бомба на борда"}
{"url": "https://www.24chasa.bg/novini/article/7468960", "text": "Подставено лице на банкера Цветан Василев, който от 2014 г. се укрива в Белград, е било арестувано в София. Зад решетките е прибрана жена на име Людмила Петрова в пенсионна възраст, научи “24 часа”. От Специализираната прокуратура не съобщиха защо Петрова е задържана. Предполага се, че в петък тя ще получи и обвинение. По неофициална информация Петрова е от обкръжението на Василев, макар и живеейки в България. Тя е бивша служителка на НАП, а когато е работила там, е “решавала проблемите на банкера с приходната институция”, обясниха източници на “24 часа”. Друга информация гласи, че Петрова е имала нещо общо с фирмата ТЦ ИМЕ. Според обвинителния акт срещу Василев по делото КТБ ТЦ ИМЕ е част от т.нар. “имотни дружества” на банкера, които съсредоточавали реалното имущество, придобито чрез присвоените с привидната банкова дейност средства от банката. Петрова е в списъка на свидетелите по делото КТБ, което се разглежда в спецсъда. Освен Василев за присвояване на над 2,7 млрд. лв. от банката са подсъдими и други 17 души.", "date": "2019.05.23", "title": "В София арестуваха пенсионерка, подставено лице на Цветан Василев"}
{"url": "https://www.24chasa.bg/novini/article/7469060", "text": "Фейсбук съобщи, че е премахнала над 3 милиарда фалшиви акаунта от октомври до март - два пъти повече, отколкото през предишните шест месеца, предават Асошиейтед прес и БТА.                                                                                                                                                                                                                                                                                                                       ", "date": "2019.05.23", "title": "Фейсбук: Премахнали сме над 3 милиарда фалшиви профила от октомври до март"}
{"url": "https://www.24chasa.bg/novini/article/7469067", "text": "Политиката за миграцията ще определи дали управляващата в Унгария партия \"Фидес\" ще остане член на Европейската народна партия (ЕНП) след изборите за Европейски парламент (ЕП). Това заяви днес унгарският външен министър Петер Сиярто в кулоарите на министерска среща на Организацията за икономическо сътрудничество и развитие, предаде Ройтерс. По думите му разногласията между партията на премиера Виктор Орбан и ЕНП се дължи на влиянието върху нея на привържениците на миграцията - социалисти, либерали и зелени, с които ЕНП се съюзява, за да съставя мнозинство в ЕП. Според него именно това може да накара \"Фидес\" да преосмисли членството си в десноцентристката парламентарна група. \"Надяваме се ЕНП да се върне на мястото си, което заемаше, когато се присъединявахме. Ако ЕНП направи съюз с промигрантски партии, това определено ще бъде червена линия за нас\", каза Сиярто, цитиран от БТА. Министърът отбеляза, че преди да взема решение за членството си, \"Фидес\" ще види в каква посока ще тръгне ЕНП след изборите. Той не изключи възможността за сътрудничество с френския \"Национален сбор\" на Марин льо Пен или с италианската \"Лига\" на Матео Салвини. През март членството на \"Фидес\" в ЕНП бе замразено заради съмнения, че във вътрешната си политика партията погазва върховенството на закона. Лидерът на партията и премиер на Унгария Виктор Орбан флиртуваше с крайнодесни лидери из Европа, като същевременно демонстрираше вярност към ЕНП. Неговата медийна кампания преди тазседмичните избори внушава, че вотът на хората ще бъде дали са за или против масовата имиграция, припомни Ройтерс. Агенцията добавя, че ако напусне ЕНП - най-голямата политическа сила в ЕП - партията на Орбан вероятно ще загуби влиянието си върху избора на висши постове в парламента и Европейската комисия.", "date": "2019.05.23", "title": "Унгария: Темата за миграцията ще определи бъдещето на \"Фидес\" в ЕНП"}
{"url": "https://www.24chasa.bg/novini/article/7469073", "text": "Седемнадесет книги внесоха кандидатите от листата на \"Път на младите\" в деловодството на Народното събрание с призив за повече мисъл, морал и разум в политиката. Младите кандидати смятат, че един от основните проблеми в българската политика е, че народните представители говорят много, а четат малко. Всеки един от кандидатите в коалицията е избрал една книга с конкретно послание, която да подари на българските депутати. Румен Чолаков, водачът на листата, е избрал \"Сапиенс\" на Ювал Харари. \"Всички политици трябва да познават човешката същност, еволюция и история. Нашето послание е ясно - искаме политиците да четат повече книги\", заяви Чолаков. Вторият в листата Никола Апостолов посвещава на депутатите фейлетона \"Политическа зима\" на Христо Ботев. \"Ботев подлага на силна критика безметежността и летаргията на българските политици. Именно незаинтересоваността и апатията сред политическата класа и сред обществото, които наблюдаваме и днес, са причината да се включа в политиката\", казва той. Списъкът с книги се допълва от художествена и професионална литература и включва \"Договорът от Лисабон\", \"Тютюн\" и \"Престъпление и наказание\". \"Свобода и независимост\", по едноименната книга на Любен Каравелов, следва да е мото и верую на всеки български държавник, на всеки българин\", заяви Цветелина Панчелиева, трета в листата. Цветелина Кузманова, четвърта в листата, подарява на народните представители \"За задълженията\" на Марк Тулий Цицерон. \"Моралните ценности и задължения са белег за развитие, принадлежност и космополитното мислене на едно общество. Именно това смятам, че трябва да развием в българската политика\", казва тя. \"В същото време за ефективна работа на законотворците са необходими и някои основни правни познания, поради което добавяме и специализирана литература сред книгите\", допълва Петър Ангов, девети в листата. Любослава Кирилова е избрала емблематичния наръчник на Организацията за икономическо сътрудничество и развитие за добри практики и стратегии в обществените поръчки. Списъкът на \"Път на младите\" се допълва от \"Тефтерчето на Васил Левски\", избрано от Димитър Георгиев. \"Символът на тази книга е нуждата от саможертва и отдаденост на националната кауза. Това е качество, което според нас липсва сред днешните народни представители\", сподели Георгиев. Теодор Кралев, пети в листата, е избрал \"1984\" на Джордж Оруел. \"Демокрацията в Европа е представена пред фундаментален риск, авторитаризмът е реална заплаха, която нашите общества не трябва да допускат\", заяви Кралев. Младите кандидати закриха кампанията си пред Народния театър \"Иван Вазов\" - отново емблематично място. С идеята за близост до хората те показват, че са на разположение за разговор с избиратели. Надежда им вдъхва силната подкрепа, която срещат сред гражданите по време на обиколките си из страната. \"Вярвам, че ще постигнем изненадващ успех в неделя и това ще бъде началото на дългосрочното ни участие в българската и европейската политика\", сподели Румен Чолаков.", "date": "2019.05.23", "title": "Коалиция \"Път на младите\" подари 17 книги на българските депутати"}
{"url": "https://www.24chasa.bg/novini/article/7468927", "text": "Увеличение от 1,3 процента отбелязва показателят за оборота в търговията на едро и на дребно и в ремонта на моторни превозни средства и мотоциклети в Гърция през първото тримесечие на тази година в сравнение със същия период на 2018 г., съобщи АНА-МПА, като се позовава на държавната статистика, предаде БТА. В сравнение с последното тримесечие на 2018 г. се наблюдава спад с 2,1 процента. Сезонно изгладеният показател обаче за първото тримесечие на 2019 г. в сравнение с четвъртото на 2018 г. остава без промяна. Показателят на оборота в продажбите на автомобили нараства с 1,4 процента през първото тримесечие на тази година в сравнение със съответния период на миналата. Същият показател, сравнен с последното тримесечие на 2018 г., нараства пак с 1,4 процента. Сезонно изгладените данни за показателя показват ръст от 0,1 процент между първото тримесечие на 2019 г. и четвъртото на 2018 г.", "date": "2019.05.23", "title": "Търговията с коли в Гърция тръгна нагоре"}
{"url": "https://www.24chasa.bg/novini/article/7468729", "text": "Ръководството на партия АТАКА - Волен Сидеров, Десислав Чуколов и Явор Нотев, проведе среща с партията на Путин „Единна Русия”. Тя се състоя в Централния изпълнителен комитет на партията в Москва. Българските политици бяха посрещнати от заместник-секретаря на Генералния съвет на „Единна Русия“ и заместник-председател на Комисията за международни работи към Съвета на федерацията Андрей Климов. Те подписаха протокол за резултатите от срещата на двете партии. Бяха обсъдени конкретни стъпки за организиране на постоянни контакти между двете партии в съответствие със законодателствата на България и Русия, а също и с устава на двете партии. По време на срещата страните отбелязаха и недопустимостта на използване на икономически и политически рестрикции от всякакъв вид, заобикалящи процедурите на ООН. Лидерът на АТАКА Сидеров подчерта, че неговата партия е категорично за отмяна на санкциите срещу Русия. „В България няма друга партия, която толкова ясно да говори за необходимостта от най-бързо сваляне на противозаконните, противоречащи на Устава на ООН санкции. Тази позиция ще отстояват и нашите представители в Европарламента, ако бъдат избрани”, отбеляза Сидеров. Той напомни, че партия АТАКА от създаването си през 2005 г. провежда последователна политика, насочена към защита на суверенитета на България, развитие на културните, икономическите и политическите взаимоотношения със страни, включително и които не са членки на ЕС. „И преди всичко ние сме ориентирани към добри отношения с Русия“, подчерта политикът. Сидеров благодари на руските си колеги за гостоприемството и добави, че ръководството на партия АТАКА разчита на по-нататъшното укрепване на сътрудничеството с „Единна Русия“. „АТАКА има значима роля в обществено-политическия живот на България. На срещата обменихме мнения и разговаряхме за това как ще изграждаме нашето сътрудничество и с какви конкретни мероприятия то ще бъде реализирано. Сигурен съм, че съвместната работа на „Единна Русия“ и партия АТАКА ще позволи да установим занапред дългосрочни отношения“, каза Климов и приветства сътрудничеството с българската партия. „Това засега е само първият етап на съвместната ни работа, но положихме добра основа за по-нататъшното взаимодействие между нашите партии“, добави той. Заместник-секретарят на Генералния съвет на руската управляваща партия пожела на българските си колеги успех на изборите за Европейски парламент. „Сигурен съм, че след края на изборите ще имаме повече време за продължаване на контактите“, отбеляза Климов.", "date": "2019.05.23", "title": "АТАКА ще си сътрудничи с партията на Путин"}
{"url": "https://www.24chasa.bg/novini/article/7468782", "text": "Акцизът за домашната ракия да се вдигне и ставката му да се изравни с тези на останалия алкохол. Другият вариант бил да се освободи изцяло от налог. Това се е обсъждало на последното заседание на ЕКОФИН, става ясно от бюлетина с решенията. Решение в разговорите по темата за подобряване на бизнес средата за акцизните стоки и по специално алкохола и алкохолните напитки още не е постигнато. Целта на мерките е да се гарантира лоялна конкуренция в сектора и да се намали административната тежест в него. Основният аргумент за подготвяните промени в облагането на акцизните стоки е, че различните ставки освен, че затрудняват администрирането, са източник на нелоялна конкуренция в съответния бранш. Решението ще се търси или в уеднаквяване на ставките, или в изключване на т.нар. “дестилиране от частни лица за собствена консумация” от обсега на косвения данък. В момента у нас според закона за акцизите едно домакинство може да вари до 30 литра ракия годишно в селски казан. За това количество се дължи 50% от акцизната ставка - 550 лв. за 1 хектолитър чист алкохол или 2,20 лв. за литър 40-градусова ракия. За всеки литър над разрешеното количество се плаща пълната ставка от 1100 лв. за 1 хектолитър или 4,40 лв. за литър. В бюлетина с решенията е записано, че въпреки преговорите не е постигнато окончателно споразумение и ще се търси компромис, който да е приемлив за всички държави. “България има сериозни резерви относно освобождаването от акциз на алкохол, произведен в дестилерии от частно лице за негова собствена консумация. Смятаме, че въвеждането на разпоредбата ще доведе до сериозни проблеми, свързани с прилагането и администрирането. Изразяваме притеснения по отношение на възможността за увеличаване на незаконното производство, както и по отношение на здравния ефект”, е официалната българска позиция по темата. Каквото и решение да бъде взето в Брюксел, това означава, че ще има промяна в облагането на селските казани за ракия, които най-вероятно ще бъдат въведени още тази година.", "date": "2019.05.23", "title": "Вдигат акциза за домашната ракия?"}
{"url": "https://www.24chasa.bg/novini/article/7468956", "text": "Евродепутатът либерал Ги Верхофстат заяви днес, че решението на Великобритания да напусне Европейския съюз е трагедия за Европа, но от друга страна, е довело до сплотяване на останалите страни членки, предаде Ройтерс. \"Брекзит действително е трагедия за Европа\", каза на пресконференция в Будапеща Верхофстат, бивш премиер на Белгия и представител на Европейския парламент в преговорите за Брекзит, предава БТА. \"Когато голяма страна като Обединеното кралство напуска ЕС, е трудно да кажем, че това е фантастично\", добави той. Но според Верхофстат, откакто е започнал процесът по излизане на Великобритания, хората вече не искат техните държави членки да напускат, а точно обратното - \"европейската идея е по-популярна отвсякога\". Голяма ирония е, че държавата, която иска да напусне, се наложи да организира избори за европарламент, смята той. \"Но съм твърдо уверен, че на тези избори ще видим голяма подкрепа за проевропейските партии във Великобритания\", каза Верхофстат. Той изрази увереност, че либералният алианс АЛДЕ и партия \"Република, напред\" на френския президент Еманюел Макрон ще формират силна центристка група, от която ще зависят всички важни въпроси, тъй като социалистите и консерваторите няма да успеят да съставят мнозинство за пръв път от първия евровот през 1979 г.", "date": "2019.05.23", "title": "Ги Верхофстат: Брекзит е трагедия за Европа, но я сплоти"}
{"url": "https://www.24chasa.bg/novini/article/7468961", "text": "В знак на почит към личността на първата дама на българското кино и по случай деня на българската култура и книжовност, Столична община планира поставянето на паметен знак върху любимата пейка на Невена Коканова в градината пред храм „Свети Седмочисленици“, съобщиха от пресцентъра на общината. След репетиции в Сатиричния театър актрисата е обичала да си почива пред църквата, в която е била и кръстница на много деца. Скоро всеки ще може да види и да поседи на любимото място на великолепната Невена Коканова. На 24 май в столицата започват специални литературни маршрути, водени от известни български писатели. На 24 май в 12 часа разходката ще започне от площад „Журналист“ и ще бъде водена от Миглена Николчина. Тя е професор в катедрата по теория на литературата към СУ „Св. Климент Охридски“ и автор на книги с белетристика, поезия, теоретични и литературно-исторически изследвания. Миглена Николчина е избрала квартал „Лозенец“, който се свързва с имената на Елин Пелин, Валери Петров, Дора Габе, Богомил Райнов, Ангел Каралийчев и Иван Методиев. В празничния ден, но в 13 часа ще започне литературната разходка из някои от най-интересните забележителности, свързани с българската литература и най-обичаните ни писатели.", "date": "2019.05.23", "title": "Поставят паметен знак върху любимата пейка на Невена Коканова в София"}
{"url": "https://www.24chasa.bg/novini/article/7468968", "text": "България ще продължи да работи активно в рамките на ЮНЕСКО за постигане на консенсус по отношение на програмите на организацията, провежданите реформи, както и за преодоляване на финансовите затруднения, свързани с нейния бюджет. Това заяви днес президентът Румен Радев на среща на „Дондуков“ 2 с генералния директор на Организацията на ООН за образование, наука и култура /ЮНЕСКО/ Одри Азуле. Одри Азуле е на официално посещение в България по покана на държавния глава за участие в тържественото отбелязване на Деня на българската просвета и култура и на славянската писменост – 24 май. Това съобщиха от прессекретариата на президентството. Румен Радев подчерта на срещата, че като страна с богато културно и историческо наследство, задълбочаването на сътрудничеството на България с ЮНЕСКО е наш приоритет. „България е страна, допринесла за развитието на европейската цивилизация, и работи за изграждането на мирен свят, основан на сътрудничество и преодоляване на етнически, религиозни и расови различия“, заяви Румен Радев. ЮНЕСКО ще подкрепи създаването в България на Международен институт за устойчиви технологии с апаратура от ЦЕРН, който да се фокусира върху научни и медицински изследвания и лечение на онкологични заболявания, заяви на срещата генералният директор на ЮНЕСКО. Идеята за създаването на такъв център у нас беше представена от президента Румен Радев още при първата му среща с Одри Азуле в Париж през 2017 г. „Не става въпрос само за развитието на наука у нас, говорим за научна свързаност в региона, за възможността наши млади специалисти да работят със световноизвестни учени, за създаването на център, който да предотврати отлива на млади хора от нашия регион и който ще има голям социален ефект“, посочи президентът. По думите на Румен Радев регионалният център ще има положителен ефект и в сферата на здравеопазването, като вече е осигурено начално финансиране за неговото изграждане. „Силно се надявам, че българското правителство ще подкрепи проекта“, добави държавният глава. „Благодаря, че ме поканихте да присъствам на този важен, богат и светъл празник, който се вписва в духа на ЮНЕСКО. Каква по-добра идея от тази да съм тук на 24 май, за да честваме азбуката, културата, креативността, младите хора. Това е много важен празник за всички българи. Затова за мен е голяма чест да имам удоволствието да го споделя утре с вас“, заяви Одри Азуле. Тя оцени високо подкрепата на България в Изпълнителния съвет на ЮНЕСКО и приноса на страната ни за модернизирането на организацията. „Това ни дава възможност да осигурим спокойна, но и амбициозна рамка за нашата работа, защото много предизвикателства не могат да бъдат разрешени без култура, без наука“, заяви Одри Азуле и открои усилията на ЮНЕСКО за опазване на културното многообразие и на световното културно наследство, особено в региони, обхванати от кризи и войни. По време на срещата бяха обсъдени и редица въпроси, свързани с дигитализацията на културното наследство, развитието на устойчив културен туризъм, i опазване на биоразнообразието в България, и други. По-рано днес генералният директор на ЮНЕСКО изнесе в аулата на Софийския университет „Свети Климент Охридски“ лекция на тема: „ЮНЕСКО и предизвикателствата на 21-ви век“. Утре държавният глава и генералният директор на ЮНЕСКО ще участват в празничната програма, посветена на Деня на българската просвета и култура и на славянската писменост – 24 май.", "date": "2019.05.23", "title": "ЮНЕСКО: Ще подкрепим създаването на институт с апаратура от ЦЕРН в България"}
{"url": "https://www.24chasa.bg/novini/article/7468978", "text": "Германски учени наблюдаваха шимпанзета в Габон да чупят черупките на костенурки, за да стигнат до месото, съобщи Асошиейтед прес. Подобно поведение досега не беше известно сред шимпанзета, макар и на много места те да съжителстват с костенурки. Възможно обяснение според учените е, че в националния парк Лоанго в Габон има много черупчести плодове и те са свикнали да ги чупят. Вероятно са прехвърлили техниката върху минаваща костенурка, предава БТА. Някои специалисти оспорват идеята, че шимпанзетата са способни на подобен умствен скок, а още по-малко - да я предават на другите и това да се превърне в установена културна практика в популацията. Тобиас Дешер и колегите му от университета в Оснабрюк обаче твърдят, че точно това се е случило в Лоанго. Учените са забелязали също, че по-слабите шимпанзета дават костенурките на по-силните, за да ги счупят. След това месото се поделя. Имало е и случай шимпанзе да изяде половината костенурка, след това да постави черупката с останалото месо на разклонен клон и да се върне следващия ден да си дояде. Това предполага способност за планиране. В райони, където шимпанзета и бонобо съжителстват, е известно, че маймуните ядат младите екземпляри, които още нямат черупка.", "date": "2019.05.23", "title": "Шимпанзета чупят черупките на костенурки, за да стигнат до месото (Видео)"}
{"url": "https://www.24chasa.bg/novini/article/7468984", "text": "Инспектор по сигурността на словенската Агенция за гражданско въздухоплаване, който се представял за пътник, успял миналата седмица да пренесе фалшиво взривно устройство през контролните пунктове на летището в Любляна, предаде Танюг. Словенската държавна телевизия, позовавайки се на \"неофициални, но надеждни\" източници, съобщи, че охраната не е открила фалшивото взривно устройство, предава БТА. Инспекторът, който се представял за пътник на полета за Франкфурт, минал през рентгенова и лична проверка, носейки фалшивото устройство в раницата си.", "date": "2019.05.23", "title": "Инспектор по сигурността успя да мине маскиран като пътник с фалшива бомба на летището в Любляна"}
{"url": "https://www.24chasa.bg/novini/article/7468988", "text": "Окръжният съд в Шумен остави за постоянно в ареста   стреляйки по нея, съобщи  . Мъжът стрелял с газов пистолет, преправен незаконно за стрелба със сачми. Като мотив се посочва ревност. От прокуратурата съобщиха по-рано, че опитът за убийство е извършен в условията на домашно насилие и в изпитателния срок на предходно осъждане. Пред съда Аптраим поиска по-лека мярка за неотклонение, но магистратите решиха, че извършеното от него престъпление е тежко и той трябва да бъде оставен в ареста за постоянно.", "date": "2019.05.23", "title": "Оставиха зад решетките шуменеца, опитал да застреля бившата си жена"}
{"url": "https://www.24chasa.bg/novini/article/7468990", "text": "Началникът на Клиниката по обща и ендоскопска хирургия в УМБАЛ \"Св. Иван Рилски\" доц. Антоний Филипов обясни на брифинг пред журналисти какво е състоянието на европейската шампионка по борба Биляна Дудова. На 21 май, между 20:00 и 21:00 часа 21- годишната трикратна европейска шампионка била приета в болницата с порезна рана в лява предмишница, без засягане на съдово-нервен сноп или на магистрални кръвоносни съдове, съобщиха от лечебното заведение.  Самата рана е била с давност 15 часа. Вчера пациентката е била превързана отново, а днес, преди обяд, беше изписана от болницата в отлично състояние. При изписването Биляна Дудова е била напълно спокойна и си е тръгнала от лечебното заведение на собствен ход, поясни доц. Филипов. „Към днешна дата няма никаква опасност за живота на пациентката, не е засегната инервацията, мускулатурата или каквото и да е от двигателната активност на лявата й ръка“, допълни той. На журналистически въпрос дали раната ще попречи на Биляна Дудова да спортува, доц. Филипов беше категоричен, че това няма да се случи. Той допълни все пак, че с оглед на мястото, на което е била раната, пациентката е извадила късмет, че няма да има никакви допълнителни последствия. От УМБАЛ „Св. Иван Рилски“ са предложили да извикат психолог във връзка с инцидента с известната ни спортистка, но от Българската федерация по борба са предпочели да работят с техен специалист.", "date": "2019.05.23", "title": "Няма опасност за живота на Биляна Дудова, ще може пак да се бори"}
{"url": "https://www.24chasa.bg/novini/article/7468997", "text": "Градските власти на черногорския курорт Будва се обърнаха към гражданите с предложение да разработят комплекс от правила за поведение по време на туристическия сезон, предаде ТАСС. По примера на съседна Хърватия, Будва разглежда възможността да въведе глоби от 500 евро за туристи, които се разхождат голи до кръста на обществени места, а за туристките, минаващи през града по бански - 600 евро, предава БТА. За разработването на \"кодекса за поведение на туристите\" е определен срок от 2 месеца, в който гражданите могат да дават своите предложения. Очаква се с глоба да се наказват и такива обичайни за Будва явления като неправилно паркиране, силна музика, простряно пране, изхвърляне на отпадъци на неподходящи места и дори за недостатъчно представителен вид на къщите. По-рано властите на хърватския остров Хвар, ежегодно страдащ от поведението на британските туристи, въведе глоби за неприлично поведение на обществени места - 500 евро за мъже, голи до кръста, и за жени, разхождащи се по горнище на бански. Най-сурови наказания обаче са предвидени за пиянство. Ако туристът бъде заловен с бутилка в ръка или валящ се пиян на улицата, му се налага глоба от 700 евро. \"Те повръщат по улиците на града, пикаят на всеки ъгъл, мотаят се без дрехи, спят на улиците, блуждаят по улиците в неприличен вид. Всичко трябва да има граници. Ресторантите не бива да приемат голи посетители и да продават алкохол на вече подпийнали клиенти. Печалба на всяка цена не е това, към което се стремим, ние се радваме на гостите, но те трябва да знаят как да се държат\", заяви кметът на Хвар Рикардо Новак, чиято инициатива получи подкрепа в много градове по хърватското крайбрежие, които през последните години са си патили от британски туристи.", "date": "2019.05.23", "title": "Обмислят санкции за туристи в Будва:  Минаваш по бански през града, глоба - 600 евро"}
{"url": "https://www.24chasa.bg/novini/article/7469013", "text": "Катастрофа в района на 155 км затруднява движението по магистрала \"Тракия\" в посока София. Сигналът за инцидента е подаден в 11:40 часа, съобщиха от полицията. Според първоначалната информация, тежкотоварен автомобил \"Пежо\" е блъснал ремарке, теглено от бус \"Мерцедес\", който се е обърнал на пътното платно. В момента движението се осъществява само в аварийната лента. На място са екипи на сектор \"Пътна полиция\" и регулират трафика. Има обозначения и с табели на Агенция \"Пътна инфраструктура\", предава \" \". В болница за преглед е откарана 67-годишна пътничка от \"Мерцедеса\". Двамата водачи са на 43 години. До приключване на огледа, шофьорите да преминават с повишено внимание и съобразена скорост в участъка на произшествието, съветват от \"Пътна полиция\".", "date": "2019.05.23", "title": "Тир и бус се удариха на \"Тракия\", 67-годишна е откарана в болница"}
{"url": "https://www.24chasa.bg/novini/article/7468902", "text": "Фондация \"Уикимедия\", която поддържа Уикипедия, обяви днес, че е подала жалба срещу Анкара в Европейския съд за правата на човека заради блокиране от две години насам на онлайн енциклопедията в Турция, предаде АФП. \"Уикимедия\" подаде жалба срещу Турция в ЕСПЧ, съобщи по време на телефонна пресконференция Катрин Мар, изпълнителен директор на фондацията. Турските власти блокираха достъпа до сайта през април 2017 г. заради две статии в Уикипедия, свързващи Анкара с екстремистки организации. \"Уикимедия\" обясни, че се е обърнала към ЕСПЧ след безуспешни опити да обжалва решението в Турция, а именно пред турския Конституционен съд, който не се е произнесъл по въпроса за две години. Катрин Мар подчерта, че фондацията не е отстъпила пред искането на Турция за премахване на тези статии, тъй като е преценила, че \"въпросното съдържание е част от свободата на словото, която е защитена със закон\". Стефан ЛаПорт, правен директор на фондацията, посочи по време на пресконференцията, че турското правителство е поискало премахване на статии \"без никакво официално обяснение за предполагаемата незаконна част\". Турските власти неколкократно прибягваха през последните години до блокиране на някои сайтове като Фейсбук или Туитър, най-вече след атентати.", "date": "2019.05.23", "title": "Уикипедия даде Турция на съда в Страсбург, блокирала я от 2 години"}
{"url": "https://www.24chasa.bg/novini/article/7468864", "text": "След всяка съвместна подготовка на българските и гръцките специални сили участниците показват все по-добра съвместимост както на оперативно, така и на тактическо ниво. Това каза началникът на отбраната генерал Андрей Боцев днес, 23 май, на летище Чешнегирово. Заедно със своя гръцки колега - началникът на Генералния щаб на Република Гърция генерал Христос Христодулу, генерал Боцев наблюдава действията на българските и гръцките военнослужещи от силите за специални операции по време на заключителния етап на съвместната им подготовка. Това съобщиха от пресцентъра на Министерство на отбраната. Участниците показаха стрелкови умения и способности при действия за неутрализиране на терористи в сграда с използване на взривен метод за проникване, първа медицинска помощ и евакуация на ранен, блокиране и задържане на превозно средство чрез щурмови вертолет и щурмова група за специални операции. Формированията от състава на силите за специални операции на двете страни дават много добър пример за това, как се работи съвместно, как се зареждат помежду си с енергия и се стремят да повишават нивото на постигнатата съвместимост помежду си. Нашият стремеж е да работим все по-упорито за все по-високо ниво на оперативна съвместимост, каза в края на демонстрациите генерал Христос Христодулу. Съвместната българо-гръцка подготовка на силите за специални операции „Iron Fist – 2019“ се проведе от 16 май в района на 68-ма бригада Специални сили, учебен център „Црънча“ и летище „Чешнегирово“. В нея участваха пряко над 100 военнослужещи. В хода на съвместната подготовка бяха отработени специфични задачи за специалните сили за постигане на оперативна съвместимост по планиране на специални операции, инфилтриране и ексфилтриране по различни способи, провеждане на специално разузнаване с използването на дистанционно управляема летателна система „Аеросонда“ МК 4.7 , на директни акции за неутрализиране на терористи в сграда и освобождаване на заложник. Военнослужещите повишиха уменията си и при провеждането на снайперска и огнева подготовка с единични и колективни умения за водене на огън. В съвместната подготовка участваха също екипажи на вертолети „Кугар“ и инженерно-технически състав от авиобаза Крумово. Логистична подкрепа оказа 110-ти логистичен полк на Сухопътните войски. На церемонията по закриването на българо-гръцката съвместна подготовка командирът на българските Сили за специални операции бригаден генерал Явор Матеев и командирът на Съвместното командване на специалните операции на Република Гърция генерал-майор Георгиос Цицикостас благодариха на участниците за показания професионализъм и успешното изпълнение на всички поставени задачи. На официалната церемония присъстваха също Н.Пр. посланикът на Гърция Григориос Василоконстандакис, началникът на политическия кабинет на министъра на отбраната Илия Налбантов, заместник-командващият на Съвместното командване на силите генерал-майор Иван Лалов, командирът на ВВС генерал-майор Цанко Стойков, висши офицери от армиите на двете страни и представители на местната изпълнителна власт от област Пловдив.", "date": "2019.05.23", "title": "Андрей Боцев: Българи и гърци все по-съвместими на оперативно и тактическо ниво"}
{"url": "https://www.24chasa.bg/novini/article/7468887", "text": "Предложеният от новия украински президент Володимир Зеленски референдум по въпроса за сключване на мирни споразумения с Русия не е законодателна инициатива. Това обяви днес пресслужбата на президентската администрация в Киев, цитирана от ТАСС и БТА. \"Ние трябва да чуем всеки човек. Това не е законодателен, а информационен референдум - граждани, какво мислите? Това е нормален разговор с хората\", се казва в съобщението, което цитира думи на Зеленски. Той пояснява, че се стреми по важни въпроси да има открити обсъждания и \"не иска да взема решения при закрити врати, както се е правило преди\". Във вторник началникът на президентската администрация Андрий Богдан каза по тв. \"112 Украйна\", че президентът възнамерява да свика референдум по въпроса за преговорите с Руската федерация. Богдан уточни, че става дума за конфликта в Донбас, в който участва Русия.", "date": "2019.05.23", "title": "Киев: Резултатите от референдума за мирните преговори с Русия няма да са с задължителен характер"}
{"url": "https://www.24chasa.bg/novini/article/7468888", "text": "С промяна в Закона на енергетиката през 2015 г. е определена такава преференциална цена, която да гарантира възвръщането на инвестицията със съответната норма на печалба на малките производители на енергия от възобновяеми източници. Това каза министърът на енергетиката Теменужка Петкова на пресконференция във ведомството след среща с техни представители в министерството, цитирана от БТА. Министър Петкова обясни, че по силата на промяна в Закона за енергетиката от 2015 г. е решен въпрос, свързан с двойно финансиране. Тогава производителите на енергия от възобновяеми източници веднъж са получили финансиране по Оперативна програма за развитие на селските райони от Държавен фонд \"Земеделие\", а втори път са получили преференциална цена, която е била определена на бившата Държавна комисия за енергийно и водно регулиране. След извършена проверка от Европейския одитен орган по програмата е констатирано двойно финансиране. В резултат от това са направени препоръки да бъдат взети незабавни мерки, за да се спре това двойно финансиране. Заради това искане е била направена промяната в закона и е била въведена разпоредбата на параграф 18. По този начин Европейската комисия /ЕК/ не е наложила финансова корекция на тази мярка и това е дало възможност да бъде продължена програмата. По отношение на промяната е била направена жалба до Конституционния съд /КС/, който се е произнесъл, че тя е законосъобразна, припомни още Петкова. Енергийният министър не разбира и защо точно сега има протести от страна на малките производители на ВЕИ енергия при положение, че тази промяна в закона е факт от 2015 г. \"Аз смятам, че тези протести са абсолютно неоснователни и неаргументирани. Срещу техните тези стоят много ясни аргументи от страна на ЕК и много ясни действия от страна на българските власти\", изтъкна Теменужка Петкова. Председателят на Комисията за енергийно и водно и регулиране /КЕВР/ Иван Иванов изтъкна, че представляваната от него комисия стриктно спазва закона. По повод твърденията на малките ВЕИ производители, че има други производители, които би трябвало да попадат под разпоредбата на параграф 18, но те не са санкционирани, Иванов съобщи, че ще възложи незабавна проверка. \"Там, където се установи, че има дружества, които трябва да бъдат в приложното поле на параграф 18, Комисията незабавно ще се произнесе със съответно решение\", заяви Иван Иванов. В отговор на въпрос на БТА председателят на КЕВР посочи, че малките производители на възобновяема енергия получават преференциална цена от 104 лв. на мегаватчас. Председателят на парламентарната енергийна комисия Валентин Николов допълни, че само ако ЕК преразгледа този въпрос, тогава може да настъпят нови обстоятелства, които да бъдат взети предвид. В момента обаче и ЕК и КС са се произнесли по този въпрос.", "date": "2019.05.23", "title": "Преференция за малките производители на ток гарантира възръщането на инвестицията"}
{"url": "https://www.24chasa.bg/novini/article/7468552", "text": "Анастасия Рунова е един от хората, оказали последна помощ на българския алпинист Иван Томов, който загина преди дни, на слизане от осемхилядника Лхотце (8516 м) в Хималаите. 24-годишната московчанка разказва пред  , че е отишла на експедицията по покана на Томов, с когото преди година изкачват два седемхилядника в Таджикистан. На 16 май Иван, а около два часа по-късно и тя изкачват четвъртия по височина връх на планетата без помощта на допълнителен кислород и без личен шерп. Така 35-годишният русенец става третият българин, стъпил на Лхотце, и вторият (след Христо Проданов), сторил това без допълнителен кислород. 24-годишната Настя пък става най-младата рускиня, изкачила този осемхилядник. На слизане, обаче, Иван проявява симптоми на височинна болест и на 17 май почива в района на Лагер 4. Настя е транспортирана с хеликоптер до болница в Катманду, с възпалено гърло и изтощение от дългото време, прекарано на голяма надморска височина. Тя потвърди, че вече си е в Москва. \"Ние пристигнахме заедно на експедицията. Иван ме покани. Запознахме се в Таджикистан миналата година, когато ходихме на връх Комунизъм (Исмаил Сомони - 7495 м, в Памир - бел.ред.) и на връх Корженевска (7014 м, пак там - бел.ред.) И в тази експедиция бяхме заедно. Имахме още един партньор, но той остана в Базов лагер заради заболяване\", разказва Рунова. \"На 16-и май. Иван се качи преди мен на върха и се спусна малко по-рано. Аз последна се качих и последна слязох. Стъпих на върха в 13:30 (10:45 българско време - бел.ред.). Той се спускаше сам и аз се спусках сама. Срещнах го около 12:00 (9:15 българско време - бел.ред.) на слизане (докато той е слизал, а тя се е изкачвала - бел.ред.). Той беше болен, имаше кашлица по време на цялата експедиция и мислеше да не тръгва, но после каза: \"Аз все пак ще пробвам\"... И тръгна към върха\", казва още тя \"Али Садпара спа заедно с Иван в една палатка, т.е. когато Иван е отишъл, Али вече е спял. Посред нощ Али се събудил и чул, че Иван иска вода. Али загрял вода, дал му да пие и на сутринта ми съобщи, че Иван е в съседната палатка и че му е лошо. А Серги ми помогна да спуснем тялото. Помогна ми в началото да се опитаме да спуснем Иван по-надолу, защото той се опитваше да ходи малко или много. А после, когато Иван загуби съзнание, той се опита да го спусне, заедно с другите испанци. Те ми казаха, че сега трябва да спасят мен и че той няма да дойде на себе си и трябва спешно да сляза надолу. Опитахме да го преместим някак и после, когато разбрахме, проверихме пулса. Той не реагираше на светлина, нямаше пулс. Започнаха да ми помагат да се спускам надолу, защото прекарах прекалено много време на тази височина\", добавя тя. Рунова разказва, че Иван Томов е починал на около 10 метра от четвърти лагер, до палатката. \"Той беше много отговорен, много добър, малко затворен. Винаги беше готов да се притече на помощ. Отговорен, сериозен и обран\", казва още Анастасия Рунова.", "date": "2019.05.23", "title": "Рускиня разказва за последните мигове на загиналия алпинист Иван Томов"}
{"url": "https://www.24chasa.bg/novini/article/7468621", "text": "Съдът на Европейския съюз отхвърли жалбата на лидерката на френската крайна десница Марин Льо Пен срещу решение по дело за фиктивно назначение в Европейския парламент, предаде Франс прес. Това бе последната инстанция, на която Льо Пен имаше възможност да оспорва решението на Европейския парламент да му възстанови 300 000 евро, след като той реши, че тя е използвала неправомерно сумата за фиктивно назначаване на парламентарен асистент, предава БТА. Льо Пен отнесе случая до Общия съд на ЕС, който през юни миналата година потвърди решението на ЕП. Впоследствие лидерката на френската крайна десница обжалва решението на Общия съд пред Съда на ЕС (върховната съдебна инстанция на ЕС). В решението си Съдът на Европейския съюз посочва, че Льо Пен не е успяла да докаже, че назначената от нея Катрин Гризе наистина е вършила някаква работа за нея в ЕП в периода от края на 2010 до началото на 2016 г., когато Гризе е била на длъжност асистент на Льо Пен в Европарламента. Гризе е шеф на кабинета на Льо Пен от 2015 г. и понастоящем е на десето място в листата на Националния сбор за евроизборите, отбелязва Франс прес. Европейският парламент освен това иска от Марин Льо Пен да му възстанови 40 000 евро във връзка с назначаването на неин бодигард за асистент в ЕП. И при двата случая ЕП базира исканията си върху разследване на Европейската служба за борба с измамите (ОЛАФ).", "date": "2019.05.23", "title": "Отхвърлиха жалбата на Марин Льо Пен по дело срещу нея за фиктивно назначение в ЕП"}
{"url": "https://www.24chasa.bg/novini/article/7468624", "text": "Сръбските власти съобщиха, че двама мигранти са починали, а двама са в тежко състояние, след като са се крили в автоцистерна в опит да стигнат до Западна Европа, предаде Асошиейтед прес. Мъжете били открити преди два дни в Северна Сърбия, когато шофьорът на камиона отворил цистерната, за да я измие, и ги видял да лежат в безсъзнание. Клиничният център на Войводина съобщи днес, че мигрантите страдат от хипертермия и хипоксия. Един от тях е починал вчера, а вторият - тази нощ. Другите двама са на интензивно лечение. Полицията съобщи, че двама от мигрантите са от Афганистан, а националността на другите двама е неизвестна. Хиляди мигранти, бягащи от войните и бедността, преминават през Балканите на път към по-богатите западноевропейски страни.", "date": "2019.05.23", "title": "Oткриха мигранти, скрити в цистерна в Сърбия, двама са загинали"}
{"url": "https://www.24chasa.bg/novini/article/7468626", "text": "Пациентите на УМБАЛСМ \"Н. и. Пирогов\" могат да гласуват на 26 май 2019 г. Специално за всички хора, които са настанени за лечение в спешната болница, ще бъде разкрита изборна секция. Тя ще бъде разположена в рапортна зала \"проф. Емил Таков\" - рапортна зала на клиниките по травматология, която се намира на 3-тия етаж ( над спешното отделение), съобщиха от пресцентъра на болницата. Размерите на „тъмната стаичка\" са съобразени с възможностите тя да бъде използвана от пациенти на инвалидни колички и носилки. Пациентите, които постъпят в болницата в петък и в събота, но искат да гласуват, ще бъдат добавени допълнително в избирателните списъци.", "date": "2019.05.23", "title": "Пациентите на \"Пирогов\" ще могат да гласуват на евроизборите"}
{"url": "https://www.24chasa.bg/novini/article/7468653", "text": "Земна маса се срути и затрупа част от локалното платно на новия бул. \"Левски\" във Варна в района на \"Максуда\". На мястото веднага бе изпратена техника, която да разчисти пътя. Пострадали хора или леки коли няма. Най-вероятната причина за свличането е падналият пороен дъжд ден по-рано, а в района, точно над трасето, има няколко къщи, които предстои да бъдат съборени. Едната от тях буквално е провиснала над основите си. За нея общината има издадена заповед за премахването й, тъй като е незаконна и опасна на мястото си. Но има обжалване и решението на Върховния съд все още не е излязло, обясни кметът на Варна Иван Портних, който лично направи оглед на мястото. По думите му, според договора с фирмата изпълнител, има 8 години гаранция. Булевардът все още няма издаден акт 16 и вървят довършителни дейности.", "date": "2019.05.23", "title": "Земна маса затрупа част от локалното платно на бул. \"Левски\" във Варна (Видео, снимки)"}
{"url": "https://www.24chasa.bg/novini/article/7468671", "text": "Хърватия води преговори с Швеция и със САЩ за покупка на изтребители, за да модернизира военновъздушните си сили, заяви днес хърватският министър на отбраната Дамир Кръстичевич, съобщи Ройтерс. Загреб бе близо до сключване на споразумение за покупка на ескадрила от използвани и ремонтирани изтребители Ф-16 от Израел, но в крайна сметка Израел информира Хърватия, че не може да й продаде самолетите, тъй като не може да осигури одобрение от САЩ, предаде БТА. Израел се конкурираше с няколко страни за продажба на изтребители на Хърватия, като се съобщаваше, че най-сериозният му конкурент е шведската компания СААБ, предлагаща нови изтребители \"Грипен\". Правителството е твърдо решено да реши този стратегически въпрос. Ние сме в преговори с Швеция и със САЩ и ще информираме своевременно обществеността, когато имаме конкретна информация, посочи Кръстичевич пред репортери. Хърватия се присъедини към НАТО през 2009 г. Въоръжените й сили разполагат с ескадрила от руски изтребители МиГ-21, датиращи от периода на бивша Югославия, но те са остарели и само няколко са действащи в момента.", "date": "2019.05.23", "title": "Хърватия води преговори с Швеция и със САЩ за покупка на изтребители"}
{"url": "https://www.24chasa.bg/novini/article/7468682", "text": "Британският депутат Мел Страйд беше назначен днес за лидер на Камарата на общините на мястото на Андреа Ледсъм, която напусна заради несъгласие със стратегията на министър-председателя Тереза Мей за Брекзит, предаде Ройтерс, цитирана от БТА. Страйд, който преди това беше държавен министър във финансовото министерство, ще заеме висшия пост, отговарящ главно за организирането на работата на правителството в парламента. Той ще присъства на правителствените заседания, заяви канцеларията на Мей.", "date": "2019.05.23", "title": "Мей назначи Мел Страйд за лидер на долната камара на британския парламент"}
{"url": "https://www.24chasa.bg/novini/article/7468692", "text": "Британската полиция заяви, че  , се е оказал безопасен, предаде Ройтерс. По-рано днес органите на реда затвориха улици около резиденцията на министър-председателя Тереза Мей заради предмета, предава БТА. \"Радваме се да съобщим осъвременена информация, че въпросният предмет вече е напълно проверен и определен като неподозрителен. Пътищата скоро ще бъдат отново отворени\", заяви лондонската полиция в Туитър.", "date": "2019.05.23", "title": "Предметът, заради който блокираха район на Лондон, се оказал безопасен"}
{"url": "https://www.24chasa.bg/novini/article/7468691", "text": "Румънският премиер Виорика Дънчила е съобщила, че ще гласува на референдума за правосъдието, свикан от президента Клаус Йоханис на 26 май, пише в. \"Ромъния либера\" под заглавие \"Референдумът на Йоханис размътва водите в Социалдемократическата партия\", предава БТА. Редица лидери от управляващата коалиция на Социалдемократическата партия (СДП) и Алианса на либералите и демократите (АЛДЕ) призоваха за бойкотиране на референдума или поведоха кампания срещу него, отбелязва вестникът. На въпрос дали ще отиде да гласува на евроизборите и референдума в неделя, Дънчила заяви вчера: \"Да, ще участвам във вота в неделя и ще гласувам и за двете - за евроизборите, ще гласувам за имиджа и достойнството на Румъния (. . .) Ще гласувам и за референдума. Както съм казвала всеки път, аз съм поддръжник на правовата държава, на независимото правосъдие, но и на правата на гражданите (. . .)\". По-късно Дънчила се върна към темата и заяви, че не е уточнила начина, по който ще гласува. \"Казах, че ще отида на референдума, но не съм казала по какъв начин ще гласувам, защото тава ще го решим в рамките на партията. Аз съм човек, който уважава линията на партията (. . .) Няма да изляза и да кажа публично как ще гласувам на референдума. Вотът е таен\", посочи премиерът. Участието на Дънчила в референдума обаче допринася за постигането на необходимия кворум от 30 процента, независимо как ще гласува, отбелязва изданието. Лидерът на СДП Ливиу Драгня се въздържа от използването на термина \"бойкот\", когато говори за референдума, но други високопоставени членове на партията открито говорят за това. Сенаторът от СДП Шербан Николае заяви, че ще гласува на еврозиборите, но ще откаже бюлетината за референдума, който той определи като \"голяма подигравка с обществените пари\". Председателят на АЛДЕ Калин Попеску Таричану също заяви, че призовава електората да бойкотира референдума, иницииран от президента Йоханис, който според него има за цел единствено да доведе повече избиратели до урните, за да подпомогне опозиционната Национално-либерална партия (НЛП). \"Президентът се опитва да облагодетелства партията си, като си мисли, че ако има по-голямо участие, ще постигне по-добър резултат, с надеждата (. . .) да създаде предпоставки за сваляне на правителството\", посочи Таричану. Същевременно президентът Клаус Йоханис, който вчера призова румънците да гласуват в неделя, \"за да не оставят СДП да решава вместо тях\", обвини Драгня, че е наредил на Националния съвет за аудиовизуалниите медии (НСАМ) да игнорира референдума. Йоханис подчерта, че за първи път от декември 1989 г. НСАМ е отказал да отпусне време в аудиовизуалните медии за презентиране на референдума. \"Когато им изпратихме един видеоклип, направен от президентската администрация, в който аз насърчавам румънците да участват в референдума, но не им внушавам отговора, казаха, че този клип е предизборна реклама\", заяви държавният глава.", "date": "2019.05.23", "title": "Румънски вестник: Референдумът на Йоханис размътва водите при социалдемократите"}
{"url": "https://www.24chasa.bg/novini/article/7468697", "text": "Жена на 79 години от Дупница е починала на място, след като е била блъсната от багер. Това съобщи говорителят на ОД на МВР Катя Табачка. Инцидентът е станал около 12.30 часа. Багерът е извършвал ремонтни дейности на тротоар, уточни Табачка, а жената е събирала клони в близост до багера. Най-вероятно инцидентът е станал при движение на заден ход на машината. Шофьорът е бил тестван за употреба на алкохол, тестът е отрицателен. По случая ще бъде образувано досъдебно производство.", "date": "2019.05.23", "title": "Възрастна дупничанка почина на място, блъсната от багер"}
{"url": "https://www.24chasa.bg/novini/article/7468702", "text": "Властите в Ботсвана вдигнаха забраната за лов на слонове, тъй като тя е увеличила конфликтните ситуации между местното население и дивите животни, предаде ДПА. Според Министерството на околната среда заради въведената в предишните години забрана слоновете са причинили много вреди на реколтите на фермерите и на добитъка им. По този начин те са застрашили самото съществуване на някои общности. Решението за вдигането на забраната е взето сред широки консултации със всички заинтересовани страни. Това стана една година, след като правителството назначи специална комисия, която да преразгледа нормативната уредба за лова на слонове, предава БТА. По оценки на специалистите в Ботсвана има около 130 хиляди слона, които са основен обект на сафари туризма в тази страна.", "date": "2019.05.23", "title": "Ботсвана вдига забраната за лов на слонове"}
{"url": "https://www.24chasa.bg/novini/article/7468701", "text": "Носителите на награда \"Варна\" за 2019г. в категория „Природни науки“ са доц. д-р Йордан Радков и екипът на центъра по интервенционална рентгенология към УМБАЛ „Св. Марина“ с ръководител доц. д-р Чавдар Бъчваров. Наградите бяха връчени днес на тържествена церемония в зала „Пленарна“ на Община Варна от кмета Иван Портних и от председателя на Общински съвет Тодор Балабанов. С ежегодните отличия Награда „Варна\" традиционно в навечерието на 24 май се удостояват изтъкнати дейци на културата, образованието и науката от Варна. Доц. Радков, който е главен консултант по пневмология и фтизиатрия и директор лекарствена политика към УМБАЛ „Св. Марина“ Варна, бе удостоен с високото отличие на морската столица за цялостната научно-изследователска, преподавателска и лечебна дейност в областта на пневмологията и фтизиатрията. Колективната награда „Варна“ бе връчена на екипа на центъра по интервенционална рентгенология към УМБАЛ „Св. Марина“ за принос в развитието и прилагането на иновативни медицински методи и технологии в интервенционалната рентгенология във Варна. Доц. Бъчваров каза при получаване на наградата: „Ние сме малък екип, но всеки ден се изправяме пред много предизвикателства. Приемам наградата като признание за нашата работа и тя ни дава сили за бъдеще да постигаме повече успехи. Благодаря за подкрепата на МУ-Варна и на УМБАЛ „Св. Марина“-Варна за базата, която е създадена, за да можем да прилагаме тези нови методи“. Доц. Радков също благодари за наградата на МУ-Варна, УМБАЛ „Св. Марина“ и Община Варна, като я прие като признание за цялостната му работа.", "date": "2019.05.23", "title": "Доц. д-р Йордан Радков и центърът по интервенционална рентгенология към УМБАЛ „Св. Марина“ получиха Награда „Варна“ за 2019"}
{"url": "https://www.24chasa.bg/novini/article/7468648", "text": "Социалният министър Бисер Петков и кметът на Банско Георги Икономов откриха нова база на Домашния социален патронаж. Към момента, патронажът има над 270 потребители (семейства, клиенти на дневните центрове и възрастните в центъра за настаняване от семеен тип в с. Места). Кухнята на патронажа приготвя храна вече повече от 5 години и по програма \"Топъл обяд\" за 71 нуждаещи се граждани. \"Беше крайно наложително да се помисли за варианти за нова, модерна кухня с по-голям капацитет. За тази цел Общината реновира стара сграда като потърси варианти за проектно съфинансиране. Ренивирането се финансира чрез програма \"Красива България”\" на стойност 214 210 лв., а съвременното оборудване се осъществи чрез проектното финансиране от Фонд \"Социална закрила\" и Община Банско, каза кметът Икономов. Освен, че ще се работи по-комфортно, в близко бъдеще ще е напълно възможно да се разшири капацитетът за готвене – на училища и детски градини като кухня майка. \"През тази година ще разширим социалните услуги, чрез най-новия проект на община Банско за интегрирани здравно - социални услуги - “Патронажна грижа”.  Благодаря на м-р Бисер Петков за посещението му днес в Банско и за отличната оценка, която даде за работата на звената от социалните услуги на Община Банско\", допълни кметът. Домашният социален патронаж е първата местна социална услуга, разкрита през далечната 1976 г. Години наред, патронажът е бил единствената социална услуга в близост до хората , с грижите по домовете. Към момента, патронажът има над 270 потребители (семейства, клиенти на дневните центрове и възрастните в центъра за настаняване от семеен тип в с. Места). Кухнята на патронажа приготвя храна вече повече от 5 години и по програма „Топъл обяд” – за 71 нуждаещи се граждани. Беше крайно наложително да се помисли за варианти за нова, модерна кухня с по-голям капацитет. За тази цел Общината реновира стара сграда като потърси варианти за проектно съфинансиране. Ренивирането се финансира чрез програма „Красива България” на стойност 214 210.00лв., а съвременното оборудване се осъществи чрез проектното финансиране от Фонд „Социална закрила” и Община Банско. Три годишните усилия си струват – новата кухня на домашния социален патронаж е факт и днес официано я открихме с министър Бисер Петков. Освен, че ще се работи по-комфортно, в близко бъдеще ще е напълно възможно да се разшири капацитетът за готвене – на училища и детски градини като кухня майка. През тази година ще разширим социалните услуги, чрез най-новия проект на община Банско за интегрирани здравно - социални услуги - “Патронажна грижа”. Благодаря на м-р Бисер Петков за посещението му днес в Банско и за отличната оценка, която даде за работата на звената от социалните услуги на Община Банско.", "date": "2019.05.23", "title": "Бисер Петков и кметът на Банско Георги Икономов откриха нова кухня на Социалния патронаж"}
{"url": "https://www.24chasa.bg/novini/article/7468730", "text": "Трябва да доведем до успешен край борбата срещу двойните стандарти при храните. Тя е в името на здравето на 100 млн. граждани на Източна Европа. Настоявам за създаването на общоевропейски контролен орган, който да противодейства адекватно на нелоялните търговски практики. Това заяви кандидатът за евродепутат от листата на ГЕРБ и СДС Емил Радев на среща с жители на Вълчи дол, организирана по инициатива на общинския ръководител на ГЕРБ Димитър Тодоров. Това съобщиха от партията. Радев запозна присъстващите с предложената от него и колегата му Андрей Новаков европейска програма с бюджет от 1,3 млн. евро, която ще позволи да се правят изследвания за разлики в качеството на хранителните продукти, да се организират информационни кампании и дори да се завеждат колективни искове в защита на интересите на потребителите. Като пример за неприемливи двойни стандарти, срещу които поведе битка през изминалия мандат, варненският представител в ЕП посочи още неприемането ни в Шенген и дискриминационния мониторингов доклад за България. Интерес предизвикаха и законодателните инициативи на Емил Радев да се сложи край на „вечните длъжници”. По негово предложение в нова евродиректива за несъстоятелността влезе текст, с който се препоръчва на държавите-членки в най-кратки срокове да въведат механизъм за опрощаване на дългове не само по отношение на предприемачите, но и на физическите лица – потребители. „България остана единствената държава в ЕС, в която все още има „вечни длъжници”. Борих се с тази порочна практика в националния парламент, продължих битката и в европейския, защото трябва да дадем шанс на хората с тежки финансови затруднения да започнат живота си на чисто”, обясни кандидатът за евродепутат. Той поздрави кмета на Вълчи дол Георги Тронков за усилията общината да оползотвори максимално всички възможности за инвестиции, които предлагат европейските програми. „При стабилна държава, активна местна власт и добра координация с българските представители в европейските институции ползите, които генерира ЕС за хората в малките населени места, ще се увеличат”, категоричен бе Радев. Той информира, че за разлика от други държави-членки, за които евросредствата ще бъдат намалени, България очаква да получи 4 млрд. лв. повече. „Увеличението на бюджета за страната ни през следващия програмен период ще позволи да се осигурят повече пари за пътища, за пречиствателни станции, за нови възможности за обучение на младите хора, за социални програми, за модерно оборудване на предприятията”, категоричен бе Радев. Той изрази увереност, че правителството на премиера Бойко Борисов ще изпълни предсрочно ангажимента си за строителството на магистрала „Хемус”, която е изключително важна за развитието на региона. „Добрата инфраструктура и конкурентоспособният бизнес дават силен тласък на икономиката, което неминуемо води и до желаното от всички повишаване на доходите”, подчерта Емил Радев. „Около 60% от законодателството, което се приема в Народното събрание, е свързано с въвеждането на европейски норми, затова България трябва да може да разчита на компетентен и отговорен екип в ЕП, който няма тепърва да се учи как функционират институциите в Европа, а ще започне активна работа още от първия ден на новия мандат”, заключи Радев и увери, че подкрепата за номер 12 в бюлетината е подкрепа за силния глас на България в Европейския съюз.", "date": "2019.05.23", "title": "Емил Радев във Вълчи дол: Работя за Европа без двойни стандарти"}
{"url": "https://www.24chasa.bg/novini/article/7468754", "text": "Буквално два часа, след като , започна събарянето на опасните постройки на ската. За тях общината има издадена заповед за премахването й, тъй като е незаконна и опасна на мястото си. \"Започваме да събаряме веднага. Действаме, ще направим ограда, за да не се вижда това чудо и да не си хвърлят боклуците тук. Специалистите ще кажат какво укрепване трябва да се изпълни. Веднага влизаме и започваме да събаряме незаконните къщи. Като се махнат тези постройки се надяваме натискът върху ската да намалее. Горе ще има пътче, за да влиза полицията. Не може стотици хиляди да сме заложници на едно такова безумие, влизаме и събаряме. Ще настаним хората от къщите, стига да имат желание, разбира се.\" Това каза кметът на Варна Иван Портних, след като направи оглед на мястото. Той бе категоричен, че документите за акт 16 на бул. \"Левски\" няма да бъдат подписани преди се увери напълно, че са отстранени всички праблеми, които са констатирани.", "date": "2019.05.23", "title": "Събарят опасни къщи край бул. \"Левски\" във Варна"}
{"url": "https://www.24chasa.bg/novini/article/7468760", "text": "Заводи в Североизточен Китай произвеждат големи количества газ, който разрушава озоновия слой в нарушение на международното споразумение, съобщи АФП. От 2013 г. годишните емисии на хлорфлуоровъглерод-11 - (CFC-11) са се увеличили с около 7000 т, твърдят учени в сп. \"Нейчър\". През 1987 г. беше подписано международно споразумение - Протоколът от Монреал, за да бъде намалено постепенно производството на хлорфлуоровъглероди, използвани в охладителната техника и аерозолите. Те са отговорни за дупката в озоновия слой на стратосферата, а той предпазва планетата ни от лъчите, които предизвикват рак на кожата, увреждания на очите и имунни проблеми, предава БТА. Съгласно Протокола от Монреал производството на хлорфлуоровъглероди е приключило през 2010 г. в развиващие се икономики. Китай твърди, че не го произвежда от 2007 г. Забраната доведе до значимо намаляване на концентрацията на CFC-11 в света до 2012 г. Миналата година обаче учени установиха, че темпът на това намаляване се е забавил наполовина от 2013 г. до 2017 г. Това означава, че има нови емисии. Миналата година еколози насочиха вниманието към 18 завода в 10 китайски провинции, които признават, че използват CFC. След това международен екип учени събра допълнителни данни от измервателни станции в Япония, Южна Корея и Тайван. \"Измерванията ни показаха пикове на замърсяването, когато въздухът идва от индустриални зони\" в Китай, подчерта ръководителят на изследването Соньон Пак от университета Кюнпук. Газът CFC-11 има много силен парников ефект и може да се задържи в атмосферата 50 години.", "date": "2019.05.23", "title": "Заводи в Китай изпускат забранен газ, който разрушава озоновия слой"}
{"url": "https://www.24chasa.bg/novini/article/7468280", "text": "Изборите за Европейски парламент никога не са пораждали толкова трепетно очакване, като мнозина предричат, че тазгодишният вот, който започва днес ще отбележи епохален момент за евроскептичното крайнодясно движение. Залогът на изборите, които продължават до неделя и се произвеждат във всички 28 страни членки на Европейския съюз, никога не е бил толкова голям. Традиционните европейски политически политически семейства - десноцентристката Европейска народна партия (ЕНП) и левоцентристкият Прогресивен алианс на социалистите и демократите (ПАСД) - вероятно ще загубят част от влиянието си и ще се изправят срещу най-голямото си предизвикателство досега от страна на групата от популистки, националистически и крайнодесни партии, които са решени да изземат властта от ЕС в полза на собствените си правителства. Следва преглед на изборите, които започват днес в Холандия и Великобритания: Сблъсък на ценности Този сблъсък на основни ценности - между идеите за по-обединена и по-разделена Европа - изправи континента пред исторически кръстопът. Френският президент Еманюел Макрон, привърженик на лагера за по-тясна интеграция, казва, че предизвикателството на евроизборите тази седмица е да \"не се отстъпва пред коалиция, целяща разрушение и дезинтеграция\", която ще поиска да наруши единството, върху което се гради ЕС през последните шест десетилетия. Срещу Макрон и традиционните партии в Европа се изправят италианският вътрешен министър Матео Салвини, унгарският премиер Виктор Орбан, лидерката на френската крайна десница Марин Льо Пен и цял куп други популисти, десни и крайнодесни лидери, които обещават да разтърсят из основи европейския политически пейзаж. Националистически ръководители от 11 държави от ЕС застанаха един до друг в Милано миналия уикенд - демонстрация на единство, немислима през минали години за група, за която някога бе смятано, че заема европейската политическа периферия. На срещата Салвини обяви, че \"екстремистите са в Брюксел\", дома на институциите на ЕС, заради това, че искат да запазят статуквото. \"Трябва да направим всичко необходимо, за да освободим тази страна, този континент, от незаконната окупация, организирана от Брюксел\", каза Салвини. Заемки от репертоара на Тръмп Европейските крайнодесни и националистически партии се надяват да повторят това, което направи президентът Доналд Тръмп на изборите в САЩ през 2016 г., и онова което постигнаха привържениците на Брекзит на референдума за напускане на ЕС. То е да подкопаят сегашните власти, да стоварят критиките си върху онези, които смятат за изолиран елит, и да предупредят за мигрантите, които се струпват по границите на Европа, готови да откраднат работните места и културата на континента. Застанала до Салвини, Льо Пен обеща, че крайната десница \"ще извърши исторически подвиг\", като каза, че тя може да стане втората по големина политическа група в ЕП. Прогнозите сочат, че това все още е прекалено амбициозна задача. Проучванията, публикувани от ЕП този месец, показват, че десноцентристката ЕНП ще загуби 37 от 217-те си места, а местата на левоцентристкия ПАСД ще намалеят от 186 на 149. Що се отнася да крайната десница и националистите от групата \"Европа на нациите и свободите\", прогнозите са те да спечелят 62 места при 37 сега. Подобна статистика може да стане неактуална още в понеделник, ако националните партии започнат да се присъединяват към други паневропейски политически групи в 751-местния ЕП, който заседава едновременно в Брюксел и френския град Страсбург. Националистическата партия ФИДЕС на Орбан сега е в редиците на ЕНП, но нейното членство е замразено заради антиевропейските й позиции и яростната антимигрантска риторика. Унгарския премиер обаче може преспокойно да се прехвърли след евроизборите към новата радикално дясна група, която вероятно ще бъде създадена от Салвини, Льо Пен и други националистически лидери. Война, данъци, безработица За много от половиния милиард граждани на ЕС спомените за Втората световна война са избледнели, а ролята му в опазването на мира за период от 75 години, подвиг за който спечели Нобелова награда, е пренебрегвана. При това Европа бе разтърсена от финансовата криза преди едно десетилетие и се бори с дългогодишна дългова криза, при която страни като Гърция, Ирландия, Португалия и Кипър минаха през спасителни планове и преживяха рецесии, орязали доходите на милиони граждани. Високите данъци, стагниращите заплати и пропастта между богати и бедни в Европа все още са болезнен въпрос, изпъкващ сега с ежеседмичните протести на френските \"жълти жилетки\", настояващи за по-голямо подпомагане на изпадналите в затруднено положение работници. Страните от ЕС също така не успяха да изковат общ подход към имиграцията, създаваща напрежение вътре в блока, а неговото безсилие бързо да възпре мигрантския поток през 2015 г. доведе до нарастване на подкрепата за крайнодесни и националистически партии. \"Имаме криза на Европейския съюз. Това е факт\", призна Макрон. Според експерти той е прав. \"Има много хора, които се страхуват, че нещата вероятно се движат в грешна посока или вече са отишли в грешна посока\", каза Янис Емануилидис от мозъчния тръст Център за европейска политика в Брюксел и добави: \"Това е смесица от несигурност в множество сфери, която в крайна сметка тласка хората към онези, които предлагат лесни решения\". Превръщане във влиятелна сила От първите избори за ЕП през 1979 г. законодателният орган бавно се промени от беззъба организация, в която застаряващи политици получават добре платена работа преди пенсионирането си, към влиятелна сила с реална власт за взимане на решения. В началото ЕС основно регулираше селското стопанство, но сега води международна търговска политика от името на всичките си членове и дори въвежда валутни правила за 19-те страни, които използват единната валута - еврото. Самият ЕП влияе върху ежедневието на европейците по хиляди начини: чрез намаляване таксите за роуминг на мобилните телефони, чрез налагане на правила в областта на безопасността и човешкото здраве за индустриални сектори, вариращи от химическа промишленост и енергетиката през автомобилостроенето до хранителна промишленост, чрез подпомагане на земеделието, реформиране на авторското право и опазване на околната среда. Тази седмица няма да има трансгранични избори, а само национални гласувания в 28 страни. Всяка страна членка има определен брой места в ЕП според броя на населението си. Кипър, Люксембург и Малта получават най-малко места - по шест, а страната членка на ЕС с най-многобройното население, Германия - 96. Досега евроизборите протичаха вяло. Избирателната активност падна до 42,6 процента през 2014 г., но е доста вероятно това да се промени тази година. По кой път да се поеме? Проевропейският лагер казва, че засилването на интеграцията е от основно значение за оцеляването на ЕС в един глобализиращ се свят. Евроскептиците заявяват, че това отнема от националната идентичност, доколкото все повече решения се взимат от европейските институции в Брюксел. При това дори някои консерватори от мейнстрийма могат да имат евроскептични тежнения. Чешкият политик Ян Забрадил, водещ кандидат на Алианса на европейските консерватори и реформисти, е сред онези, които искат да бъде върнат по-голям контрол в европейските столици. \"(Искаме) ЕС с намален обсег, един съюз, който да е гъвкав, децентрализиран\", каза Забрадил и добави: \"(ЕС) който уважава националните правителства и сътрудничи с тях, който не воюва с тях, не им заповядва и не ги поучава\". От страна на проевропейския лагер в свят, в който едновременно Китай, САЩ и Русия показват политически и икономически мускули, Макрон призовава избирателите да помислят за силата и единството, които произтичат от 28-те по-малки страни, работещи заедно. \"Ако фрагментирате Европа, няма шанс за по-силна Европа. Съединението прави силата\", каза Макрон. (БТА)", "date": "2019.05.23", "title": "Големият въпрос на евроизборите е колко добре ще се представи крайната десница?"}
{"url": "https://www.24chasa.bg/novini/article/7467348", "text": "липса на мъже преподаватели има в българските училища. А от наличните учителки почти половината са в края на кариерата си, тъй като минават 50-годишна възраст. Такъв статистическият портрет на българските учители показват данните на образователното министерство. Учителите, психолозите, педагогическите съветници, възпитатели и логопеди в системата на предучилищното и училищното образование са около 90 000. Това съобщи за “24 часа” в навечерието на 24 май Венцеслава Григорова, главен експерт в дирекция “Квалификация и кариерно развитие” в Министерството на образованието и науката. Само 2213 са учителите до 25-годишна възраст.  За сметка на това почти половината преподаватели са преминали половинвековния си юбилей. Най-голамата група учители са тези между 56 и 60 години - 17 273-ма, и от 51 до 55 г. - 15 418. Над 12 хил. пък вече са пенсионери, но продължават да преподават заради липсата на млади учители. От 61 до 63 години са 9087, а над 63 г. - 3146-има. Според Кодекса за социално осигуряване пенсионната възраст за учителките е 58 години, а за мъжете преподаватели - 61 г. Професията е изключително феминизирана. От общата бройка жените са 79 698, което е цели 88%, или от 9 учители 8 са жени. Изследване на министерството показва, че през 2019 г. право на пенсиониране ще придобият още 3433-ма учители. През 2020 г. те ще бъдат 3483-ма. “Учителите са с най-висок ръст на заплатата в последните 2 години и средната за отрасъла надхвърля 1290 лв.”, каза Григорова. От 1 януари 2019 г. учителските заплати бяха повишени с 20%. В момента минималното стартово възнаграждение на млад учител е 920 лв. Очаква се работните заплати поетапно да нараснат през 2020 и 2021 г., като до 3 години средната заплата да стане 1500 лв., а минималната да стигне до 1250 лв. С цел привличане и задържане в класната стая на младите учители министерството много държи на квалификацията на педагогическите специалисти, обясни експертът. От 2011 г. има програма за квалификация. Осъществява се и новата национална програма “Мотивирани учители”, чиято цел е преодоляване на недостига на учители по математика, информатика, информационни технологии, физика и астрономия, чужди езици, биология и здравно образование, химия. Не достигат и ресурсни учители в училищата с идентифицирани проблемни области (които работят с проблемни деца - с риск от отпадане, билингви, със специални образователни потребности и др.). Вече е започнало кандидатстването по тази национална програма и в момента тече подборът на кандидатите, които са подали заявление за участие. На тези педагози основната заплата се увеличава с 300 лв. Дават им се и 200 лв. на месец за наем или за възстановяване на транспортни разходи. Това е за период от 12 месеца. Втората дейност по програмата “Мотивирани учители” е обучение на хора с висше магистърско образование без професионална квалификация учител и без педагогически опит за придобиване на квалификация за учител по математика, физика и астрономия, информатика, информационни технологии и чужди езици. Третата дейност по програмата е обучение на педагогически специалисти за придобиване на допълнителна квалификация за учител по същите тези предмети. Министерството работи и по мащабния проект “Квалификация за кариерно развитие на педагогическите специалисти” по Оперативна програма “Наука и образование за интелигентен растеж”. Той е с 3-годишен период, стойността му е около 20 млн. лв. От министерството обясниха, че има изключителен интерес от страна на учителите. 50 576 заявки са получени за включване в обучение, а до момента има общо 15 441 обучени педагогически специалисти. Предстои да стартира и проектът “Образование за утрешния ден”, който ще бъде реализиран през следващите 3 години. Целта му е да бъдат обучени 25 000 учители за работа с платформи и дигитални ресурси. Развиването на IT технологиите е един от приоритетите на МОН. Министерството реализира и новата национална програма “IT бизнесът преподава”, която дава възможност на учители по информатника и информационни технологии да актуализират професионалната си подготовка в IT компании.", "date": "2019.05.23", "title": "Учителска криза за млади и мъже, 12 233 пенсионери преподават"}
{"url": "https://www.24chasa.bg/novini/article/7468277", "text": "3 месеца условно с 3 години изпитателен срок е присъдата на 29-годишен варненец, проиграл на комар 1000 лв. служебни пари. Делото бе решено по силата на постигнато между страните и одобрено в съдебна зала споразумение. Мъжът се призна за виновен за това, че на 5-и септември миналата година, в качеството си на длъжностно лице – шофьор на товарен автомобил за разнос на стоки по търговски обекти, присвоил чужди пари, поверени му да ги пази. Като шофьор той имал задължения да взема продукция от базата на фирмата, в която работи на трудов договор и да я доставя до търговски обекти на клиенти в същия ден. Сутринта на 5-и септември закарал стоки и събрал дължими суми от клиенти, след което минал през казино и проиграл както собствените си налични пари, така и служебните. В следобедните часове той прибрал оборота и на двама свои колеги от фирмата и отново ги проиграл на хазарт.", "date": "2019.05.23", "title": "Осъдиха варненец, проиграл на комар фирмени пари"}
{"url": "https://www.24chasa.bg/novini/article/7468299", "text": "Европейската комисия съобщи, че наблюдава повишение на случаите на дезинформация в навечерието на изборите за евродепутати. Броят на тези случаи е повече от обичайния, уточни говорител на комисията, предава БТА. Засичаме вълна от дезинформация и реч на омразата срещу Европа. Не се заблуждаваме, че този въпрос може да намери решение в Брюксел, но правим всичко възможно да преборим лъжите, доколкото можем. Често се чувстваме самотни в това усилие, необходим е съюз между правителства, неправителствени организации, синдикати, социални мрежи, посочи говорителят. Като институция имаме задължението да опровергаем разпространяваната дезинформация, макар да не участваме в кампанията за изборите, добави той по повод гласуването днес във Великобритания. По неговите думи комисията е готова да провери сигнали на британски избиратели, ако са били затруднени да гласуват днес. Говорителят уточни, че ако получи жалби, ЕК ще се свърже с подателите, но отбеляза, че е работа на местните власти да предприемат необходимите мерки. Попитан как очакваната оставка на британския премиер Тереза Мей би се отразила на преговорите за оттеглянето на Великобритания от ЕС, говорителят заяви, че ЕК винаги е готова за разговор с британския министър-председател. Той отново потвърди, че постигнатото споразумение с Лондон няма да бъде предоговаряно, но Европейският съвет вече е разрешил преразглеждане на изявлението, очертаващо намеренията за бъдещите отношения ЕС-Великобритания.", "date": "2019.05.23", "title": "ЕК: Засичаме вълна от дезинформация и реч на омразата срещу Европа преди изборите"}
{"url": "https://www.24chasa.bg/novini/article/7468304", "text": "Към момента обследваните площи и приключените протоколи за щетите от градушките в Северна България са за 72 000 декара напълно пропаднали площи. Това съобщи министърът на земеделието, храните и горите Десислава Танева в Хасково, цитирана от БТА. Обследванията обаче ще продължават, тъй като такива процеси се случват всеки ден, а комисиите за обследване влизат в площите, когато е възможно - водата се е оттеглила и може да се установи процента на щетите. Тези декари ще се увеличават, прогнозира Танева. Тя припомни, че миналия петък Управителният съвет на Фонд \"Земеделие\" е гласувал 4 милиона лева бюджет за нотифицирана държавна помощ за пострадалите, които ще бъдат обезщетявани при напълно пропаднали площи. С цел мотивация на земеделския производител да застрахова, помощта е по-висока, когато площта е застрахована, каза още министър Танева. Според нея за съжаление все още има обаче проблеми по веригата, и от страна на земеделските производители няма интерес към застраховането. Прогнозата за неблагоприятните събития е те да продължат до средата на месец юни. Когато приключим този сезон, ще направим рекапитулация на всички площи и ще бъде финализирана процедурата за обезщетяване, посочи Танева. Тя обърна внимание на факта, че от всички протоколирани 72 000 декара пропаднали площи, само 900 декара са в райони с противоградна защита. В Хасково Десислава Танева откри нов команден пункт в Регионалната дирекция за борба с градушките, който ще управлява действията на 27 ракетни площадки. След въвеждането в експлоатация системата, в която са инвестирани над 1 млн. лева, в област Хасково ще бъдат защитени 1,1 млн. декара обработваеми площи, подчерта Танева. По нейни думи характерното за региона е, че над 20 процента от тях са трайни насаждения и зеленчуци, а градоносните процеси са много чести. Танева подчерта, че след 1989 година за пръв път преди малко повече от 3 години е стартирал проект за обновяване и разширяване на обхвата на противоградната защита в България, която покрива 11,5 милиона декара площи, а те ще станат почти 14 милиона декара с присъединените с днешна дата. Министърът отбеляза, че разговорите за споделената финансова отговорност със земеделския сектор още не са финализирани, но през тези години държавата е инвестирала близо 13 милиона лева за разширяване на обхвата на противоградната защита. Служители от командния център в Хасково демонстрираха работата на системата като алармираха, че радарното наблюдение вещае още тази привечер опасност от градоносни облаци и задействане на защитата. След това министър Танева разгледа и площадка за изстрелване на ракети край близкото село Войводово.", "date": "2019.05.23", "title": "Десислава Танева: Градушките са унищожили 72 000 декара"}
{"url": "https://www.24chasa.bg/novini/article/7468323", "text": "Директорът на Областната дирекция на МВР в Монтана старши комисар Ивайло Антонов обяви днес, че подава оставка и напуска системата на МВР, в която работи от 20 години, предаде БТА.  Антонов подчерта, че оставката не е свързана с изявленията на политически лидери от опозицията за намеса на полицията в изборния процес. Той уточни, че веднага започва друга работа извън системата на МВР. Ивайло Антонов е директор на Областната дирекция на МВР в Монтана от началото на август 2015 година. Под негово ръководство дирекцията в Монтана почти винаги е в първата десетка на регионалните дирекции по разкриваемост на престъпленията. През всяка от тези години броят им в Монтанско намалява, уточниха от ОД на МВР в Монтана.", "date": "2019.05.23", "title": "Директорът на ОД на МВР в Монтана подаде оставка"}
{"url": "https://www.24chasa.bg/novini/article/7468269", "text": "47-годишният пловдивчанин Атанас Терзиев, който бе в неизвестност от 18 май т.г., е открит в местността Бяла черква в Родопите вчера, съобщиха от полицията. Той е предаден на близките му в добро здравославно състояние без данни за сериозни наранявания. Терзиев се издирваше от 20 май по искане на родителите му. Синът ги посетил в събота следобед в дома им в Перущица и казал, че отива да се разходи из балкана. Първоначално семейството му не се притеснило, тъй като бил опитен планинар. Атанас обаче не се прибрал, а телефоните му били изключени, което паниксьосало близките му. Оказва се, че по време на излета си Терзиев паднал и си ударил главата, поради което получил частична загуба на паметта.", "date": "2019.05.23", "title": "Откриха ИТ специалиста от Пловдив, ударил си главата и изгубил част от паметта си"}
{"url": "https://www.24chasa.bg/novini/article/7468328", "text": "Датски последовател на \"Свидетели на Йехова\", осъден на шест години затвор в Русия за организирането на забранена екстремистка група, е загубил делото на апелативната инстанция, съобщи днес говорител на религиозната група, цитиран от Ройтерс През май 2017 г. строителният работник Денис Кристенсен е арестуван от въоръжени агенти на руската Федерална служба за сигурност по време на молитвена среща в град Орел. Година по-рано регионален съд поставя извън закона \"Свидетели на Йехова\". През февруари т. г. датчанинът бе осъден на 6 години затвор. \"Тричленен съдебен състав отхвърли жалбата и остави в сила шестгодишната присъда\", каза днес говорителят на религиозната организация Джарод Лопес. Той съобщи, че понастоящем в Русия са предявени обвинения на 197 последователи на \"Свидетели на Йехова\". От тях 28 жени и мъже са в предварителен арест, а 24 - под домашен арест.", "date": "2019.05.23", "title": "6 години затвор за датчанин последовател \nна \"Свидетели на Йехова\""}
{"url": "https://www.24chasa.bg/novini/article/7468343", "text": "Ръст на оборотите през първото тримесечие, както на тримесечна, така и на годишна база, отбелязва секторът на услугите в България. Така например оборотите в услугите в сектор „Транспорт, складиране и пощи“ нарастват с 10,6% в сравнение със същото тримесечие на 2018 година. Това показват предварителните данни на Националния статистически институт (НСИ), публикувани днес. Най-голямо е увеличението при „Складиране и обработка на товари, спомагателни дейности в транспорта“ - с 16,9%. Намаление се наблюдава при услугите във водния транспорт (3,7%) и „Пощенски и куриерски услуги“ (2,4%). Общият индекс на оборота за сектор „Създаване и разпространение на информация и творчески продукти; Далекосъобщения“, изчислен от календарно изгладени данни, е с 15,2% по-висок през първото тримесечие на 2019 г. в сравнение със същото тримесечие на 2018 година, отчитат още от НСИ. Най-голям е ръстът при „Дейности в областта на информационните технологии“ - с 20,6%. Понижение е регистрирано при „Издателска дейност“ (13,9%) и „Производство на филми и телевизионни предавания, звукозаписване и издаване на музика“ (9,7%). При „Други бизнес услуги“ ръст спрямо първото тримесечие на 2018 г. е отчетен при повечето дейности, като той е най-голям при „Административни офис дейности и друго спомагателно обслужване на стопанската дейност“ - с 33,9%, и „Юридически дейности; Счетоводни и одиторски дейности, данъчни консултации; Консултантски дейности в областта на управлението“ - с 27%. При „Дейности по наемане и предоставяне на работна сила“ и „Дейности по почистване“ е регистрирано намаление, съответно с 4,5 и 3,4%. По предварителни данни през първото тримесечие на 2019 г. общият индекс на оборота за сектор „Транспорт, складиране и пощи“, изчислен от сезонно изгладени данни, се увеличава с 6.3% спрямо четвъртото тримесечие на 2018 година. Най-значителен ръст се наблюдава при „Воден транспорт“ - с 12,3%, и „Складиране и обработка на товари, спомагателни дейности в транспорта“ - с 9%. Намаление е регистрирано само при „Пощенски и куриерски услуги“ - с 0,4%. На тримесечна база със 7,5% се повишават оборотите в услугите от сектор „Създаване и разпространение на информация и творчески продукти; Далекосъобщения“. Увеличение е регистрирано при повечето дейности, като то е най-голямо при „Дейности в областта на информационните технологии“ - с 12,6%. Понижение е отчетено при „Производство на филми и телевизионни предавания, звукозаписване и издаване на музика“ (2,9%) и „Издателска дейност“ (1,1%).", "date": "2019.05.23", "title": "НСИ: Ръст на оборотите в услугите"}
{"url": "https://www.24chasa.bg/novini/article/7468344", "text": "Премиерът на Холандия Марк Рюте пристигна днес на велосипед до избирателната секция, за да гласува в изборите за Европейски парламент, предаде Асошиейтед прес, цитирана от БТА.  Той си направи \"селфи\" с членовете на комисията и се ръкува с младежи, преди да яхне отново колелото. Пред репортери Рюте призна, че ЕС се нуждае от реформи и изложи няколко причини за членството на Холандия в съюза - \"за нашата сигурност, за нашите работни места, нашата стабилност\". Десноцентристката Народна партия за свобода и демокрация на холандския премиер е в оспорвана битка с популисткия \"Форум за демокрация\", който настоява за референдум за напускане на ЕС.", "date": "2019.05.23", "title": "Премиерът на Холандия пристигна на велосипед, за да гласува на евроизборите"}
{"url": "https://www.24chasa.bg/novini/article/7468356", "text": "Хиляди българи потеглиха към Гърция за почивните дни. Натоварено е движението по цялата пътна мрежа на Гърция. Няма задръствания, предава  . Отново резервациите за българските туристи са предимно в Северна Гърция. Най-много българи се очакват от днес в хотелите на Халкидики. Пътна полиция от днес увеличи екипите по контрол на автомобилния трафик. Във връзка с изборите гърците също пътуват от днес. Много от тях се връщат в родните си места и за местния вот, който ще се проведе заедно с евроизборите. Засилена е охраната на държавните учреждения и местата, където ще се отворят избирателни секции. Министерството на транспорта премахна плащането на пътни такси в неделя, но само за гърци, които пътуват за изборите. Чужденците са задължени да плащат таксите. Днес и утре са последните митинги на партиите преди вота и полицията блокира центъра на градовете часове преди митингите. Налагат се високи глоби за паркиране в забранени зони.", "date": "2019.05.23", "title": "Българите тръгнаха към Гърция за почивните дни"}
{"url": "https://www.24chasa.bg/novini/article/7468387", "text": "Правителството на България започва да формира ефективна политика по доходите на педагогическите специалисти, в резултат на която през последната година са увеличени заплатите на работещите в системата. Средното увеличение на работната заплата на учителите след последния анекс от края на миналата година е с 18,4 процента по данни на МОН. Увеличени са и някои от допълнителните плащания, които от години не бяха индексирани, съобщават от Синдиката \"Образование\" към КТ \"Подкрепа\", с председател Юлиян Петров. По сигнали, пристигащи в Синдиката \"Образование\", някои от образователните институции няма да могат да извършат традиционното допълнително плащане за 24 май. При последните увеличения на заплатите на работещите в отрасъла \"Просвета\" не бяха увеличени средствата за материална издръжка и капиталови разходи на образователните институции, което принуди много директори да намалят драстично или да спрат традиционните от 1998 г. три плащания към българските учители. Затова от Синдиката \"Образование\" предлагат на правителството да увеличат средствата за отрасъла до 6 процента от БВП, за да се обезпечат образователните политики, заложени в новия училищен закон. \"Тревога буди и статистиката, че 10 процента от работещите учители се назначават на срочни трудови договори за една година, по чл. 68, ал. 1, т.1 от КТ, което ги приравнява на сезонни работници\", заявяват от синдиката. И посочват, че наред с борбата за по-достойно заплащане на учителския труд и издигане статута на професията, Синдикатът \"Образование\" оценява усилията на българския учител и за осми пореден път ще връчи наградата \"Учител на годината - Стоян Михайловски\". Най-високият приз се присъжда за особени заслуги в областта на просветното, културното и синдикалното дело. Церемонията ще е на 24 май от 14.00 ч. в централата на КТ \"Подкрепа\".", "date": "2019.05.23", "title": "Средното увеличение на работната заплата на учителите е с 18,4%"}
{"url": "https://www.24chasa.bg/novini/article/7468375", "text": "56 свидетели и 7 вещи лица трябва да се явят по делото срещу бившия министър на икономиката и енергетиката Румен Овчаров, заместничката му Анна Янева, бившия шеф на \"Мини Бобов дол\" Пламен Евтимов. Тримата са подсъдими заради договор за отдаване под наем на мините на фирма \"Ораново\". Общият иск срещу тях е в размер на повече от 29 млн. лева. Днес се проведе разпоредителното заседание, на което бе предявен граждански иск срещу тримата, по отношение на Овчаров то е в размер на 24 млн. лева. Адвокатите поискаха делото да бъде върнато на прокуратурата заради неясноти в обвинителния акт. Според тях една от тях била в размера на щетите.  Съдът обаче насрочи процеса за 24 юни. Делото веднъж беше връщано на прокуратурата за отстраняване на неточности.", "date": "2019.05.23", "title": "56 свидетели и 7 експерти на разпит по делото срещу Румен Овчаров"}
{"url": "https://www.24chasa.bg/novini/article/7468406", "text": "Ако британският премиер Тереза Мей не съобщи утре конкретна дата на оставката си, ще възникне огромен натиск да се променят правилата на Консервативната партия кога може отново да й се гласува вот на недоверие като партиен лидер, заяви ковчежникът на влиятелния Комитет 1922 Джефри Клифтън-Браун, цитиран от Ройтерс. През декември Мей оцеля при вот на недоверие и съгласно сегашните правила нов такъв вот може да се организира не по-рано от 12 месеца след последния. Засега ръководството на Комитет 1922 не е проявило желание да промени правилата, но председателят му Греъм Брейди ще се срещне с Мей утре, предава БТА. \"Искам тя да каже на коя дата ще напусне. Смятам, че днешното отричане от канцеларията на премиера може да е димна завеса, за да не се повлияе на резултата от европейските избори. Може би тя все пак ще подаде оставка утре\", каза Клифтън-Браун. На въпрос на националната информационна агенция Прес асосиейшън какво ще стане, ако Тереза Мей не обяви дата на оставката си, той отвърна: \"Ще има огромен натиск да се променят правилата и да се гласува вот на недоверие на премиера.\" Британското правителство планира да внесе в парламента законопроекта по споразумението за Брекзит в седмицата, започваща на 3 юни, съобщи членът на ръководството на парламентарната група на консерваторите Марк Спенсър. По-рано Мей беше казала, че проектът ще бъде внесен утре и ще се гласува в седмицата от 3 юни, но сега е подложена на призиви да изтегли текста и да подаде оставка, тъй като се очаква законопроектът да бъде отхвърлен от депутатите. Законопроектът не е включен в обявената днес пред депутатите законодателна програма на правителството, отбелязва Франс прес. \"Ще уведомим Камарата на общините за внасянето на законопроекта по споразумението за Брекзит след парламентарната ваканция\", която ще продължи до 4 юни, уточни Спенсър.", "date": "2019.05.23", "title": "Британските консерватори може да променят правилата за вот на недоверие, ако Мей не посочи дата"}
{"url": "https://www.24chasa.bg/novini/article/7468425", "text": "Би Би Си не е искала от Кремъл разрешение да използва образа на руския президент Владимир Путин за новото телевизионно шоу. Това заяви днес говорителят на Кремъл Дмитрий Песков, предаде ТАСС, цитирана от БТА.  Той каза също, че има много книги, изписани за Путин, както и много карикатури и марионетки, вдъхновени от него, но руският президент така й не се интересува от тях. Той никога не е чел въпросните книги, нито пък е гледал карикатурите, добави Песков, цитиран от Франс прес. Вчера Би Би Си обяви, че пуска ново пародийно шоу, в което водещ ще бъде виртуална карикатура на Путин, \"която ще задава въпроси на специални гости\". В Русия имаше телевизионна емисия, наречена \"Кукли\", която се опита да направи пародия на Путин, представяйки го като джудже, но беше изтеглена от ефира, след като той стана президент през 2000 г.", "date": "2019.05.23", "title": "Би Би Си не е искала от Кремъл разрешение да използва образа на Путин за новото шоу"}
{"url": "https://www.24chasa.bg/novini/article/7468223", "text": "По отношение на терора съвременното общество е развило странна рутина - след всяка нова атака скърбим за жертвите, търсим кои са извършителите, а след това възможно най-скоро се връщаме към \"нормалността\". Това коментира германското издание \"Щерн\" в свой материал, в който пита какво се случва с живота на онези, които оцеляват в нападенията и също трябва да продължат - въпреки шока, ужаса и загубите, които са понесли. Екип на \"Щерн\" се е свързал с хора, преживели терористични атаки в Германия, Франция, Великобритания, Норвегия, Тунис, Турция, Испания.  От изданието искат искат да разберат и покажат каква е \"нормалността\" на живота на тези хора сега - как се чувстват, как изглежда ежедневието им след терора, какво ги движи напред, какво ги ядосва. Вижте някои от техните истории: Коледният пазар не е един от най-идиличните за него, но му харесва. Всяка година на \"Брайтшайдплатц\" в Берлин Ръсел Шулц се среща с приятели и заедно пийват вино. Винаги на един и същи павилион. В петъчния ден през 2016 година настроението е спокойно. Тримата мъже са на второ греяно вино, когато през коледния пазар и посетителите му преминава камион. Шулц все още не може да се освободи от опиянението си от греяното вино. Един от приятелите му се смее високо в хода на разговора, който водят, чува шум обръща се и след това е смачкан от камиона и убит на място. Другият е тежко ранен. При атаката загиват 12 души, над 70 са ранени. Отговорността за нея пое \"Ислямска държава\". Ръсел Шулц е с пострадала ръка, преминава през добра медицинска терапия. Въпреки това дълго време носи травмата в себе си.  Трябва да се пребори с нея и със страха. Развива страх от силния шум. Казва, че не може да мисли ясно. Често избухва в сълзи заради стреса, останал в него, и тъгата от случилото си. След това дошла депресията, чувства се и виновен, че той е оцелял. \"Аз не бях по-добър човек от другите хора на пазара. Не бях и по-лош. Ние всички бяхме просто хора\", казва Шулц.  \"Една жена седеше точно до мен. Тя беше мъртва. Приятелят ми Петер бе мъртъв. Аз бях жив. Това бе наистива проблематично за мен\", казва още мъжът. Нападението обаче му носи възгледа към промяна. Започва да възприема нещата различно. Нищо вече не отлага. Прави всичко сега. Научил се е и много повече да цени. Германски туристи участват в пътуване, наречено \"Желание за живот\". По програма първата сутрин ще посетят Синята джамия в стария град на Истанбул. Малко се забавят обаче. Групата се събира близо до входа на джамията. Във времето, в което изчакват, екскурзоводката разказва за историята на квартала. В 10 часа терорист се врязва сред тях. 12 души умират, 16 са ранени. Парче от бомбата се забива в долната част на тялото на Мартина Модел, която е собственичка на хотел от Дрезден. Мъжът губи частично слуха си. По време на нападението Мартина е в средата на групата, носи палто, пълно с пух. Смята, че именно то е спасило живота й. И до днес 67-годишната жена се бори със страха си да напуска дома си и да се придвижва на обществени места. Тя няма спомени за случилото се, но не може да превъзмогне страха си от нов терор. Липсва й отново да се наслаждава на живота си - да отиде просто на кино с децата си, да посети шоу, което обича, да планира почивка през лятото. Страхът й не позволява да го направи. Посещението в синагогата вече е започнало, когато 3-годишният Адриан отбелязва \"Всички мъже носят кипа (б. р. - традиционни еврейски шапки). Искам и аз\". Той и родителите му се отдалечават от туристическата група и отиват към изхода, където има кошница с шапки за посетители.  В този момент пред храма експлодира камион с 5000 литра пропан-бутан. 19 са загиналите, 30 са ранени. 40% от кожата на детето е с изгаряния от трета степен. 12 години след атаката Адриан Естер е претърпял повече от 60 операции. Миналата година е завършил училище, а днес следва психология. \"Съвсем нормално е да не искаш да говориш за това. Но много често в ежедневието  ми задават въпроса - какво всъщност ти се е случило. 70% от хората, с които разговарям, се разтреперват\", разказва младежът. Допълва, че все още сякаш всичко му е пред очите. Трудностите в детството му са го мотивирали да постига повече и да се движи напред. Фойерверките за националния празник на Франция тъкмо са утихнали, хиляди хора се наслаждават на празничната вечер, когато камион се врязва в тях на алеята в града. Хагер Бен Оуси се хвърля да защити 4-годишната си тогава дъщеричка. Двете се. преобръщат. Освен разкъсаното ухо на майката, жената и момиченцето й остават незасегнати. 86 души умират, повече от 400 са ранени. Оттогава малкото момиченце всяка нощ сънува кошмари. Спи само в леглото при майка си. Когато чува шум от камион, се напишква.  \"Казах си, че или трябва да спася дъщеря си, или да остана с нея под камиона. Това, което дъщеричката ми преживя онази вечер, никой няма да може да излекува\", казва Хагер Бен Оуси. Пред очите на малкото момиченце са ранени, обезобразени и кървящи хора. Майка й също е цялата в кръв. Преди атентата всяка неделя са се разхождали и спортували, сега има места, които просто избягват. Когато Кенза тръгнала на училище, всяка сутрин пътят минавал през пазар, през който прехвърчали бусове и камиони. Стресът бил огромен. Хагер наема жилище срещу училището на Кенза, за да може поне пътя до него да бъде по-лек.", "date": "2019.05.23", "title": "4 истории на оцеляването: Да преживееш атентат и живота след раните"}
{"url": "https://www.24chasa.bg/novini/article/7467940", "text": "Турският президент Реджеп Тайип Ердоган е похарчил за три години 80 милиона турски лири (13 милиона долара) за сайта на Истанбулската община, твърди Екрем Имамоглу, който бе отстранен като кмет на Истанбул след решението на турските власти да отменят изборите от 31 март т.г., предаде Ройтерс, цитирана от БТА.  Опозиционният кандидат Имамоглу спечели изборите в края на март с малък превес пред кандидата на управляващата Партия на справедливостта и развитието (ПСР) Бинали Йълдъръм, но Висшата избирателна комисия взе решение да анулира вота, позовавайки се на нередности. \"80 милиона лири са похарчени за сайта на Истанбулската голяма община за три години\", каза на пресконференция вчера Имамоглу. \"С тези пари ние бихме могли да направим сайтове за всички турски общини\", заяви той. Ройтерс не е успяла да се свърже незабавно с представител на ПСР за коментар, а говорителят на партията не е засегнал тези твърдения на пресконференцията по-късно същия ден. Екрем Имамоглу стартира вчера предизборната си кампания за повторните местни избори в Истанбул, насрочени на 23 юни. Твърденията на опозиционния кандидат зададоха лайтмотива на предизборната му кампания, която ще бъде под лозунга \"Ако има Имамоглу, има надежда за Истанбул\". Имамоглу заяви, че по време на кампанията ще се съсредоточи върху \"прекомерните\" разходи на своите предшественици.", "date": "2019.05.23", "title": "Опозицията: Ердоган е похарчил милиони долари за сайта на общината в Истанбул"}
{"url": "https://www.24chasa.bg/novini/article/7467945", "text": " Премиерът Бойко Борисов, министрите Владислав Горанов и Томислав Дончев и зам.-министърът Николай Нанков минаха първи по новото 6.5 км трасе на АМ \"Струма\" край Благоевград. Борисов бе посрещнат от над 5000 души, които издигаха плакати от благодарност към него за стрежа на магистралата. Трасето се пуска предсрочно, за да може да се ползва преди почивните дни и през летния сезон от всички, които пътуват за Гърция.", "date": "2019.05.23", "title": "Борисов отвори движението по нови 6.5 км по АМ \"Струма\" (Видео, снимки)"}
{"url": "https://www.24chasa.bg/novini/article/7467934", "text": "Великобритания гласува днес за Европейски парламент - избори, от които се очаква да покажат нарастващо разочарование и от двете страни на Брекзитната разделителна линия почти три години след като страната гласува да напусне Европейския съюз, предава Ройтерс. До изборите, в които Великобритания не очакваше да й се наложи да участва, се стигна поради безизходицата в страната за пътя напред към Брекзит, след като сделката на министър-председателката Тереза Мей с Брюксел беше отхвърлена три пъти от депутатите. Великобритания трябваше да излезе от ЕС преди близо два месеца, но след като беше принудена да отложи два пъти датата за напускане и при продължаваща безизходица в парламента остава неясно как, кога и дори дали тя ще продължи процеса по развода. Понастоящем крайният срок за напускане е 31 октомври. Вижданията на британците, гласували за напускане на ЕС с 52 срещу 48 процента, са поляризирани, като допитванията показват, че твърдите поддръжници на Брекзит и силно проевропейските партии се очаква да спечелят гласове за сметка на управляващите консерватори на Мей и опозиционната Лейбъристка партия. По данни на института \"ЮГав\" едва една пета от хората, гласували за Консервативната партия на националните избори през 2017 г., смятат да гласуват за нея днес, а 62 процента възнамеряват да подкрепят Партията на Брекзит на Найджъл Фараж. Лейбъристите, на свой ред, губят гласоподаватели главно в полза на партии, които са за оставане в ЕС. Партията на Брекзит, създадена миналия месец, за да се бори с политическите лидери, предали, според нея, вота за напускане, се очаква да излезе начело. Допитване на \"ЮГав\" вчера показа подкрепа от 37 на сто за партията, която води кампания за Брекзит без сделка. Консерваторите на Мей остават на пето място с едва 7 процента подкрепа. Тъй като вотът за оставане е раздробен между няколко силно проевропейски партии, включително Либералните демократи, \"Промяна за Обединеното кралство\" (Change UK) и Зелената партия, се очаква тези формации да спечелят по-малко места. Резултатът вероятно ще засили още повече натиска върху Мей, чиито консерватори претърпяха поражение и на местни избори по-рано този месец, да отстъпи мястото си на нов лидер възможно най-скоро. Министър-председателката обеща да договори график за своето оттегляне след четвърти опит да прокара сделката си за Брекзит в парламента в началото на юни. Във вторник министърът на финансите Филип Хамънд предупреди, че ако безизходицата около Брекзит не бъде преодоляна през следващите две седмици, има реална опасност приемникът на Мей да се насочи към напускане без сделка. Британците, които трябва да изберат 73-ма евродепутати, гласуват днес от 06,00 до 21,00 ч. по Гринуич, а резултатите ще бъдат огласени след 21 ч. по Гринуич на 26 май. Правителството каза, че ако Великобритания напусне ЕС до края на юни, британските евродепутати няма да заемат местата си в Европарламента.", "date": "2019.05.23", "title": "Разделена Великобритания гласува на евроизборите, в които не смяташе да участва"}
{"url": "https://www.24chasa.bg/novini/article/7467841", "text": "Във вторник китайската технологична компания ZTE откри първата си европейска лаборатория за киберсигурност в Рим. Нейна цел е да предостави на клиентите си по света, регулаторите и други заинтересовани страни услуги по оценката на сигурността и одита, като преглед на изходния код на продуктите на ZTE, включително и тези с 4G и 5G, проверка за безопасността на дизайна, преглед на процесуални документи, тестове на черни кутии и изпитвания за пробив, посочиха в заявление от китайската компания, предаде \"Радио Китай\". ZTE е основен международен доставчик на телекомуникационни съоръжения. Компанията е конкурент на Хуауей, Ериксон и Нокиа по отношение на мобилните оператори. Хуауей също има подобна лаборатория в Европа, която позволява преглед на изходния код на продуктите им. Изходният код е основен компонент на софтуера и най-важния за интелектуалната собственост в информационните технологии. От ZTE заявиха, че откриването на европейската им лаборатория е важна стъпка за насърчаване на прозрачността и доверието към компанията. Те ще си сътрудничат със световно признати организации в сферата на сигурността при провеждането на оценки, сертифицирането, обучението и консултациите. Лабораторията ще бъде също и платформа за сътрудничество в индустрията и проучванията, позволявайки задълбочени изследвания в сферата на сигурността, се посочва още в заявлението на китайската технологична компания.", "date": "2019.05.23", "title": "ZTE откри първата си европейска лаборатория за киберсигурност"}
{"url": "https://www.24chasa.bg/novini/article/7468038", "text": "Левицата и десницата споделяха властта в Европейския парламент почти без прекъсване от 1979 г. За първи път в историята на ЕС обаче възходът на популизма заплашва това разбирателство. По този повод Франс прес и Ройтерс припомнят кои бяха основните политически семейства в ЕП досега - нещо, което би могло да се промени след евроизборите, започнали днес, предаде БТА.  В последния ЕП депутатите бяха обединени в 8 политически групи, т. нар. политически семейства. Най-голямата е Европейската народна партия (ЕНП) с 217 депутати. В редиците й влизат Християндемократическият съюз (ХДС) и Християнсоциалният съюз (ХСС) от Германия, Републиканците от Франция, Форца Италия от Италия, Народната партия от Испания, Фидес от Унгария и др. Кандидатът на ЕНП за председател на ЕК е Манфред Вебер, който е член на ХСС - сестринската партия от Бавария на ХДС на Ангела Меркел. Вебер е на 46 години, инженер, направил кариера в Брюксел, където е евродепутат от 2004 г. и председател на парламентарната група на ЕНП от 2014 г. Социалистите и демократите досега имаха 186 депутати в ЕП. В редиците на това политическо семейство са Партията на европейските социалисти, Германската социалдемократическа партия, Австрийската социалдемократическа партия, британската Лейбъристка партия, италианската Демократическа партия и Испанската социалистическа народна партия. Кандидатът на това политическо семейство за председател на ЕК е холандецът Франс Тимерманс. Сега той е заместник-председател на ЕК и \"дясната ръка\" на Юнкер. На 57 години е и говори отлично 6 езика. Бил е външен министър на Холандия от 2012 до 2014 г. Евроскептичната десница е обединена в семейството на Европейските консерватори и реформисти и имаше досега 76 депутати в ЕП. В редиците й влизат британската Консервативна партия на Тереза Мей, полската партия \"Право и справедливост\", белгийската партия Нов фламандски алианс и др. Кандидатът на това политическо семейство за председател на ЕК е чехът Ян Захрадил, на 56 години. Европейските либерали са обединени в семейство, наречено Алианс на либералите и демократите (АЛДЕ). Досега те имаха 68 евродепутати. Водещи партии в това семейство са германската Свободната демократическа партия, холандската Народна партия за свобода и демокрация и др. Либералите не номинираха специален кандидат за поста председател на ЕК, а екип от седем души. Сред тях са европейската комисарка по конкуренцията, датчанката Маргрете Вестагер, на 51 години, известна с непреклонността си към гигантите от Силициевата долина. Сред седемте души е и Ги Верхофстат, бившият белгийски премиер, който беше и кандидат на това политическо семейство за председател на ЕК преди пет години, а досега беше лидер на неговата парламентарна група в ЕП. Зелените, обединени в политическо семейство със същото име, досега имаха 52 евродепутати. В редиците на групата са екологични партии от Швеция, Германия, Франция и др. Зелените имат двама кандидати в надпреварата за поста председател на ЕК - 37-годишната германка Ска Келер, която беше кандидатка и през 2014 г., и 42-годишният холандец Бас Ейкаут. Радикалната левица е обединена в политическото семейство Единна европейска левица. В редиците му влизат Френската комунистическа партия, гръцката партия Сириза, германската партия Левите. За председател на ЕК това политическо семейство издига двама кандидати - словенката Виолета Томич, на 56 години, противничка на строгите икономии и привърженичка на по-големи държавни разходи, но и на по-строг търговски контрол, и испанецът Нико Куе, на 62 години, бивш синдикалист, който като дете е дошъл в Белгия, където е живял през по-голямата част от живота си. Еврофобите и популистите са обединени в политическото семейство, наречено Европа на свободата и пряката демокрация. В редиците му влизат италианското Движение \"Пет звезди\", както и бившата дясна ръка на Марин Льо Пен, Флориан Филипо, и британски привърженици на Найджъл Фараж, който едно време беше лидер на Партията за независимост на Обединеното кралство, а после се отцепи от нея и сега е лидер на новата Партия на Брекзит. Това политическо семейство няма кандидат за ЕК. Крайната десница е в политическото семейство, наречено Европа на нациите и свободите, която досега имаше 37 депутати в ЕП. Това политическо семейство обединява крайнодесни националистически партии, като френската Национален сбор, италианската Лига, Австрийската партия на свободата и др.", "date": "2019.05.23", "title": "Осемте политически семейства в ЕП"}
{"url": "https://www.24chasa.bg/novini/article/7468049", "text": "Подготвям законопроект, който ще бъде внесен след изборите, за освобождаване от такси на всички родители, чиито деца са в детски ясли или градини. Това няма да се отрази на регионалните бюджети, защото става дума за 70 млн. лв., които държавата може да поеме. Държавният бюджет и сега отпуска средства, но те са около 50 %, казва Юлиан Ангелов. Предложението цели не само да подпомогне бюджетите на работещите семейства, но да направи така, че децата от малцинствените групи също да посещават детски градини. Така те ще научат добре български език, ще се социализират и когато отидат в първи клас, няма да изпитват трудности. Можем да вземем пример от Унгария, където Виктор Орбан е направил безплатни всички учебници и учебни помагала. В България се водят разговори с министъра на образованието учебните помагала да са безплатни и електронни, за да се облекчат семействата, допълва депутатът от ВМРО и подчертава, че това предложение ще има дългосрочен ефект за бъдещите поколения. Всички ангажименти, които сме поели, дори някой път по-бавно да се случват, ние отстояваме докрай. Именно ВМРО поведе битката срещу Истанбулската конвенция, срещу пакета „Макрон“, срещу Глобалния пакт за миграция. Ще продължаваме да се борим за всички тези, които защитаваме – за съхранение на българското, за семейството, за традициите на всяка една нация в Европа. 30 години българите избират между по-голямото и по-малкото зло. И винаги търсят да видят кое е по-малкото зло. В момента ние им даваме реален шанс да не избират между по-голямото и по-малкото зло, а да изберат ВМРО, приканва Юлиан Ангелов и напомня, че партията е под номер 3 в интегралната бюлетина.", "date": "2019.05.23", "title": "Юлиан Ангелов ще внесе законопроект за отпадане на таксите за детските ясли и градини"}
{"url": "https://www.24chasa.bg/novini/article/7468029", "text": "Фермерът кипърец Димитракис Пирилис, който прегази крадец на 11 май т.г., излиза от ареста срещу парична гаранция от 10 000 лева. Това реши пловдивският апелативен съд, където бизнесменът  от с. Болярино обжалва задържането си под стража. \"Не съм искал никого да убивам. Обичам ромите, самият аз живея с ромка\", каза през сълзи в залата Пирилис. Прокурорът Светлозар Лазаров също поиска по-лека мярка и поясни, че най-вероятно деянието ще бъде преквалифицирано като непредумишлено убийство.  Адвокатите на Пирилис - Съби Узунов и Константин Давчев, подчертаха, че фермерът дава хляб на много хора. Заради ареста му те стоят без заплати, а ако напуснат, няма кой да се грижи за 600-те животни в стопанството.", "date": "2019.05.23", "title": "Обрат: Фермерът кипърец, прегазил крадец, на свобода срещу 10 000 лв."}
{"url": "https://www.24chasa.bg/novini/article/7468028", "text": "От пресцентъра на Върховен административен съд коментираха разпространената от \"24 часа\" информация със заглавие „ “. Съдиите от Върховния административен съд Светослав Славов и Николай Гунчев са участвали в законно организиран лов, проведен по Закона за лова и опазване на дивеча, като са представили необходимите разрешителни за притежание и употреба на ловно оръжие. В груповия лов са участвали лица без връзка с двамата съдии и които те не са познавали. Всеки ловец, член на Ловно-рибарския съюз, с редовен ловен билет и със съответното разрешително за оръжие, има право да ловува на територията на цялата страна и не е длъжен да знае кой е концесионерът на обекта. Посоченото в материала първоинстанционно административно дело № 4268/2013 година е образувано през 2013 година, като решението е взето от тричленния състав с пълно единодушие и по него няма особено мнение. С това решение първоинстанционният съд е потвърдил решението на Комисията за защита на конкуренцията. Страните по административното дело не са упражнили правото си на жалба срещу това решение и същото е влязло в сила. Касае се за производство, развило се пред ВАС преди повече от 5 години. Съдиите от ВАС решават на свой доклад по над 200 дела годишно (в това число съдиите Светослав Славов и Николай Гунчев), отделно се произнасят по докладите на колегите си в петчленни, седемчленни, смесени състави, както и по секретни дела. Участието на двамата магистрати в проведения по законовите правила групов лов няма отношение към правораздавателната им дейност.", "date": "2019.05.23", "title": "ВАС за съдиите, ходили на лов при Миню Стайков: Не са знаели, че е негов имот"}
{"url": "https://www.24chasa.bg/novini/article/7468086", "text": "Българските посолства в чужбина ще вземат специални защитни мерки, за да не се допускат хакерски атаки в деня на изборите. На местните избори през 2015 година в България имаше атаки срещу сайтовете на ЦИК и МВР, като от ГДБОП обвиниха за тях руска хакерска група. За тези избори са взети мерки това да не се повтаря. Рекорден брой изборни секции ще бъдат отворени за изборите в неделя в Германия. Българите, живеещи в 21 германски града, са се организирали и са успели да се преборят за отваряне на секция в района си. Общо 24 секции в 21 германски града ще бъдат на разположение на българите, живеещи във федералната република. Това е най-големият брой отваряни секции досега. Обикновено възможност за гласуване имаше само в посолството в Берлин и в консулствата в пет града. През 2015 година общността се пребори за отваряне на допълнителни секции в 17 града. Този път възможност за гласуване ще има вече в 21 града – освен Берлин, Франкфурт и Мюнхен, където България има официални представителства, бюлетини за българските кандидати за Европейския парламент ще могат да се пускат в почетните консулства в Хамбург, Дармщат, Магдебург, Мюнстер и Щутгарт. Освен там изборни секции ще има още в Кьолн, Дортмунд, Аахен, Бремен, Хановер, Карлсруе, Ерфурт, Лайпциг, Дрезден, Констанц, Нюрнберг, Регенсбург, Фрайбург.", "date": "2019.05.23", "title": "Посолствата ни в Европа със специални мерки срещу хакерски атаки на изборите"}
{"url": "https://www.24chasa.bg/novini/article/7468001", "text": "Най-малко трима полицаи в Сараево бяха ранени, когато шофьор на автомобил отказа да се подчини на нареждането им да спре и се блъсна в полицейската кола, съобщи информационният сайт кликс. Последва преследване и мъжът бе арестуван в село Пазарич, близо до Сараево. Инцидентът станал около 3.30 часа тази нощ, предаде БТА. В доклад на Глобалната инициатива срещу транснационалната организирана престъпност - мрежа от над 300 независими световни и регионални експерти със седалище в Женева, цитиран от Би Би Си, се посочва, че в периода от 2014 до 2017 г. в Сараево са отбелязани между 15 и 20 случая, при които крадци на коли при опит за бягство са стреляли срещу полицаи или са повредили полицейски коли. Затова крадците на автомобили се смятат за най-опасните престъпници в града. През 2017 г. всеки ден е бил краден поне по един автомобил, се казва в доклада, а сред тях има дори и автомобили на местната полиция, на Държавната агенция за разследване и защита и на министерството на отбраната. Печалбата, реализирана от тези кражби през последните 15 години, се оценява на 50 милиона евро, което прави тази форма на престъпност и една от най-доходоносните в страната, се посочва в доклада.", "date": "2019.05.23", "title": "Шофьор отказа да спре и блъсна полицейска кола в Сараево, най-малко трима са ранени"}
{"url": "https://www.24chasa.bg/novini/article/7468092", "text": "„Трябва да следваме европейския път, по който върви България, и да не правим експерименти и крачки назад. Европейската солидарност ни дава по-добра икономика, повече работни места, по-високи доходи, по-добра инфраструктура, по-добра градска среда. Това каза кандидатът за евродепутат от листата на ГЕРБ и СДС Андрей Ковачев по време на предизборно събитие на ГЕРБ в парк „Овча купел“. Това съобщиха от пресцентъра на ГЕРБ. В събитието се включиха кандидатът за евродепутат Жечо Станков, народните представители Станислав Иванов, Анна Александрова и Тома Биков, общинските съветници Татяна Георгиева и Ботьо Ботев, кметът на район „Овча купел“ Христина Семерджиева, кметът на район „Връбница“ Младен Младенов, районният координатор на ГЕРБ-Нови Искър Светослав Тодоров. „Кандидатите на ГЕРБ са експерти в своите области. Листата на партията е съставена от доказани специалисти, които знаят как да помагат на държавата“, добави Жечо Станков. Той благодари на районните кметове от ГЕРБ, които не спират в енергетиката да се борят са реализиране на различни проекти. Той добави, че кандидатите на ГЕРБ ще направят така, че средствата, идващи от Европа, да се реализират във всеки един квартал на страната. „Тези избори ще определят посоката на България и Европа и всеки глас е важен за това накъде ще тръгнем и къде ще стигнем“, подчерта депутатът Тома Биков. Той допълни, че кандидатите за евродепутати от ГЕРБ знаят правилния път, по който да вървят, за да бъде България европейска държава. Общинският съветник и координатор на ГЕРБ за 25 МИР Татяна Георгиева добави, че страната ни е в навечерието на европейски избори, от които зависи бъдещето на Европа и бъдещето на България. „В район Овча купел са реализирани множество проекти с европейско финансиране. Общината започва процедура за реставрация на банята в Овча купел и на тази в Горна баня. Съвсем скоро и метрото ще може да обслужва гражданите на района“, уточни Георгиева. Тя отправи апел към присъстващите да вземат информирано решение, да отделят време на 26 май и да дадат своя глас, за да може да продължи реализирането на значими проекти във всеки район.", "date": "2019.05.23", "title": "Андрей Ковачев: Европейската солидарност ни дава по-добра икономика"}
{"url": "https://www.24chasa.bg/novini/article/7468112", "text": "Европейските избори, които ще се състоят от днес до 26 май, ще поставят началото на процеса по номиниране на кандидати за петте най-висши поста в Европейския съюз - предмет на разгорещени пазарлъци между страните членки. Правилата бяха установени през 2014 г. под натиска на Европейския парламент, но очакваното отслабване на двете големи политически семейства, които досега доминираха в него - консерваторите от Европейската народна партия (ЕНП) и социалистите - вероятно ще усложнят нещата. Всяка група е определила свой претендент, \"топ кандидат\", за председател на Европейската комисия. Още вечерта на 26 май, когато станат ясни резултатите, политическото семейство, излязло начело, ще стане главен претендент за поста. Неговият кандидат обаче ще трябва да получи подкрепата на ръководителите на Европейския съюз и абсолютно мнозинство от депутатите в ЕП, което означава 376 гласа. Което се очаква да доведе до интензивно пазарене. Държавните и правителствените ръководители ще се произнесат на среща на върха на ЕС на 20 и 21 юни, за да може Европарламентът да гласува през юли. През 2014 г. германката Ангела Меркел, британецът Дейвид Камерън, холандецът Марк Рюте и шведът Фредрик Рейнфелд се опитаха да сформират малцинство за блокиране на това правило. Медийна кампания тема \"Меркел предава демокрацията\" обаче принуди канцлерката да се откаже. Враждебността към принципа за \"топ кандидата\", проявена от френския държавен глава Еманюел Макрон, подхранва спекулации за възможно номиниране на външен кандидат. Първият пост, който ще бъде попълнен, ще е този на председателя на Европейския парламент. Гласуването ще се състои по време на тържествената първа сесия на новия парламент в началото на юли. Картите ще са съвсем открити, а съюзите ще са решаващи, тъй като през май 2019 г. голямата коалиция ЕНП-социалисти от 2014 г. няма да разполага с мнозинство. Втората сесия на парламента, планирана за средата на юли, ще бъде посветена на избора на председател на Еврокомисията. След това избраният председател ще трябва да състави свой екип, всеки член на който ще бъде изслушан в ЕП с риск да бъде отхвърлен. ЕП ще гласува новия състав на Комисията на сесията си през октомври. Новият изпълнителен орган ще встъпи в длъжност на 1 ноември. През 2014 г. екипът, сформиран от бившия премиер консерватор на Люксембург Жан-Клод Юнкер, едва не беше отхвърлен. През 2019 г. трябва да бъдат попълнени още три важни поста: председател на Европейския съвет (инстанцията, която представлява държавите), върховен представител на ЕС за външната политика и сигурността и президент на Европейската централна банка. През 2014 г. не се избираше президент на ЕЦБ, което даде възможност на Италия да има двама свои представители на върховни позиции - Марио Драги като шеф на ЕЦБ и социалистката Федерика Могерини, на която беше поверена европейската дипломация. По време на мандата Италия си осигури още една водеща роля в лицето на Антонио Таяни, който след оспорвана битка спечели поста председател на Европейския парламент. Номинациите за тези три длъжности (председател на Европейския съвет, шеф на дипломацията и президент на ЕЦБ) са в правомощията на европейските ръководители. Те обаче са обвързани с редица условия: един от висшите постове трябва да заеме жена, освен това трябва да има баланс между големи и малки държави, както и между старите и новите членове на съюза, присъединили се през 2004 г. Както и през 2014 г., преговорите ще започнат на извънредна среща на върха на 28 май - два дни след оповестяване на резултатите от европейските избори. Председателят на Съвета, полякът Доналд Туск, ще получи правомощия за договаряне по номинациите преди срещата на върха на 20 и 21 юни. През 2014 г. се наложи да бъде свикана извънредна среща на високо равнище в края на август за номинирането на Доналд Туск като председател на Съвета и на Федерика Могерини начело на европейската дипломация.", "date": "2019.05.23", "title": "Избирането на ръководителите на Европа - уравнение с няколко неизвестни"}
{"url": "https://www.24chasa.bg/novini/article/7468134", "text": "Пловдивската окръжна прокуратура задържа 32-годишния З.Д., който преди 10 г. ограбил и намушкал жена пред жилището й, където впоследствие жертвата починала. Той е действал със съучастник подбудител Г.Б., тогава на 32 г., но впоследствие загинал при катастрофа. От 56-годишната жертва били взети пари, дамска чанта и документи. До момента е установено,  че на 30 септември 2009 г.  в  Пловдив пострадалата В.Б. се прибирала в жилището си. На стълбището след входната врата тя била нападната от непознат мъж, който дръпнал дамската й чанта и побегнал. Пострадалата опитала да задържи вещите си, поради това била влачена от нападателя, а когато се развикала за помощ той й нанесъл пет прободно-порезни рани с нож в областта на корема и предмишницата. Съседи повикали „Спешна помощ“, но въпреки лекарската намеса жената  починала на 8 октомври 2009 г. Първоначално извършителят на престъплението не е бил открит. През 2018 г. делото е било възобновено с оглед необходимост от извършване на допълнителни действия по разследването. Едва на 22 май т.г. за обвинеям е привлечен З.Д. Той  е задържан за 72 часа с постановление на наблюдаващия прокурор. Предстои да бъде внесено искане в съда за постоянен арест срещу него. Законът предвижда наказание от 15 до 20 години „лишаване от свобода“, доживотен затвор и доживотен затвор без право на замяна.", "date": "2019.05.23", "title": "Задържаха мъж за грабеж и смърт на жена преди 10 г."}
{"url": "https://www.24chasa.bg/novini/article/7468084", "text": "Въпреки, че досега са излъчени само три епизода от общо пет, Чернобил вече има по-висок рейтинг, отколкото култовите сериали Breaking Bad и Game of Thrones. \"Chernobyl\" има впечатляващата оценка 9,5 от 10. Breaking Bad и Game of Thrones са чак на пета и шеста позиция.  Петчастовата драма „Чернобил“, с участието на звезди като Емили Уотсън, Джеси Бъкли, Стелън Скарсгард и Джаред Харис, разказва отблизо за най-голямото бедствие в историята на ядрената енергетика. В ранните часове на 26 април 1986 г. тестът за безопасност на реактор в Чернобилската електроцентрала в Украйна катастрофално се е объркал. Грешките са допуснати от лошо подготвената нощна смяна, които се занимават откриването как реактор номер четири ще се справи с прекъсване на захранването. Анатолий Дятлов, заместник-главният инженер, изигран от Пол Ритър, прави безразсъдни решения, които довеждат до експлозия, която пуска 400 пъти повече радиоактивност от бомбата върху Хирошима, 41 години по-рано. Съветските власти обявиха официалния брой на жертвите - 31, въпреки че реалната цифра може да е била стотици хиляди. В продължение на десетилетия на територията на обекта е изградена 19-километрова зона за изключване - област, която сега е възстановена от дивата природа. Експертите казват, че няма да е годно за обитаване за 20 000 години. Сериалът \"Чернобил\" е сниман в ядрена централа в Литва, която  беше изведена от експлоатация, докато текат снимките. ", "date": "2019.05.23", "title": "Сериалът \"Чернобил\" с най-висок рейтинг в историята, изпреварва \"Игри на тронове\""}
{"url": "https://www.24chasa.bg/novini/article/7468142", "text": "Японският гигант в електрониката \"Панасоник\" обяви на 23 май, че спира да работи с китайския технологичен гигант \"Хуауей\", който е включен в черния списък от Вашингтон. САЩ обвиниха \"\"Хуауей\" в шпионаж в полза на Пекин. „Спряхме транзакции с \"Хуауей\" и неговите 68 филиала, които са под забрана от американското правителство”, каза за АФП Джо Флин, говорител на японската група, която доставя електронни компоненти за китайската компания, предаде  Междувременно висш ръководител на \"Хуауей\"  бе обвинен в шпионаж срещу стартъп за производство на чипове от Силициевата долина. Си Джиджун, заместник-председател на \"Хуауей\", който използва също и името Ерик Сю, поискал главния инженер на подразделението за сториджи в компанията да проучи технологията на CNEX Labs, става ясно от запис от съдебното заседание от 17 април във федералния съд в Шърман, Тексас. Телефонни компании спират продажби на слушалки на \"Хуауей\" от сряда. Доставчици в Япония, Тайван и Великобритания отказаха да приемат поръчки от китайската компания. NTT Docomo, най-големия японски мобилен оператор спря да приема предварителни поръчки за новия Р30, а KDDI Corp отложи въвеждането на телефона за неопределено време. YMobile на Softbank обяви подобно решение, позовавайки се на опасения на наличност на ъпдейти на софтуера. Тайванският Chinghwa Telecom каза, че няма да доставя нови модели на Huawei. Британската верига Doxins спря предварителните поръчки за Huawei Mate 20X, който 5G модел, след като същото направиха Vodafone и BT Group. „Лоши времена за производителя на 5G слушалки, който претърпя щети за репутацията си”, каза анализаторът на CCS Insight Бен Ууд. Ууд смята, че следващото поколение телефони ще бъде около една трета от продаваните 18 млн устройства във Великобритания следващата година. „Проблемът е че дори всичко това изведнъж да се оправи, а американската администрация каже: „Стана ужасна грешка, всичко е наред”, несигурността, която се създаде е вече най-големия враг на \"Хуауей\", посочва още Ууд.", "date": "2019.05.23", "title": "\"Панасоник\" спира да работи с \"Хуауей\""}
{"url": "https://www.24chasa.bg/novini/article/7468173", "text": "Организацията Интерпол съобщи днес, че е разбила международна мрежа от педофили, свързани в т. нар. \"тъмна мрежа\". Продължилото две години разследване е довело до ареста на девет души в Тайланд, Австралия и САЩ, предадоха Франс прес и ТАСС. Операцията започнала след разкриването на материали с детска порнография на сайт в \"тъмната мрежа\" (darkweb) с близо 63 000 абонати в цял свят. В резултат на предприетите действия са спасени 50 деца, съобщи организацията за международно полицейско сътрудничество, без да уточни възрастта или националността на децата, предаде БТА.  Сезирани от Интерпол, следователи от няколко страни анализирали материалите на споменатия сайт, съдържащи сцени с посегателства над 11 момчета на възраст под 13 години. Локализирани били айпи адреси в Тайланд, Австралия и САЩ. Българският отдел за борба с киберпрестъпността, от своя страна, е дезактивирал сървъра на този сайт, на който в течение на няколко години нов материал е бил качван всяка седмица, посочва Интерпол. Сред деветимата задържани е главният администратор на сайта, базиран в Тайланд. Той е бил идентифициран като извършителя на посегателствата над 11-те момчета, сред които и негов племенник. Друг уеб администратор, живеещ в Австралия, е бил задържан за притежание на хиляди материали с детска порнография, заснети в Тайланд и Австралия. В повечето от тях той е главният извършител на посегателствата над деца. Едно от децата било едва 15-месечно към онзи момент. Двамата мъже вече са осъдени съответно на 146 и 40 години затвор в страните си. Няколко от арестуваните в САЩ били хора на доверени позиции. Сред тях има и човек, посегнал на двегодишния си полубрат, каза регионалният представител на американското министерство на вътрешната сигурност в Банкок Ерик Маклафлин, цитиран от Интерпол. Мрежата е с такъв мащаб и толкова много разклонения, че разследването, в което са участвали още близо 60 страни членки на полицейската организация, би могло да продължи с години. Освен спасените 50 деца, разследващите се опитват да установят самоличността на още около сто, които може да са станали жертва на същата мрежа.", "date": "2019.05.23", "title": "Интерпол разби международна педофилска \nмрежа"}
{"url": "https://www.24chasa.bg/novini/article/7468063", "text": "- Като човек от кариерата на Министерството на отбраната в ЕП бих се чувствал изключително ползотворен със своята експертиза в т.нар. обща европейска отбранителна политика. Тази тема тепърва предстои да се развива и според мен, освен да предоставя войскови формирования, България трябва да генерира политики и сигурност. Ще бъда безкомпромисен в битката с двойните стандарти не само при храните, а и в здравеопазването, в културата. Залогът на тези избори е голям, защото сега ще се реши по кой път да поеме Европа. Дали Европа ще възприеме либералния модел и ще се превърне в разграден двор, в който ще се населят хора, враждебни на нашата култура и установен ред? Дали Европа ще продължи да се саморазрушава, като разбива семейните взаимоотношения и християнските ценности? Или Европа ще се съхрани като Европа на отечествата, в която българите ще бъдат горди и равноправни европейци? Ние можем да отстояваме българщината! Ние можем да браним България. - Ясно трябва да се разграничат онези бежанци, които бягат и са принудени да напускат родните си места заради военни конфликти. Трябва много ясна и категорична политика против нахлуването на икономическите мигранти. Те са предимно от Африка и Близкия Изток и идвайки в Европа, се обособяват в социални групи, които не искат да се интегрират в европейското общество. По този начин се създават все повече гета, които са източник на беззаконие, престъпления и тероризъм. - Това е процес, изискващ много време, отлична координация, взаимодействие и доверие между европейските държави и структурите за сигурност във всяка една страна. Тези терористични актове са и в резултат на политиката на Европа, която се провежда от „моторите“ на ЕС – силно развитите икономически страни като Франция, Германия и Белгия, и която трябва да бъде променена.", "date": "2019.05.23", "title": "Ген. Шивиков: Като евродепутат ще работя за обща европейска отбранителна политика"}
{"url": "https://www.24chasa.bg/novini/article/7468187", "text": "Тригодишно дете е блъснато при пътно произшествие в Балчик, съобщиха от пресцентъра на областната дирекция на МВР. Лек автомобил \"Форд\" с добричка регистрация, управляван от 74-годишен водач, е ударил детето, излязло на пътното платно. Пострадалото, което е от близкото село Безводица, е получило охлузни рани и е прегледано от лекари. Няма опасност за живота на детето и то ще бъде лекувано вкъщи, информират от полицията.", "date": "2019.05.23", "title": "Шофьор блъсна тригодишно дете в Балчик"}
{"url": "https://www.24chasa.bg/novini/article/7468209", "text": "Военноморските сили на САЩ участват в съвместни маневри със съюзниците Япония, Австралия и Южна Корея при първото си съвместно учение в западната част на Тихия океан, предаде Ройтерс. Учението \"Тихоокеански авангард\" близо до американския остров Гуам се провежда в навечерието на визитата на президента Доналд Тръмп в Япония този уикенд, в момент, когато Вашингтон се обръща за подкрепа към съюзниците си в Азия за париране на военната мощ на Китай в региона, предава БТА. В шестдневните маневри участват два японски разрушителя, две австралийски фрегати и южнокорейски разрушител, с общо 3000 моряци. Американският флот е представен от пет кораба, както и от бойни самолети и военноморски патрулни самолети, в учението, което включва стрелби с бойни боеприпаси и отработване на атаки срещу подводници. \"Тихоокеански авангард\" е най-новата демонстрация на обединени военноморски сили в Азиатско-тихоокеанския регион. Този месец американски кораби участваха в учения с френски, японски и австралийски съдове в Бенгалския залив и взеха участие в други учения с японски хеликоптероносач и военни кораби от Индия и Филипините в спорното Южнокитайско море, припомня Ройтерс. Китай има претенции почти към цялото стратегическо Южнокитайско море, през което минава почти една трета от световната морска търговия. Бруней, Индонезия, Малайзия, Филипините, Тайван и Виетнам предявяват насрещни претенции към този важен морски коридор.", "date": "2019.05.23", "title": "САЩ, Япония, Австралия и Южна Корея\nв първо по рода си учение в Западния Пасифик"}
{"url": "https://www.24chasa.bg/novini/article/7468212", "text": "\"Аз ще направя магистралата от двете страни на Кресна. После който иска да дава няколко милиарда, през дефилето да я качи горе по върховете на планината. Нали така искат? Има много мераклии за власт, нека съберат няколко милиарда и да го направят! Аз не мога да я кача магистралата на върха\", каза премиерът Бойко Борисов за строежа на лот 3.2 от АМ \"Струма\" през Кресненското дефиле, за който продължава да има спорове откъде да мине. Борисов бе заедно с министрите Томислав Дончев, Владислав Горанов и зам.-министър Николай Нанков на новопостроения участък от 6,5 км, който бе отворен предсрочно преди празниците и летния сезон с цел облекчаване на трафика през Благоевград. \"Ние даваме разумен проект за дефилето. Ако не се приема, ще си караме по магистрала от двете страни, а в дефилето ще си влезем по старото трасе. Оставам на вас вие да говорите с хората, защото това са нашите пари. Да, има съоръжения, има мостове за по 3-4 млрд. в света. Може да я направим да виси на въжета, има всякакви решения, но струват огромни пари\", допълни Борисов и попита дали тези няколко милиарда да се дадат за отсечката от 14 км или да има магистрала от Видин до София, \"за да може от Солун, като минеш по \"Струма\", да стигнеш до Видин\". Допълни, че иска де се вдигат на заплатите на учители, военни, полицаи, лекари и др., за което също трябват пари. Посочи, че на новия участък са направени много подпорни стени, за да се спрат свлачищата. \"Милиони тонове бетон са излети. Виждате мостовете какви са - огромни съоръжения. Това струва много пари. Не сме се отказали от лота през дефилето. Ние сме дали проекта. До месец ще се отворят офертите, тогава ще говорим, сигурно пак ще има протести. Разумно е да седнат еколози, инженери да се разберат и се надявам разумът да надделее\", допълни Борисов. Смята, че от страна Брюксел проблем няма да има по варианта, който правителството е предложило за разделяне на двете платна през дефилето. \"Брюксел толерира тези коридори. На практика Благоевград вече си има пристанище Солун, не е нужно да се ходи на Варна, на Черно море. След малко като пуснем пътя, едно 200-300-400 хил. души ще минат по тази магистрала още днес\", каза той. Съобщи, че до 15-20 дни ще започне и строежа на тунел \"Железница\" и до 2 г. целият лот 3.1 ще е готов. До октомври следващата година ще е готова и магистралата до сръбската граница. В момента се работи със Световната банка за коридора София-Скопие-Тирана, който ще се финансира от три банки. Няма да има проблем с липсата на строителни работници, ако им дават големи заплати. \"Строителите набраха много опит. Същите фирми и преди години работеха, но нямаха никакъв опит. Сега накупиха модерна техника, работниците взимат добри заплати. Ако им дават още по-големи заплати, няма да има криза за работници. Ние сме осигурили милиарди в строителството. Добрите работници да получават много пари и няма да мърдат\", смята премиерът. Той бе посрещнат от над 5000 души на шосето, които скандираха \"Бойко, Бойко\". Всички искаха да се снимат с него и той не отказа на мераклиите. Повика за снимка и депутата-футболен съдия Стефан Апостолов. \"Айде, съдията, идвай, че нали знаеш като викнат всички \"Съдията, съдията...\", какво следва после\", пошегува се Борисов. Фенове на ГЕРБ пък го съветваха: \"Не давайте Цветанов! Важен е за партията! Какво толкова - купил си апартамент.Те откраднаха цели заводи\", казаха му симпатизанти. Борисов пък им сподели, че го \"изяли за един кокошарник\", за който си плаща данъците. \"Не им обръщайте внимание! Нека си говорят. Важно е вие какво правите\", каза му пък друг фен.", "date": "2019.05.23", "title": "Борисов: Има много мераклии за власт. Ако съберат милиарди, да качат \"Струма\" на върха на планината (Обзор)"}
{"url": "https://www.24chasa.bg/novini/article/7468216", "text": "Британският външен министър Джереми Хънт заяви днес, че Тереза Мей все още ще е премиер, когато президентът на САЩ Доналд Тръмп пристигне на посещение в страната в началото на следващия месец, предаде Ройтерс. \"Тереза Мей ще е премиерът, който ще го посрещне, и с основание\", каза Хънт в отговор на журналистически въпрос кой според него ще е премиер в началото на държавната визита на Тръмп на 3 юни, предаде БТА. Мей е под силен натиск да обяви дата на оставката си, след като не успя при поредния си опит за прокара споразумение за Брекзит в парламента. Британският външен министър отказа коментар какво ще обсъжда с премиера на срещата им по-късно днес.", "date": "2019.05.23", "title": "Джереми Хънт: Мей още ще е премиер на Великобритания, когато Тръмп дойде"}
{"url": "https://www.24chasa.bg/novini/article/7468229", "text": "„Да следваш дните земни без приятел е най-голямата беда. Душа самотна, без приятел – за съжаление е таз душа“ – с тези думи на един от символите на азерската древна поезия Низами Гянджеви вицепрезидентът Илияна Йотова поздрави Азербайджан и неговия народ по случай Деня на републиката и 100-годишнината от създаването на азербайджанската дипломатическа служба. Вицепрезидентът бе специален гост на тържественото отбелязване на празника в София, организирано от азербайджанското посолство. Това съобщиха от прессекретариата на президентството.  „Щастлива съм, че българският народ има свой верен приятел в лицето на азербайджанския“, посочи Илияна Йотова и изтъкна интензивния културен и научен обмен между България и Азербайджан. Илияна Йотова подчерта огромния принос на посланик Наргиз Гурбанова и нейния екип за това България да познава по-добре Азербайджан и неговите хора.", "date": "2019.05.23", "title": "Илияна Йотова поздрави Азербайджан за Деня на републиката"}
{"url": "https://www.24chasa.bg/novini/article/7468222", "text": "През май бизнес нагласите в Германия се влошиха рязко за втори пореден месец в резултат на доста слаба оценка за текущите бизнес условия, показва последно проучване на немския икономически институт Ifo. Това сякаш предполага, че водещата европейска икономика отново започва да губи скорост през второто тримесечие след изненадващо добрия растеж в началото на годината и след като през втората половина на предходната година тя успя да избегне \"на косъм\" навлизането в техническа рецесия, предава  . Индексът на института Ifo, базиран на месечно проучване сред около 9 хиляди компании и определящ нивото на бизнес климата в Германия, се понижи през май до 5-годишно дъно от 97,9 пункта спрямо 99,2 пункта през април и очаквания за доста по-сдържано понижение до 99,1 пункта. Продължаващото за втори пореден месец понижение на Ifo индекса се дължи в най-голяма степен на значително влошаване на оценката за настоящите бизнес условия в страната и на рязко отслабване на бизнес нагласите в сферата на услугите, както и на поредно понижаване на нагласите в промишлеността. Индексът, измерващ текущите бизнес условия, се срина до 100,6 пункта от 103,4 пункта месец по-рано (при прогноза за индекс на ниво от 103,5 пункта), докато индексът на Ifo института за бъдещите бизнес очаквания през следващите шест месеца стабилизира на априлското ниво от 95,3 пункта (при очаквания за понижение до 95,0 пункта). \"Все още липсва импулс за германската икономика\", заяви президентът на института Ifo Клеменс Фюст, добавяйки, че основна причина за общата слабост на бизнес климата е спадът в оценката на мениджърите за текущите условия за бизнес. \"Важно е да се отбележи, че в сектора на услугите бизнес климатът понесе значителен удар\", отбеляза Фюст, след като Ifo индексът, измерваща текущите нагласи в сферата на услугите отчете през май най-значим месечен спад от април 2013-а година насам. Бизнес климата в промишлеността също продължава да се влошава, но очакванията на мениджърите в този важен за германската икономика сектор се подобриха през май за пръв път от септември 2018-а година. В строителството бизнес климатът пък се подобри за трети пореден месец. \"Строителният бум продължава\", отчете президентът на Ifo института. По-рано днес немската статистика Destatis потвърди, че германската икономика е нараснала през първото тримесечие с 0,4% спрямо стагнацията през последните три месеца на 2018-а година. Частното потребление в Германия нарасна в началото на годината с 1,2%, докато държавните разходи се свиха с 0,3%, а дълготрайните бизнес инвестиции се повишиха с 1,1%. В същото време износът нарасна изненадващо силно с 1,0%, докато вносът се увеличи с 0,7 на сто.", "date": "2019.05.23", "title": "Влошен до 5-годишно дъно бизнес климат в Германия през май"}
{"url": "https://www.24chasa.bg/novini/article/7468231", "text": "Днешната матура по английски език не беше особено трудна, даже беше по-лесна от някои матури, които съм решавала в предишни години. Това каза за БТА Стефани - ученичка от 12-и клас в 133-о Средно училище \"Александър С. Пушкин\", излизайки от столично училище, в което се яви на днешния втори задължителен държавен зрелостен изпит по английски език. Английският език е най-масовият изпит от днешната втора матура в 12-и клас от общо 13 учебни предмета по избор на зрелостниците. На него предварително желание за участие бяха заявили 41 716 ученици от 12-и клас в страната. Първите два модула от матурата по английски език бяха лесни, а в третия модул имаше две теми, по които можеше да се избере да се пише есе, обясни Стефани. Тя разказа, че първата тема е била свързана с това какво ще стане, ако всички хора станат вегетарианци. Тя беше по-скучната, но по-трудната за писане тема, отбеляза момичето. И добави, че втората тема е трябвало да завърши с изречението - \"не мога да повярвам на късмета си\". Всеки, който има добро въображение, би могъл да напише много интересно есе, каза Стефани. Според нея трябва обаче да има по-голям диапазон от думи за написването на есето, защото с изискването за 160-170 думи не може да се разкаже почти нищо. Написах 195 думи, като финален резултат, но можех да напиша есето с 350 думи, обясни момичето. Стефани разказа, че е кандидатствала и в България и в чужбина. Приета съм във Великобритания, но кандидатствах и в Софийския университет за специалността \"Испанска филология\". Но предпочитам да остана да уча в България, за да работя и \"да помагам на нашата икономика\", въпреки че майка ми живее във Великобритания, каза момичето. И според Константин от Международната гимназия \"Проф. д-р Васил Златарски\", която е частно училище, днешната матура по английски език не е била трудна. Той сподели, че е писал по първата тема за вегетарианството, защото е имало повече възможности за написването на есето. Константин каза, че още се колебае къде ще учи, но най-вероятно ще е в университет в чужбина. Според Лора - ученичка в 12-и клас от Националната финансово-стопанска гимназия, в сравнение с предишни години днешната матура по английски език е била по-трудна, защото е решавала тестовете от изминалите години. Затова имах очаквания, че матурата ще е по-лесна, въпреки че имам сертификат за високо ниво на английския език, обясни момичето. Лора сподели, че е избрала да пише есе за вегетарианството, а не за случка, в която си се чувствал щастлив и късметлия. Избрах да пиша за вегетарианството, но надвиших лимита с около десет думи, а изискването беше за написването за есето със 160-170 думи, обясни зрелостничката. Тя каза, че ще остане в България и ще учи в УНСС.", "date": "2019.05.23", "title": "Според зрелостници днешната матура по английски език не е била трудна"}
{"url": "https://www.24chasa.bg/novini/article/7468243", "text": "Планктонът в северното полукълбо мигрира на север в резултат на климатичното затопляне, сочат резултатите от изследване, цитирани от Франс прес. \"Това не е хубава вест за морските екосистеми - заяви ръководителят на изследването Лукас Йонкерс от университета в Бремен, Германия. - Група зоопланктон е изтласкана далеч от естествения си хабитат, а това е тревожно, защото означава, че дори ако климатичното затопляне не надхвърли 1,5 градуса Целзий, екосистемите вероятно ще са силно засегнати.\", предаде БТА. Учените изследвали фораминифери - едноклетъчни, снабдени с твърда и резистентна обвивка. След като фораминифери умрат, обвивките им падат на морското дъно и позволяват на учените да изследват следи от популациите им през вековете в различни райони на света. Едни проби, взети през периода 1978 - 2013 г., били сравнени с други от океански седименти, които датират отпреди няколко века. Оказало се, че неотдавнашните проби били сходни с онези от древността, които са събрани в морета по на юг. Това навежда на мисълта, че планктонът е мигрирал на север, докато водата се затопляла. \"Всичко е мигрирало на север - заключи Йонкерс. - На подобно място има голямо многообразие от видове. Сега обаче виждаме, че там се срещат видове, които предпочитат по-топлите води. Видове, които днес са наблюдавани край брега на Гренландия, по-рано са се срещали по на юг, ако се съди по седиментите, които датират от прединдустриалната епоха.\"", "date": "2019.05.23", "title": "Планктонът мигрира на север заради \nклиматичното затопляне"}
{"url": "https://www.24chasa.bg/novini/article/7468238", "text": "След внесен в съда обвинителен акт от Районна прокуратура – Велико Търново и постигнато в съдебно заседание споразумение, мъж и жена са осъдени на по шест месеца пробация за закана с убийство на медицински екип в отделение по хемодиализа на областната болница, съобщиха от Апелативна прокуратура. Обвиняемите Б. М. и М. К. се признаха за виновни за това, че на 22.01.2019 г. в гр. Велико Търново, в отделение по хемодиализа при МОБАЛ „Д-р Ст. Черкезов“, се заканили с убийство спрямо началника на ОАИЛ д-р Сибила Маринова,  специалист невролог и три медицински сестри с думите: „Ако не спасите майка ми, от стаята живи няма да излезете“, „Няма да излезете живи, ако майка умре!“, и това заканване би могло да възбуди основателен страх за осъществяването му - престъпление по чл. 144, ал. 3, вр. с ал. 1 от НК. На 22.01.2019 г. майката на обвиняемите, била приета в отделение за хемодиализа, като преди това се оплакала, че не се чувства добре. Около 10 минути след включването ѝ към диализния апарат състоянието ѝ се влошило. Докато медицинският екип извършвал реанимационни мероприятия обвиняемите неколкократно отваряли вратата на залата. Държали се агресивно. Крещели на медиците да не напускат залата докато не спасят майка им и ги заплашвали, че ако не я спасят, няма да излязат живи от залата и отправяли закани спрямо лекарския екип. Споразумението има последици на влязла в сила присъда.", "date": "2019.05.23", "title": "Осъдиха на пробация мъж и жена, крещели на медици: Няма да излезете живи, ако майка умре"}
{"url": "https://www.24chasa.bg/novini/article/7468261", "text": "Базовата квота на ЕКМТ/СЕМТ разрешителните за българските превозвачи трябва да се увеличи с 25 на сто. За това настоя министърът на транспорта, информационните технологии и съобщенията Росен Желязков на Международния транспортен форум, който се провежда в Лайпциг, съобщи пресцентърът на МТИТС в четвъртък.  Пред колегите си българският министър изтъкна, че увеличаването на квотата ще осигури постепенно напредък към по-устойчива и ефективна пътнотранспортна система в Европа. Тази цел може да бъде постигната с увеличаването на броя на разрешителните за камиони от категория Евро V и Евро VI, подчерта още министър Желязков. \"Отчитайки последните геополитически събития в Европа, като Брекзит и възможните последици от Пакета за мобилност I, както и това, че някои държави членки на EКMT търсят нови пазари, споделяме мнението, че квотата на ЕКМТ/СЕМТ разрешителните може да бъде истински практически инструмент за отваряне на нови възможности за международния пазар на автомобилните превози\", добави Желязков, цитиран в съобщението. Той бе категоричен, че българската страна подкрепя премахването на всякакви териториални и административни ограничения при използването на ЕКМТ разрешителни. ЕКМТ/СЕМТ разрешителните са многостранни разрешителни за международни автомобилни превози на товари, извършвани от транспортни фирми, регистрирани в една от 43-те страни членки, участващи в ЕКМТ системата [от Европейска конференция на министрите на транспорта, ЕКМТ] от квоти. Разрешителните са годишни, с валидност една календарна година и краткосрочни, с валидност от 30 дни. С всяко разрешителното може да бъдат извършвани неограничен брой превози.", "date": "2019.05.23", "title": "Росен Желязков поиска с 25% да бъде увеличена квотата на ЕКМТ/СЕМТ разрешителните"}
{"url": "https://www.24chasa.bg/novini/article/7468066", "text": "Режисьорът Андрей Слабаков е част от гражданското представителство в листата на ВМРО за евроизборите. Той е граждански активист, спечели поддръжката на българите с ясната си и мъжка позиция по редица въпроси у нас, яростен противник на джендър пропагандата. За да го подкрепите на изборите,  - Не знам дали е стил, аз просто казвам това, което мисля. Хората, които ме познават, знаят, че съм такъв. Аз казвам онова, което мисля, държа на мнението и позициите си, затова приех да се включа в листата на ВМРО. - Защото това е самата истина. Листата е такава, че тя предразполага подкрепа от българите с активна гражданска позиция. В нея има успели хора в различни сфери, има много готини млади хора, водач е най-активният български евродепутат Ангел Джамбазки, благодарение на когото българите изобщо разбраха, че в ЕП има български евродепутати. Освен това се убедих, че всички в листата на ВМРО сме от едно семейство – от българското семейство. За нас България е над всичко, първо е България, после са другите неща – фактори, европейски семейства и подобни глупотевини. Аз имам само едно семейство – България. - Като изразявам ясно мнението си – семейството е съюз между мъж и жена, които се обичат и създават децата. Съответно децата си имат майка и баща, които да ги възпитават и да им дават път в живот, а не родител 1 и родител 2 - понятия, които не разбирам. Винаги бих гласувал срещу подобни глупости. Това са несъстоятелни неща, тези „ценности“ не са европейски, не са и български такива, те са либерални ценности, а аз пък не съм либерал, аз съм българин. За мен България и Европа са християнството, традиционното семейство между мъж и жена, богата култура и т.н. Това бих защитавал като български представител. Всякакви други измислени конвенции и пактове не ги подкрепям, смятам ги за излишни. Те не отговарят на това, което сме ние, българите. - Подкрепям напълно. То в крайна сметка именно това представлява Европейският съюз. Съюз между равноправни държави и нации, чиито граждани са с еднакви права. Българите сме равни на германците и французите, не сме втора ръка, нито е редно да сме на втора скорост. Европа на няколко скорости искат именно големите страни в Западна Европа. Tе искат Европа да е федерация, а ние да сме периферия. Аз федерация не желая, размиване на националните идентичности, които да са заменени от т.нар. либерални ценности. Държа на нашата българска идентичност, ние имаме род и родина, имаме културно и историческо наследство, които ни правят това, което сме. Ако не бъдем добри българи, които да уважават и ценят своята национална и културна, християнска, идентичност, то няма как да бъдем добри европейци. - Мнението ми е, че Европа е люлка на християнската цивилизация, не съм съгласен тук да идват хора, които не се съобразяват с това, искат да получават социални помощи, правейки каквото си пожелаят. Не съм съгласен в Европа и в България по-специално да идват хора, които искат да налагат своя начин на живот - особено когато той често е деструктивен. Няма да спазваме правилата, но искаме социални помощи, горе-долу това е т.нар. миграционен въпрос. Ние в България го знаем добре това нещо, хиляди наши съграждани живеят именно така – не зачитат правилата, не ходят на училище, не образоват децата си, а искат социални помощи. Именно това трябва да подкрепя Европа – малцинствените групи да се интегрират наистина, да ходят на училище, да добиват образование и квалификация и да бачкат за хляба си, както го правим всички останали. Без здраво семейство, което да възпитава в тази насока, няма да стане. Преди училището, улицата и работата хората се учат на ценности у дома, от майка си и баща си, а не от родител 1 и 2.", "date": "2019.05.23", "title": "Андрей Слабаков: Децата се учат на ценности у дома, от майка си и баща си, а не от родител 1 и 2"}
{"url": "https://www.24chasa.bg/novini/article/7468493", "text": "Директорът на ОДМВР-Монтана старши комисар Ивайло Антонов е подал заявление за прекратяване на служебните правоотношения по собствено желание /чл. 226, ал. 1, т. 4 от Закона за МВР/. Решението е лично, съобщават от МВР.                                                                                                                                                                                                                                                                                                                       ", "date": "2019.05.23", "title": "Старши комисар Ивайло Антонов напуска системата на МВР по собствено желание"}
{"url": "https://www.24chasa.bg/novini/article/7468485", "text": "Предстои създаването на национални програми за висшето образование, съобщи министърът на образованието и науката Красимир Вълчев при посещението си в Университета по архитектура, строителство и геодезия /УАСГ/, цитиран от пресцентъра на МОН. Програмите ще подпомагат привличането на млади преподаватели, въвеждането на нови технологии в образователната система и създаването на програми за чуждоезиково обучение. Те ще следват успешния пример на работещите вече национални програми в предучилищното и училищното образование. По думите на министър Вълчев свързването на висшите училища в университетски мрежи е предизвикателство пред тях, но българските университети имат потенциал за създаването на подобни мрежи, както на балканско и европейско, така и на интерконтинентално равнище. Ректорът на УАСГ проф. Иван Марков е казал, че университетът вече успешно си партнира със сродни висши училища във Виена и Париж. А в ход са и преговори за сътрудничество с университета в Щутгарт, където възпитаници на УАСГ са преподаватели. Университетът успешно привлича студенти от Индия, Китай и Дубай. Министър Вълчев е посетил новосъздадения, с финансовата подкрепа от министерството, Национален център по сеизмично инженерство. За научните изследвания и експерименталното оборудване на центъра МОН е отделило 350 000 лева. В центъра ще се обучават всички студенти на университета в курсове за сеизмична устойчивост, тъй като страната ни се намира в зона с много силна сеизмична активност. Центърът е започнал да осъществява три от заложените 18 проекта за сеизмично укрепване на паметници на културата, мостови конструкции и панелни сгради.", "date": "2019.05.23", "title": "Красимир Вълчев: Създават се национални програми за висшето образование"}
{"url": "https://www.24chasa.bg/novini/article/7468474", "text": "Силите за специални операции на България и Гърция проведоха специална 10-дневна подготовка на летище Чешнегирово край Пловдив. По време на заключителния етап българските и гръцките военнослужещи демонстрираха стрелкови умения и способности при изпълнение на задачи за неутрализиране на терористи в сграда с използване на взривен метод за проникване. Те показа как се извърша първа медицинска помощ на ранен, както и блокиране и задържане на превозно средство чрез щурмови вертолет и щурмова група за специални операции, предаде БТА.  Демонстрациите на наблюдаваха началникът на отбраната на Гърция ген. Христос Христодулу и началникът на обраната на Българската армия ген. Андрей Боцев, висши офицери и представители на местната власт. Бях свидетел на последната фаза на това учение, което има много дълги традиции и се развива в продължение на години, каза след демонстрациите ген. Христодулу. Според него въоръжените сили и на двете страни са дали много добър пример за това, как се работи съвместно и как се зареждат помежду си с енергия и как се стремят да повишават нивото на постигнатата си съвместимост помежду си. Нашият стремеж е да работим все по-упорито и да работим за все по-високо ниво на оперативна съвместимост, подчерта гръцкият генерал. Началникът на отбраната на БА ген. Боцев благодари на гръцкия си колеги затова, че е в България и заедно са изгледали демонстрациите на двете военни формирования. Според него след всяко съвместно учение двете нации показват все по-добра съвместимост както на оперативно, така и на тактическо ниво. Ген. Боцев припомни, че на българската група по специални операции предстои сертификация за участие в мероприятия на НАТО. Двустранните отношение между Българските и Гръцките въоръжени сили бе тема на разговора между началниците на отбрана на двете страни. По думите на ген. Боцев били са обсъдени възможностите за надграждане на добрата основа, която има до момента за оперативна съвместимост не само със Специалните сили, но и с останалите видове въоръжени сили. Целта ни е да повишим съвместната подготовка. Обединихме сме около идеята към съвместните подготовки да разширим в международни учения с участията и на други наши съседни държави, каза още ген. Боцев. Единствената ни цел, по думите на началника на отбраната е да има мир на Балканите.", "date": "2019.05.23", "title": "Военни от България и Гърция със съвместна подготовка на летище Чешнегирово"}
{"url": "https://www.24chasa.bg/novini/article/7468484", "text": "Американските демократи размахват заплахата за импийчмънт на президента Доналд Тръмп за \"възпрепятстване на правосъдието\", но се колебаят да задействат тази процедура, която е много повече политическа, отколкото юридическа. Конституцията допуска възможността Конгресът да отстрани президента (или вицепрезидента, или федерални съдии. . .) в случай на \"държавна измяна, корупция или други тежки престъпления и нарушения\". Процедурата протича в два етапа. Първо Камарата на представителите приема с обикновено мнозинство пунктове на обвинение, в които се описва в какво е упрекван президентът. Ако се стигне до повдигане на обвинение, горната камара на Конгреса, Сенатът, провежда разисквания. След дебатите 100-те сенатори гласуват по всеки пункт на обвинението. За осъждане на президента е необходимо мнозинство от две трети. Ако то бъде постигнато, импийчмънтът настъпва автоматично и не подлежи на обжалване. В противен случай президентът бива оневинен. В цялата история на САЩ никога не се е стигало до отстраняване на президент. На двама президенти бяха повдигнати обвинения, но в крайна сметка те бяха обявени за невинни: демократите Андрю Джонсън през 1868 г. и Бил Клинтън за лъжесвидетелство през 1998 г. по повод интимната му връзка със стажантката в Белия дом Моника Люински. През 1974 г. републиканецът Ричард Никсън предпочете да подаде оставка, за да избегне сигурен импийчмънт в Конгреса заради скандала \"Уотъргейт\". Никаква. Решенията за импийчмънт не се контролират от съдебната власт, а само от Конгреса. Обикновеното правосъдие също не може да повдигне обвинения на действащ президент. Това би навредило на работата на Белия дом, прецени министерството на правосъдието през 1973 и 2000 г. във ведомствени становища, които се приемат като норма. Специалният прокурор Робърт Мълър, който бе натоварен с разследването на подозренията за съглашателство между Москва и предизборния екип на милиардера републиканец по време на президентските избори от 2016 г., споменава този имунитет в своя доклад, който бе оповестен в средата на април. Той описва поредица смущаващи ситуации на упражняване на натиск от страна на Доналд Тръмп върху разследванията срещу него, но подчертава, че не е в състояние да препоръча повдигане на обвинение във възпрепятстване на правосъдието. Затова пък докладът припомня, че Конгресът има средствата да съди президента. От април няколко конгресмени демократи настояват да започне процедура за импийчмънт на Доналд Тръмп въз основа на доклада на Мълър. Лидерите на партията обаче засега проявяват предпазливост. Те знаят, че процедурата трае дълго и има риск тя да монополизира дебата в ущърб на важните теми по време на кампанията за президентските избори през 2020 г. Процедурата е обречена на неуспех заради мнозинството на републиканците в Сената и има големи шансове да се превърне в чисто партийно упражнение, което поражда риска да отблъсне много избиратели. На общите избори от 2000 г. републиканците бяха наказани заради ожесточеността на опита си да отстранят Бил Клинтън. Председателката на Камарата на представителите, демократката Нанси Пелоси, обаче предизвика изненада вчера, като за първи път размаха лично тази експлозива заплаха.", "date": "2019.05.23", "title": "Отстраняване на Тръмп от власт? Едно по-скоро политическо, отколкото юридическо решение"}
{"url": "https://www.24chasa.bg/novini/article/7468492", "text": "Всички камери в изборни помещения да бъдат изключени от 7 до 20 ч. в неделя, разпореди ЦИК. Устройствата трябва да бъдат с покрити обективи. До 23 май ръководителите на болници, социални институции и места за задържане трябва да уведомят съответните общински администрации за броя на хората в тях с право да гласуват. До 25 май партиите могат да регистрират в РИК застъпници. До момента ЦИК е регистрирала 2575 наблюдатели от 14 неправителствени организации. Отказ е получила фондация, която по закон няма право да регистрира наблюдатели. Постъпили са 60 сигнала и 26 жалби. ЦИК е одобрила 84 договора за общо 569 000 лв. за медийни пакети. Относно писмото на омбудсмана Мая Манолова за контролно преброяване на разписките от машинното гласуване говорителят на ЦИК Таня Цанева отговори, че такова може да бъде направено от РИК. “Обмисляме вариант за следващи избори да се направи такова преброяване или във всички секции, или да се направи проверка на случаен принцип”, каза Цанева. Тя увери, че вече са доставени бюлетините за всички секции в чужбина. Цанева изрази притеснение, че все още избирателите не се ориентират за номерата на преференциите в бюлетината и в ЦИК постъпвали такива въпроси. Затова тя напомни, че избирателят трябва да попълни първо вота си в квадратчетата, където са партиите, коалициите и независимите кандидати, а след това, ако желае да гласува и с преференция в кръгчетата за кандидат от съответната листа. Важно е да даде бюлетината си за втори печат, след като гласува, защото иначе тя ще е недействителна.", "date": "2019.05.23", "title": "ЦИК разпореди всички камери в секции да се изключат в неделя"}
{"url": "https://www.24chasa.bg/novini/article/7468494", "text": "Временно са затворени улиците около канцеларията на британския премиер Тереза Мей, докато полицията провери подозрителен предмет, предаде Ройтерс, цитирайки полицията. Репортер на агенцията, който е в района, каза, че полицаите спокойно пренасочват туристите към съседни улици, предаде БТА.  Малко по-късно британската полиция съобщи, че предметът, заради който бе блокиран район в центъра на Лондон, не е опасен, предаде Ройтерс.", "date": "2019.05.23", "title": "Затвориха улиците около канцеларията на \nбританския премиер заради подозрителен предмет"}
{"url": "https://www.24chasa.bg/novini/article/7468526", "text": "Групата ,,Аурубис” (Aurubis AG) подписа договор за закупуване на акции за придобиването на белгийско-испанската група „Метало“ (Metallo Group). Така най-големият медодобивен концерн в Европа ще продължи активно да следва стратегията си за рециклиране. „Метало“ е технологичен лидер в рециклирането и рафинирането, специализиран в извличането на цветни метали от комплексни материали с по-ниско метално съдържание. През финансовата 2018 година „Метало“ е генерирал приходи от около един милиард евро. Договорът за придобиване на акциите е за покупна цена от 380 милиона евро. Сделката ще бъде финансирана без увеличение на капитала. Приключването й е обект на одобрение от антитръстовите органи на ЕС и се очаква да края на годината. Придобиването на белгийско-испанската група „Метало“ засилва портфолиото на ,,Аурубис”, особено в ключовите метали мед, никел, калай, цинк и олово. Сделката е в синхрон с инвестиционния проект „Комплексна металургия на бъдещето“ (Future Complex Metallurgy), чрез който „Аурубис“ ще преработва по-голям обем сложни суровини. Бизнес моделът на „Метало“ е ,,без отпадъци”: преработване на материалите в продукти, които се връщат отново в цикъла на потребление. Това ще увеличи приноса на ,,Аурубис” към устойчивостта и кръговата икономика. „Благодарение на тенденции като електронна мобилност, интелигентни домове, дигитализация и възобновяеми енергийни източници, количеството и сложността на вторичните суровини ще се увеличат. Експертизата на „Метало“ и тяхното специфично ноу-хау в металургията осигуряват отлично допълнение към предимствата на ,,Аурубис”, казва Юрген Шахлер, главен изпълнителен директор на Групата. Групата „Метало“ има 530 служители в производствени звена в Белгия и Испания. „Метало Белгия“, базирана в Берсе, провинция Антверпен, е основана през 1919 г. Компанията разработва процеси за рециклиране на мед, калай и олово от сложни суровини с ниско съдържание на метали и инвестира в иновативни технологии за производство с нулев отпадък. „Метало Испания“ е основана в Беранго, провинция Бискай, през 1991 година. “Аурубис“ e водеща международна група за производство на цветни метали и най-големият преработвател на мед в света. „Аурубис България“, част от Групата, стопанисва медодобивния завод в Средногорието и е втората по големина компания в България.", "date": "2019.05.23", "title": "\"Аурубис” придобива белгийско-испанската група „Метало“ за 380 милиона евро"}
{"url": "https://www.24chasa.bg/novini/article/7468536", "text": "Вътрешният министър Младен Маринов поздрави курсантите в Академията на МВР за 24 май, съобщиха от пресцентъра на министерството. В навечерието на най-светлия духовен празник ви поздравявам за постигнатите резултати в обучението и ви пожелавам успешно професионалното развитие, обърнал се министър Маринов към курсантите и преподавателите от Академията. На базата на знанията, получени тук, вие чертаете своя бъдещ кариерен път. Използвайте това време, учете неуморно и ползвайте опита на преподавателите, казал още той. По случай 24 май са били наградени преподаватели и курсанти, постигнали отлични резултати в обучението. На церемонията е било присъдено и званието \"доктор хонорис кауза\" на Дитер Шрьодер, изпълнителен директор на CEPOL / Агенцията на Европейския съюз за обучение в сферата правоприлагането/.", "date": "2019.05.23", "title": "Младен Маринов поздрави курсантите в Академията на МВР за 24 май"}
{"url": "https://www.24chasa.bg/novini/article/7391982", "text": "За пета година “24 часа” търси най-добрите малки фирми в България. Срокът за участие в конкурса “Големите малки” започна да тече от 10 април, а крайният срок за регистрация е 31 май. Малкият и средният бизнес са гръбнакът на икономиката. Те осигуряват най-много работни места, плащат сумарно най-много данъци и произвеждат най-голям дял от брутния вътрешен продукт. Наградата за победителите е рекламен пакет на стойност 10 000 лв. в печатното и онлайн изданието на “24 часа”. По този начин искаме да покажем, че в българския бизнес не всичко е “сиво”, че има предприемачи, които могат да служат за пример на останалите. Рекламата ще позволи повече хора да научат за бизнеса на тези фирми, а това означава повече клиенти, продажби, инвестиции, повече разкрити работни места. Право на участие имат всички български фирми, които отговарят на критериите за “малък бизнес” - до 50 служители и оборот под 10 млн. евро на година. Регистрацията се извършва през сайта   където са и пълните условия за участие и победителите в предишните издания на конкурса. Компетентно жури, в което влизат представители на партньорите в инициативата, ще оцени получените кандидатури и ще излъчи победителите. Тази година наградите ще бъдат в три категории - за стартъпи, за иновативни фирми и за устойчиво развитие. Участниците трябва да опишат своя бизнес, попълвайки формата за участие в сайта на кампанията. Селектираните 20 финалисти ще бъдат поканени за събеседване с журито в началото на юни. Имената на десетте победители ще бъдат обявени на тържествена церемония в средата на юни. Партньори на инициативата са Министерството на икономиката, Агенцията за подпомагане на малки и средни предприятия, Фондът на фондовете, КРИБ, Пощенска банка, А1, БАЕЗ, вода “Михалково”, Sofia Tech Park, рекламна агенция All Channels. Пълните условия за участие в надпреварата можете да видите на сайта на конкурса -  .", "date": "2019.05.23", "title": "Пета година “24 часа” търси малки фирми с  големи амбиции"}
{"url": "https://www.24chasa.bg/novini/article/7468553", "text": "О Б Я В Я В А На   от   часа, ще се проведе търг с наддаване за продажба на Поземлен имот/ПИ/ с идентификатор 68134.1202.982, с площ 2 591кв.м., начин на трайно ползване „За административна сграда, комплекс“ (УПИ III от кв.13а, м. Разсадника –Бежанци) по КККР на гр. София и построените в него - Сграда с идентификатор 68134.1202.982.1- Административна сграда на 4 етажа и сутерен със ЗП 680кв.м, РЗП 2 720кв.м, - Сграда с идентификатор 68134.1202.982.4 - Столова със сутерен със ЗП 557кв.м, - Сграда с идентификатор 68134.1202.982.6 - Топла връзка със ЗП16 кв.м. Административния адрес на имота е : гр. София, ул. „Цар Симеон“ №330. Имотът принадлежи към дълготрайни материални неенергийни активи - недвижими имоти, собственост на \"ЧЕЗ Разпределение България\" АД. Първоначална продажна цена на недвижимият имот:   без ДДС. Оглед на имота, предмет на търга, може да бъде извършен от кандидатите всеки работен от   до   часа в срок до  . на посоченият адрес на имота, с един ден писмено предизвестие. Документация за участие в търга на стойност 24 лв. /двадесет и четири лева/ с ДДС, може да бъде закупена всеки работен ден от 9.00 до 12.00 и от 13.00 до 16.00 часа на адрес бул. „Цариградско шосе“ №159 ет.2 до  ., като сумата се превежда по   София 1000, бул. \"Мария Луиза\" № 2, ЦУМ Бизнес център, ет.5. Документация за участие в търга може да се подава всеки работен ден от   до  часа в Деловодството на „ЧЕЗ Разпределение България” АД – гр.София, бул. „Цариградско шосе“ № 159 до  ч на  . Депозит за участие в търга в размер на 10 % от първоначалната продажна цена на недвижимия имот   се внася в   до   часа на  . До участие в търга ще се допускат физически и юридически лица, закупили тръжна документация и подали същата с приложени към нея всички задължителни документи, изискващи се за допускане до участие в търга до   часа  . и внесли депозит за участие в определения срок и отговарящи на изискванията, определени в тръжната документация. Търгът ще се проведе в заседателна зала на адрес гр. София, бул. „Цариградско шосе“ № 159. Светлана Господинова, GSM 0894 78 75 71, email: ", "date": "2019.05.23", "title": "Обява за търг на „ЧЕЗ Разпределение България” АД – гр.София"}
{"url": "https://www.24chasa.bg/novini/article/7468563", "text": "Полша и Съединените щати са близо до постигането на сделка за засилено американско военно присъствие в централноевропейската страна (както на военнослужещи, така и на инфраструктура) в навечерието на визитата на президента Анджей Дуда във Вашингтон, заявиха официални източници пред Ройтерс. Продължава обаче да има несъгласие кой да плати за нови строителни дейности и какъв ще бъде срокът на американския ангажимент. Представители на полските и на американските власти се надяват, че сделката, чийто инициатор бе Варшава през септември, ще бъде одобрена от Дуда и американския президент Доналд Тръмп по време на посещението. Споразумението ще засили трансатлантическите усилия за възпиране на Русия - приоритет, за който Западът смята, че е станал още по-належащ след анексията от Москва на полуостров Крим от източния съсед на Полша, Украйна, през 2014 г. След месеци на преговори на по-ниско равнище служители заявиха, че споразумението няма да прилича на първоначалното искане на Дуда за постоянна военна база, наречена от него \"Форт Тръмп\". \"Няма да има \"Форт Тръмп\", каза пред Ройтерс представител на САЩ, пожелал анонимност. Вместо това обаче, по думите на двама американски служители, Вашингтон и Варшава са близо до постигането на сделка за увеличаване на броя на непостоянно разположените американски войници в Полша с между 1000 и 1500. В Полша има средно около 4500 американски военнослужещи на ротационен принцип в рамките на силите на НАТО. Вместо нова американска база Съединените щати ще модернизират или построят нова военна инфраструктура във вече съществуващите полски бази, твърдят представители на американските и полските власти. \"Няма значение дали става дума за една или за много бази. Понякога дори е по-добре от гледна точка на възпирането и логистиката да има много локализации\", заяви служител, близък до преговорния процес. Според представителите на САЩ се обсъжда и построяването на самолетна писта за невъоръжени американски дронове. Полски служител потвърди, че не е изключено да има самолетна писта. Все още няма споразумение Дълъг четири страници работен документ, който бе описан от един от американските представители пред Ройтерс, първоначално е съдържал текст, в който се посочвало, че САЩ ще имат военно присъствие в Полша в продължение на \"няколко десетилетия\". След американски възражения двете страни вероятно ще променят текста, като в него вече ще се говори за \"продължително\" американско присъствие, каза въпросният служител. \"Не искаме да бъдем поставяни в ситуация, в която нямаме избор\", обясни той. Американските и полските представители обсъждат също така кой ще плаща за новата инфраструктура и издръжката на войниците, като полските служители са изразили неохота страната им да поеме по-голямата част от разходите за военния персонал на САЩ. Дуда предложи през септември Полша да предостави над два милиарда долара. Полски заместник-министър на отбраната посети Пентагона по-рано този месец във връзка с работата по документа, включително за да договори окончателния брой на допълнителните американски войници, които ще бъдат разположени в Полша, и кой ще плаща за тях. \"Имаме гаранции от САЩ, че преговорите ще доведат до засилване на американското военно присъствие в Полша\", каза в изявление за Ройтерс полското министерство на отбраната. Търсенето на подкрепата на САЩ, дори в контекста на двустранно сътрудничество извън рамките на НАТО, е ключов елемент от стратегията на Полша за възпиране на Русия. Полските въоръжени сили, които правителството от дълго време обещава да модернизира, от десетилетия страдат от недостатъчно финансиране, а около две трети от оборудването им е от съветската епоха.", "date": "2019.05.23", "title": "САЩ са близо до сделка за засилено присъствие на американски войски в Полша"}
{"url": "https://www.24chasa.bg/novini/article/7468555", "text": "Детската писателката и илюстраторка Джудит Кер почина на 95 години, съобщиха световните информационни агенции. \"Тя беше творец и разказвач с ярък талант, който ни остави изключителни произведения\", каза Чарли Редмейн, изпълнителен директор на издателство \"Харпър Колинс\". Джудит Кер е родена в Германия, но семейството й бяга през 1933 г. заради надигащия се нацизъм. Трудните им години като бедни имигранти, първо в Париж, а след това във военен Лондон, са основа за автобиографичната й трилогия, започнала с \"Когато Хитлер открадна розовия заек\", публикувана през 1971 г. Книгата е преведена на много езици и дори влиза в училищната програма за запознаване с мрачна част от историята. \"Тигърът, който дойде на чай\" на Джудит Кер е една от най-популярните детски книги в англоезичната литература. Тя е публикувана през 1968 г. Много популярни са и историите за котката Мог. Джудит Кер е офицер на Ордена на Британската империя.", "date": "2019.05.23", "title": "Почина писателката Джудит Кер"}
{"url": "https://www.24chasa.bg/novini/article/7468777", "text": "Съдът на Европейския съюз отхвърли днес иск за компенсация, внесен срещу Европейската централна банка (ЕЦБ) от частни лица, държатели на гръцки държавни ценни книжа, които са понесли щети при \"подстригването\" на дълга през 2012 г., съобщи гръцката държавна телевизия ЕРТ, като се позовава на АНА-МПА. Някои инвеститори поискаха обезщетение за \"подстригването\", в което бяха принудени да участват по време на втората спасителна програма за Гърция, предава БТА. Намаляването на дълга беше прието от мнозинството държатели на гръцки държавни ценни книжа. Вносителите на иска настояваха да бъдат обезщетени от ЕЦБ, защото тя не се е противопоставила на гръцкия закон, с който беше наложено \"подстригването\". Съдът на ЕС обаче реши, че ЕЦБ е действала законно и отхвърли иска.", "date": "2019.05.23", "title": "Съдът на ЕС отхвърли иск на кредитори срещу намаляването на гръцкия дълг"}
{"url": "https://www.24chasa.bg/novini/article/7468800", "text": "Председателят на парламентарната Комисия по културата и медиите Вежди Рашидов приветства днес в София генералния директор на ЮНЕСКО Одре Азуле и сподели с нея идеята българската Желязна църква „Свети Стефан“ в Истанбул да бъде записана в Списъка на Световното наследство на организацията, съобщиха от комисията. “Очаквам подкрепата Ви, защото този храм е уникален, той е шедьовър на архитектурата и смятам, че България и Турция заедно могат да предложат кандидатурата му за Списъка на ЮНЕСКО, вече са водени първоначални разговори за това“, допълни г-н Рашидов и показа на г-жа Азуле снимки от великолепната църква. Одре Азуле благодари за прекрасната идея. Която видимо я заинтригува. Двамата с Вежди Рашидов се познават от няколко години от съвместната си работа на заседанията на Съвета на министрите на културата в Брюксел.", "date": "2019.05.23", "title": "Рашидов: Желязната църква „Свети Стефан“ е шедьовър, мястото й е в ЮНЕСКО"}
{"url": "https://www.24chasa.bg/novini/article/7468807", "text": "Критиката на германския ЮТюбър Рецо (rezo) срещу политиката на Християндемократическия съюз (ХДС) на канцлерката Ангела Меркел днес надмина пет милиона гледания, предадоха Франс прес и Асошиейтед прес. Видеото с продължителност 55 минути е поместено в събота. То е озаглавено \"Разрушението на ХДС\", който е на власт от 2005 г. \"Хората от ХДС лъжат, правят политики против мненията на експертите и разрушават живота и бъдещето ни\", обяснява Рецо във видеото. Той критикува, използвайки статистически данни, правителствената политика за климата, чиито решения според него облагодетелстват богатите. Той говори също за \"крещящата некомпетентност\" на управляващите по въпроси като авторските права и наркотиците, предава БТА. Рецо критикува също традиционния баварски съюзник на ХДС - Християнсоциалния съюз, както и социалдемократите и крайнодясната партия \"Алтернатива за Германия\". Той насърчава потребителите в интернет да гласуват на европейските избори в неделя, \"иначе бъдещето ви ще се решава от пенсионерите\". В момента 36 процента от германските избиратели са на възраст над 60 години. Във видеото Рецо често се позовава на данни, изследвания и публикации, към които дава линкове. Генералният секретар на ХДС Паул Цимяк, който е на 33 години, предложи на Рецо да обсъдят критиките му към партията, но призна, че ХДС не е достатъчно активен в социалните мрежи, за да разяснява решенията си на конкретни проблеми. Според Франс прес Рецо има около 700 000 абонати, а според канала му в ЮТюб те са почти 1,6 милиона. Видеокоментарите му обикновено са на музикална или хумористична тематика.", "date": "2019.05.23", "title": "Ютюбър пусна близо едночасова критика на Християндемократическия съюз (Видео)"}
{"url": "https://www.24chasa.bg/novini/article/7468812", "text": "Излязоха верните отговори от втория задължителен зрелостен изпит за 12-класниците. Зрелостниците, които днес положиха втората задължителна матура по предмет по избор са 40 484, съобщиха от пресцентъра на Министерството на образованието и науката. Те са писали по вариант 1, който беше изтеглен два часа преди началото на изпита. Най-много - 14 494 души, са се явили по английски език. По втория най-желан предмет - биология и здравно образование, матура са държали 10 441 абитуриенти, а по география - 5 682 ученици. ! ", "date": "2019.05.23", "title": "Излязоха отговорите oт втората задължителна матура"}
{"url": "https://www.24chasa.bg/novini/article/7468822", "text": "Ремонтно-възстановителните дейности на моста над река Елшишка при км 89+307 на АМ „Тракия“, изпълнявани от „Автомагистрали“ ЕАД, завършиха предсрочно, съобщиха от пресцентъра на АПИ. От 16.30 часа днес движението в двете платна на магистралата е възстановено. Екипът от инженери, технически персонал и строителни работници на държавното дружество работи интензивно, за да може ремонтните дейности да завършат преди Деня на българската просвета и култура и славянската писменост. Така ще бъде облекчено придвижването на пътуващите в участъка през трите почивни дни по повод официалния празник. При ремонта на мостовото съоръжение бяха сменени гредите, бяха положени нова хидроизолация, асфалт и хоризонтална маркировка. В края на ноември миналата година беше ремонтирано платното в посока София. На АМ „Тракия“ продължава ремонтът на платното за Бургас на виадуктите при 13-ти, 15-ти и 20-ти километър. Строително-монтажните дейности трябва да приключат преди началото на активния летен сезон. За улеснение на трафика в участъците в ремонт в края на работната седмица в петък и събота има две ленти за Бургас и една за София, а в края на уикенда лентите съответно са две за София и една за Бургас.", "date": "2019.05.23", "title": "Предсрочно завърши ремонтът на моста над река Елшишка на АМ „Тракия“"}
{"url": "https://www.24chasa.bg/novini/article/7468846", "text": "Митнически служители на ГД \"Митническо разузнаване и разследване\" са задържали близо 80 кг нелегален нарязан тютюн за пушене при проверка в района на общинския пазар в Ловеч, съобщават от Агенция \"Митници\". Тютюнът е бил разпределен в потребителски опаковки от по 0,2 и 0,5 кг, които били без задължителния акцизен бандерол. Част от количеството митническите служители са открили в микробус, като пакетите тютюн били подредени в кашони от банани и наредени между касетки с други плодове и зеленчуци. Друга част от нелегалната акцизна стока била укрита в приземната част на фасадата на близка случайна сграда. Установени са собствениците на двете количества тютюн без платен акциз - две физически лица. Образувани са досъдебни производства.", "date": "2019.05.23", "title": "Иззеха близо 80 кг нелегален тютюн от общинския пазар в Ловеч"}
{"url": "https://www.24chasa.bg/novini/article/7468856", "text": "Туристите, отседнали в местата за настаняване с 10 и повече места в Боровец през изминалия зимен сезон, нарастват с 32% спрямо година по рано. През периода декември 2018 - март 2019 броят на нощувките е повече от 313 хил., а постъпленията от тях надвишават 18,8 млн. лв., отчитайки увеличение от 7,6 на сто в сравнение със зимния сезон година по-рано. Това заяви министърът на туризма Николина Ангелкова по време на среща с туристическия бранш в Самоков, съобщават от Министерството на туризма. През този зимен сезон общият брой туристически посещения на чужденци в България е повече от 1,631 млн., като се отчита минимален спад от 1,3% спрямо предходния сезон. Въпреки това броят на реализираните нощувки се увеличава. Само в област София в местата с 10 и повече легла реализираните нощувки са близо 807 хил., с ръст от 8,7 на сто. Това е тенденция, която се опитваме да постигнем -удължаване на престоя на чуждестранните посетители в страната, коментира министър Ангелкова. Тя посочи още, че данните показват устойчивост и увеличаване на престоя на чуждите туристи у нас. Основната ни цел е да превърнем България в целогодишна туристическа дестинация и бих искала да благодаря на всички, които полагат усилия и ни помагат това да стане факт, каза министърът. Според нея тази година ще има доста предизвикателства, но с общи усилия може да са постигнат добри резултати и устойчиво развитие на сектора. Основен приоритет в работата на ведомството е намаляване на административната тежест за бизнеса и гражданите. Министерството на туризма предложи изменения в Закона за туризма, които бяха приети през миналата година и с тях отпадат 19 вида документи, а сега се правят промени и в Наредбата за изискванията към местата за настаняване и заведенията за хранене и развлечение. С тях ще отпаднат изисквания, които вече не намират приложение и отчитайки дигитализацията и новите технологии, няма необходимост от тях. Продължава и поетапното въвеждане на Единната система за туристическа информация (ЕСТИ). Системата вече работи, много общини въвеждат информация, а за да сме сигурни, че всяко лице ще си спазва задълженията си по закон, сме предвидили и сериозни административно-наказателни санкции, обясни министърът. Налагането им ще започне от 1 октомври, когато изтича гратисният период за включване в ЕСТИ. Туризмът е хоризонтална политика и е важно всички заинтересовани страни да работят съвместно, като по този начин се гарантира напредъкът на един от водещите икономически сектори. Изключително е важно за развитието на сектора е достъпността и искам да ви уверя, че това е изключителен приоритет и за премиера Борисов, и за цялото правителство, стана ясно от думите на министъра. През последните 2 години доста от ключовите пътни отсечки, свързани с националните курорти, туристически атракции и забележителности са включени в различни програми за изграждане или рехабилитация. Преди 3 седмици започна рехабилитацията на първокласния път между Самоков и Дупница. Работи се по други приоритетни трасета, които свързват Самоков с Боровец и със селата Белчин, Доспей и Драгушиново. Следя тези важни пътни отсечки, защото те са ключови за развитието на курорта, обясни министърът.", "date": "2019.05.23", "title": "Ангелкова: 32% ръст на туристите в местата за настаняване отчита Боровец за зимния сезон"}
{"url": "https://www.24chasa.bg/novini/article/7468907", "text": "Четирима непълнолетни са били предадени от общинската охрана в Кюстендил на органите на МВР, след като били заловени да се къпят във фонтана при Арката на площад \"Велбъжд\", съобщиха от пресцентъра на Община Кюстендил. Инцидентът е станал малко пред 17.00 часа. На родителите на четирите деца ще бъдат съставени актове за извършеното нарушение, предстои определяне на размера на санкциите.", "date": "2019.05.23", "title": "Четирима непълнолетни в ареста в Кюстендил, къпали се във фонтан в града"}
