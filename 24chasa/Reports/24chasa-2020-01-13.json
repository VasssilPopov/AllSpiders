{"url": "https://www.24chasa.bg/novini/article/8067406", "text": "Емил Димитров - Ревизоро е името за нов екоминистър, с което ВМРО отива на днешното заседание на коалицията, свикано от премиера Бойко Борисов. Разговорите в партията кой да поеме овакантеното от арестувания Нено Димов кресло започнаха в петък, продължиха трескаво през почивните дни, а вчера премиерът вече е бил оведомен неофициално за избора на Красимир Каракачанов и екипа му. Алтернативният вариант бе шефът на парламентарната комисия по регионално развитие и водач на депутатската група Искрен Веселинов. В дългата листа бе и зам.-министърът по екологията Николай Кънчев, но той имал и лични причини да не желае номинацията, казаха съпартийци. В момента Веселинов е председател на парламентарната регионална комисия. След изгонването на лидера на “Атака” Волен Сидеров от групата той стана съпредседател на “Обединени патриоти” заедно с Валентин Касабов от НФСБ. Именно шефският му пост натежал за това да не бъде предложен на Борисов за министър. Веселинов е смятан за дясна ръка на Каракачанов и според воеводите неговото място е в парламента, където движи законопроектите на патриотите. Известен е и с умението си да бъде балансьор между ВМРО и НФСБ. Затова, ако излезе от парламента, ще е голямо изпитание за групата. Още повече че на мястото му тогава би влязъл човек на “Атака” - Любомир Владимиров. Отцепилите се като независими хора на Волен Сидеров останаха 6-има, след като лидерът им напусна парламента и стана общински съветник. По правилник новият депутат трябва да се закълне като член на групата на “Обединени патриоти”, но със сигурност и той ще я напусне като съпартийците си. Така вместо 12, колкото са сега, депутатите от ВМРО биха останали 11, а цялата ПГ на малкия партньор ще падне до 20 души. Фалшива новина се оказа завъртяната в някои медии “кандидатура” за екоминистър на депутата от НФСБ Борис Ячев. Първо, квотата си е на ВМРО. Второ, освен дясна ръка на Валери Симеонов Ячев е шеф на парламентарната антикорупционна комисия - пост, който НФСБ никога не би подарил на друг. Известно напрежение е преминало през патриотичната формация около екорокадата, научи “24 часа”. Валери Симеонов публично декларира, че няма да се меси в делата на ВМРО кой да поеме министерския пост, но в действителност е дал да се разбере пред воеводите, че не е щастлив НФСБ да остане без свой човек в правителството Хората на Каракачанов обаче били категорични в отговор, че наследилата самия Симеонов на вицепремиерския пост Марияна Николова реално си е негова квота. В крайна сметка лекото брожение вече е напълно туширано, обясниха патриоти. Лично Борисов е изказвал по различни поводи одобрението си към Емил Димитров. Бившият шеф на митниците, който се води гражданска квота в депутатските листи на ВМРО, е сред депутатите балансьори между партньорите в голямата коалиция. Често дори той е вносител на законодателни поправки, първоначално лансирани от ГЕРБ. С подкрепата на премиера и с опита си от различни институции ще се справи с тежкото положение в министерството, убедени са колегите му.", "date": "2020.01.13", "title": "Май последно: министър ще е Ревизоро, Веселинов пази групата в парламента"}
{"url": "https://www.24chasa.bg/novini/article/8066945", "text": "Това е и основната цел на проекта „Cover your needs, Discover your career“, чрез който е създаден иновативен подход за насърчаване на личностното и професионално развитие. Подходът се базира на учене чрез преживяване и опит и съдържа три обучителни инструмента, предназначени за употреба от обучители, фасилитатори, кариерни консултанти и експерти. • Наръчник за обучение на възрастни • Творчески комплект за обучение и развитие • Ръководство за обучение на обучители Тези три инструмента обхващат целия процес за обучение на възрастни, за да им помогнат в личностното и професионално развитие и нова реализация на пазара на труда. Творческият комплект е печатен продукт в красива подвързия, който съдържа три компонента: „Асоциативни карти“ за осъзнаване на емоциите и рефлексия; „Пътна карта на целите“, оформена като визуализация на планински маршрут, който символизира личностното и професионално израстване и „Коучинг шаблони“ с въпроси и конкретни казуси от професионалната реалност. На фона на множество дигитални продукти и приложения, Творческият комплект е аналогов и независим от наличието на дигитална среда и специални технологии. Това го прави лесно приложим в различни ситуации, подходящ за хора с различни умения и независим от средата, в която се използва. Обучителните инструменти са предназначен за работа и обучение на хора над 40-годишна възраст, включително и трайно безработни или с ниска квалификация. Но са подходящи и за такива, които тепърва планират своя кариерен път, както и за хора, които имат нужда от промяна в професионалната си среда. Атрактивният дизайн провокира участниците да съпреживеят постигането на своята цел с метафората на “изкачването на връх”, за което трябва да планират собствените си стъпки и ресурси и да предвидят евентуалните трудности. По този начин се визуализира цялостният процес на развитие, като индивидът и групата сами определят своите стъпки за развитие, чрез критично и творческо мислене. И трите продукта са достъпни на сайта на проекта: ", "date": "2020.01.13", "title": "Иновативен подход за професионално развитие"}
{"url": "https://www.24chasa.bg/novini/article/8067188", "text": "Турският президент Реджеп Тайип Ердоган заяви днес, че състоящите се в момента в Москва преговори за разрешаването на кризата в Либия вървят позитивно, предадоха Ройтерс и ТАСС. Ердоган говори на пресконференция в Анкара след разговори с италианския премиер Джузепе Конте, предава БТА. Делегацията ни продължава да води преговори в Москва. Надявам се в скоро време да бъде подписано споразумение за прекратяване на огъня. Смятаме, че усилията на Италия в тази насока са важни. Полагаме усилия режимът на прекратяване на огъня в Либия да бъде постоянен, подчерта Конте. Ердоган също така потвърди, че ще участва в конференция, посветена на Либия в Берлин на 19 януари, информира ТАСС.", "date": "2020.01.13", "title": "Ердоган: Преговорите в Москва за кризата в Либия вървят позитивно"}
{"url": "https://www.24chasa.bg/novini/article/8067203", "text": "Според източници от двореца кралица Eлизабет II е възложила на екипа си да намери такова решение на проблема, което да се отнася и за други нейни наследници в бъдеще, които също нямат шанс да наследят някога трона и се чувстват ограничени от изискванията за публично поведение на представители на короната. Вчера Нейно Величество свика специална среща по въпроса в двореца Сандрингам, която продължи по-малко от два часа. В разговорите участваха принц Чарлз, синовете му Уилям и Хари, които след това напуснаха имението в различни коли. Елизабет II се е съгласила да има преходен период, през който принцът и съпругата му Меган да живеят във Великобритания и в Канада. В декларацията си казва, че изцяло подкрепя желанието им да имат нова роля, но би предпочела те да бъдат постоянно работещи членове на кралското семейство. Тя смята, че има още работа да се свърши по сложните въпроси, свързани с тяхното решение за оттегляне, и очаква това да стане през следващите дни.Това бе след медийната бомба, която той хвърли заедно със съпругата си миналата седмица. Двамата обявиха изненадващо в инстаграм, че се отказват от кралските си ангажименти и субсидия във Великобритания, но искат да продължат да представят короната в чужбина. Изявлението им дълбоко огорчи Eлизабет II, тъй като не бе съгласувано предварително с двореца. В първите дни 93-годишната кралица бе снимана с пепеляво лице, но в неделя се появи на църква отново с грим и дори се усмихна на дошлите да я подкрепят поданици. Твърди се, че тя е получила сериозна подкрепа от съпруга си Филип през това време. 98-годишният херцог на Единбург, който е с влошено здраве, я посетил през уикенда в Сандрингам, но бе сниман от папараци да напуска двореца с кола в понеделник сутрин, оставяйки съпругата си да оправи кашата. и казал на свои приближени: “Какво по дяволите искат да направят”. За срещата на върха в Сандрингам нямаше предварително съобщение от двореца. Часове преди началото ѝ бе разпространено официално изявление от името на Уилям и Хари, опровергаващо информация в “Таймс”, че по-големият брат е тормозел семейството на по-малкия и затова то е решило да емигрира. Двамата заявяват, че това е фалшива история и подстрекателският език в публикацията е обиден. В информацията приближен на Хари и Меган твърди, че те били отблъснати от кралското семейство с Напрежението започнало, след като Хари не го послушал да не бърза да се жени за Меган. Освен това херцогинята на Съсекс смятала, че се опитват да ѝ запушат устата, отнасяйки се с нея сексистки и расистки. Тя обаче вече не била готова да мълчи по въпроса и да живее в токсичната среда в Англия. Опасявайки се за душевното ѝ здраве, Хари се съгласил да опитат да се устроят на ново място и да опитат да намерят свой собствен път как да са полезни на короната. Според кралски източници това било желанието и на кралицата. Затова тя поръчала срещата в Сандрингам да е организирана така, че да напомни на всички участващи в нея добри спомени от миналото и да вдъхне надежда, че могат да останат едно семейство и да продължат заедно да служат на монархията по най-добрия начин. Разговорите трябваше да се проведат следобед в с останалите си братовчеди по време на коледните събирания. Обикновено Елизабет II събира кралската фамилия всяка Коледа в провинциалния си замък и остава в него през целия януари. Тъй като тя смята престоя си в Сандрингам повече като почивка, обичайно денят ѝ започва със закуска в 10,30 часа, обяд към 14 ч и следобеден чай в 17 часа. Въпреки извънредните обстоятелства тя не е поискала промяна на този график днес. Затова очакванията бяха, че ако въобще се стигне до разбирателство по казуса с Хари и Меган, то да бъде съобщено чак вечерта. Кралският кореспондент на Би Би Си Джони Даймънд обаче прогнозира, че ще е необходимо повече връме, тъй като исканията им съдържат редица противоречия. Меган и Хари настояват помагайки на Елизабет II. Успоредно с това желаят да ограничат намесата на медиите в своя живот и да започнат платена работа. Според Даймънд парите ще бъдат големият проблем, но също и техният статут на кралски представители. Ще бъдат ли те изцяло независими от монархията, или дворецът ще запази правото на вето върху посоката, която двойката ще поеме, и проектите, с които ще се заемат? Кралски източници твърдят, че всичко ще зависи от обема работа, който Хари и Меган смятат да извършват в полза на короната. Даймънд посочва, че принцът е човек, който оживява при срещите си с хора и се изпълва с любов към тези, които имат нужда от него. Но също дава вид, че не е щастлив от това, което върши. Човек, който снимат и експлоатират. Затова той смята, че не Меган е причина за решението да емигрират в Северна Америка, а по-скоро му помага с любовта си да намери свой път. Кралският кореспондент е категоричен, че никой няма да им разреши да останат членове на кралското семейство, без да изпълняват задълженията си към него, както и да подкопават устоите на монархията с действията си. А такива опасности изглежда, че съществуват. Дворецът се страхува, че ако не постигнат компромис с Меган и Хари, те могат да им сътворят нова медийна бомба. Има индикации, че двамата Щатският пиар екип на Меган даже провел разговори по въпроса с телевизионната водеща Опра Уинфри, която им е близка приятелка. Идеята е в тази си изява те да разкрият всичките предизвикателства, на които са били подложени като част от кралското семейство. В интерес на двореца е Хари и Меган да останат на тяхна страна, казва журналистът Том Брадби, който направи интервюта с тях в Африка, разкриващи нещастието им да са част от двореца. Според него това, което биха казали двамата, няма да е много красиво. Канадски милиардер е собственик на имението до Ванкувър, в което Меган и Хари са се нанесли в края на ноември и са прекарали 6-седмичната си коледна ваканция, разкриват американски медии. Франк Джустра е съосновател на едно от най-големите филмови студиа в Холивуд и близък до семейството на Бил и Хилари Клинтън. Има и сериозен бизнес в минната индустрия.  Джустра е дал безплатно имението си на брега на океана за 14 млн. долара на Меган и Хари. Посредник по настаняването им в имота е бил канадският музикант Дейвид Фостър, чиято пета съпруга е приятелка на херцогинята на Съсекс от ученическите години. Бизнесменът е един от най-големите донори на фондацията на Бил Клинтън. През 2005 г. името му е замесено в скандал, когато заедно с бившия американски президент посещава Казахстан. Двамата се срещат с тогавашния президент Нурсултан Назарбаев, смятан за диктатор от Запада. Появяват се информации, че Клинтън е отишъл там, за да помогне на Джустра да сключи сделка за добив на уран. Година след това бизнесменът прави дарение от над 31 млн. долара за фондацията на Клинтън. След като се върна в Канада при сина си Арчи в края на миналата седмица, Меган не е забелязвана повече в имението във Ванкувър и не е ясно дали ще продължат да живеят в него, след като бе разкрито от медиите. Твърди се, че тя мечтаела да се устроят в родната ѝ Америка, но това не можело да се случи, докато страната се управлява от Доналд Тръмп. Преди да стане част от британското кралско семейство, Меган публично е критикувала американския президент и по време на изборите подкрепяше конкурентката му Хилари Клинтън. През ноември съпругата на Бил Клинтън ѝ върна жеста. При посещение в Лондон тя заяви, че иска да прегърне Меган и да ѝ каже да се държи и да не позволява на всички тези хора да я сринат. Продължавай, Меган, прави това, което смяташ, че е редно, коментира Хилари тогава.", "date": "2020.01.13", "title": "Хари и Меган обмислят нова медийна бомба, ако не получат свободен живот"}
{"url": "https://www.24chasa.bg/novini/article/8067189", "text": "8 месеца затвор и обществено порицание чрез обявяване на присъдата в два всекидневника получи Йордан Йсаев, който на 18 април 2018 г. хвърли бомбичка по време на мач и рани двама полицаи. Това реши Софийският апелативен съд. Преди година Софийският градски съд даде на младежа 4 г. решетки. Сега обаче апелативните магистрати намаляват наказанието му, защото нямало умисъл при причиняването на телесните повреди на полицаите. Те били твърде далеч от него. Затова апелативните съдии са променили обвинението му от умишлена в непредпазлива телесна повреда, което се наказва по-леко. Исаев хвърли бомбичката по време на мач между ЦСКА и “Левски” на националния стадион. Един от двамата пострадали беше млада полицайка - Гергана Зашева, която за малко не загуби зрението си. Преди да хвърли бомбичката, Исаев сменил връхната си дреха, за да не бъде разпознат. Младежът трябва да плати и 80 хил. лв. обезщетение на полицайката. ", "date": "2020.01.13", "title": "8 месеца затвор и порицание в два\nвестника за фен, ранил с бомбичка полицаи"}
{"url": "https://www.24chasa.bg/novini/article/8067268", "text": "Робърт Абела положи днес клетва като премиер на Малта, предаде ДПА, цитирана от БТА. Церемонията за встъпване в длъжност на новия министър-председател се състоя във Валета в Двореца на великия магистър (сградата на малтийското президентство). В присъствието на малтийския президент Джордж Вела, 42-годишният адвокат се закле да спазва конституцията, целуна разпятието и подписа документите, потвърждаващи поемането от него на премиерския пост. Абела е 14-ият министър-председател на Малта и осмият, откакто тя става независима държава през 1964 г. Той пое поста ден след като спечели изборите за нов лидер на управляващата Лейбъристка партия. Абела става премиер след Джозеф Мускат, който бе принуден да подаде оставка след протести, предизвикани от подозрения, че негов близък съветник е замесен в убийството на журналистката Дафне Каруана Галиция. Срещу съветника - Кийт Шембри, не са повдигнати обвинения, но се води разследване. Абела обеща да надгражда наследството на Мускат и заяви, че няма никаква причина правителството да се извинява на семейството на Каруана Галиция. Но вчера в първата си реч като лидер на лейбъристите той призна, че досегашният управленски екип е допуснал \"грешки\". \"Ние няма да ги повтаряме. Имате думата ми\", каза Абела.", "date": "2020.01.13", "title": "Новият премиер на Малта Абела се закле"}
{"url": "https://www.24chasa.bg/novini/article/8067242", "text": "За първи път държавата продаде нов дълг с отрицателна доходност. Финансовото министерство пусна емисия 5-годишни държавни ценни книжа за 200 млн. лв., деноминирани в лева, съобщихаот ведомството на Владислав Горанов. На проведения аукцион постигната среднопретеглена доходност е отрицателни - минус 0,11% на година. За първи път в този матуритетен сегмент е постигната отрицателна доходност, като спредът спрямо германските федерални облигации със сходен остатъчен матуритет е в размер на 38 базисни точки, обясняват експертите от финансовото министерство. При аукциона общият размер на подадените поръчки е достигнал 497,25 млн. лв., което съответства на коефициент на покритие от 2,49. Разпределението на одобреното количество по видове инвеститори показва водещо участие на банките, които са придобили 64% от обема на емисията, следвани от застрахователните дружества с 26,5% и пенсионни фондове с 9,5 на сто. Според записаното в бюджета за тази година финансовото министерство е заложило максимален размер на новите задължения от 2,2 млрд. лв., което е около два пъти повече в сравнение с 2018 и 2019 г. От повече от две години политиката на държавата е да набира финансов ресурс чрез вътрешния пазар. Пичанат е, че лихвените условия са добри, а и не се повишива нивото на външните задълржентияу на България. За разлика от миналата година, когато новият дълг се набираше само на вътрешния пазар, планът за тази година обаче предвижда и излизане на външните пазари. Това ще стане, само ако условията са изгодни и може да се постигнат ниски лихви. В бюджета е записано още, че тенденцията за намаляване на съотношението на държавния дълг спрямо прогнозното ниво на БВП ще продължи. То трябва да се понижи от 18,6% към края на 2019 г. до 17% в края на 2022 година. Има два антикризисни буфера в бюджета за 2020-а - нулевият дефицит и ниският дълг. Това подчерта финансовият министър Владислав Горанов при гласуването в пленарна зала в края на миналата година. ", "date": "2020.01.13", "title": "За първи път държавата продаде \nнов дълг с отрицателна лихва"}
{"url": "https://www.24chasa.bg/novini/article/8066951", "text": "Този следобед председателят на Европейската комисия (ЕК) Урсула фон дер Лайен и членовете на Колегиума на комисарите официално положиха клетва пред Съда на ЕС в Люксембург за поемане на задълженията си, съобщиха от представителството на ЕК в България. Чрез тази тържествена клетва членовете на Комисията се задължават да спазват договорите и Хартата на основните права на Европейския съюз и да упражняват своите отговорности при пълна независимост и в общ интерес на Съюза. Всеки от комисарите положи клетвата на родния си език. „Поемам задълженията да спазвам Договорите и Хартата на основните права на Европейския съюз при изпълнението на всички мои функции, да изпълнявам своите задължения при пълна независимост в общ интерес на Съюза, при изпълнение на своите задачи да не искам, нито да приемам инструкции от никое правителство, институция, орган, служба или агенция, да се въздържам от всякакви действия, които са несъвместими с естеството на моите функции или с изпълнението на моите задачи“, каза в клетвата си българският еврокомисар. Текстът посочва още, че Договорът за функционирането на Европейския съюз установява задължение за всяка държава членка да зачита този принцип и да не се опитва да влияе на членовете на ЕК при изпълнението на техните задачи.", "date": "2020.01.13", "title": "Габриел и еврокомисарите се заклеха пред Съда на ЕС в Люксембург (Обновена)"}
{"url": "https://www.24chasa.bg/novini/article/8067387", "text": "Потвърден е случай на африканска чума по свинете при отстреляно диво прасе в района на Държавно горско стопанство- Панагюрище. За това информират от Областната администрация след проведено днес заседание на Епизоотичната комисия, съобщи БТА. Взети са проби от пет отстреляни прасета в района на Панагюрище. Една се е окзала положителна,а от останалите все още се чакат резултати. От началото на 2020 г. от ловните дружинки на територията на ДГС-Панагюрище са отстреляни 29 диви прасета. В дивечовъдните участъци на \"Асарел-Медет\" при индивидуален отстрел са убити 40 диви свине, посочват още от администрацията. Ловните дружинки трябва да спазват стриктно мерките за биосигурност. За провеждане на лов, предварително трябва да се подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Всички отстреляни диви свине задължително се изследват за вируса на АЧС като изследванията са за сметка на БАБХ. В петте индустриални ферми в област Пазарджик се вземат непрекъснато проби и се изпълняват мерките за биосигурност. Със Заповед на изпълнителния директор на БАБХ в петте обекта са командировани официални ветеринарни лекари, които осъществяват контрол по изпълнението и прилагането мерките за биосигурност и недопускане разпространението на АЧС,допълват от областна администрация", "date": "2020.01.13", "title": "Потвърдиха случай на чума при убито диво прасе в Панагюрско"}
{"url": "https://www.24chasa.bg/novini/article/8067408", "text": "Кралица Елизабет Втора разпространи изявление, че се е съгласила да уважи желанието на внука си принц Хари и съпругата му Меган за по-независим живот след преходен период, съобщиха световните информационни агенции. \"Семейството ми и аз изцяло подкрепяме желанието на Хари и Меган да започнат нов живот като младо семейство - пише в изявлението на кралицата. - Макар и да предпочитахме те да останат в кралското семейство на пълно работно време, ние уважаваме и разбираме желанието им да живеят по-независимо като семейство, като останат полезна част от моето семейство\", предава БТА. В шестте изречения на изявлението думата семейство фигурира шест пъти, отбеляза Асошиейтед прес. През преходния период принцът и съпругата му ще живеят както в Канада, така и във Великобритания. В изявлението си кралица Елизабет Втора посочи, че е поискала окончателните решения да бъдат взети до дни. Тя подчерта също, че Хари и Меган не желаят да разчитат на обществени средства за финансиране на новия им живот. Елизабет Втора не използва в изявлението официалните титли на двойката - херцог и херцогиня на Съсекс. Кралицата определи срещата в имението Сандрингам като \"конструктивна\". На нея освен принц Хари присъства баща му принц Чарлз и брат му принц Уилям. Тримата принцове си тръгнаха от Сандрингам в отделни автомобили. Принц Хари предизвика криза в британското кралско семейство миналата седмица, като заяви със съпругата си, че искат да се откажат от задълженията си към него и да живеят в Северна Америка, където да си изградят \"прогресивна\" нова роля и финансова независимост. Решението им, за чието обявяване не се бяха консултирали нито с принц Чарлз, нито с кралицата, породи въпроси какво означава да си с кралска кръв през 21-и век. То насочи вниманието и към несъгласия в уиндзорската династия.", "date": "2020.01.13", "title": "Кралица Елизабет II се съгласи принц Хари да води по-независим живот в Канада"}
{"url": "https://www.24chasa.bg/novini/article/8067413", "text": "Тол таксите за масовия тежкотоварен трафик – с тегло между 3,5 т и 12 т, ще са от 3 до 6 ст. на километър за автомагистрали и между 4 и 7 ст. за първи клас пътища в зависимост от емисионния клас на превозното средство. Това предвижда новият проект за изменение и допълнение на Тарифата за таксите, които се събират за ползване на републиканската пътна мрежа, публикуван днес за обществено обсъждане. Това съобщиха от Министерството на регионалното развитие и благоустройството.  Тарифите, по които ще се събира тол за изминато разстояние по републиканската пътна мрежа от 1 март, са предложените от браншовите транспортни организации. На срещата на 10 януари с представители на транспортния бранш при премиера Бойко Борисов беше решено тол системата да бъде пусната в търговска експлоатация за превозните средства над 3.5 т от 1 март 2020 г. Тя ще стартира с такси за автомагистралите и първи клас пътища (около 3 100 км). След три месеца търговска експлоатация на тол системата анализите ще покажат дали с по-ниски тарифи и редуциран обхват, приходите, които държавата очаква от тол такси, ще бъдат същите като вече заложените в бюджета. Ако те са по-малко, ще се разгледа актуализиране на тарифите. От обхвата на тол системата са извадени освен третокласните, и второкласните републикански пътища. Така след 1 март т.г. около 17 000 км от около 20 000 км републиканска пътна мрежа ще бъде безплатна за товарните автомобили над 3,5 тона. След старта на тол системата на 1 март тези превозни средства няма да плащат винетка за пътищата извън обхвата на толуваните. Размерът на тол таксите е обвързан с екологичната категория на превозното средство, както и с класа на пътя, за който ще се дължи - автомагистрали и първи клас. Стойността ще се изчислява на изминат километър като всяко навлизане в тол сегмент ще се приема за пълното му изминаване. Товарните автомобили с тегло между 3,5 т и 12 т и с най-високите еко класове Евро V, Евро VI или EEV ще плащат по 3 ст. на километър на автомагистрала и 4 ст. на километър за първокласните пътища. За тези с емисионен клас Евро III или Евро IV тарифата ще е 4 ст. на километър за автомагистрала и 5 ст на километър за първи клас пътища, а за тези с най-ниската екокатегория – клас Евро 0, I или II – 6 ст. и 7 ст на километър, съответно за автомагистрала и първи клас пътища. Тежкотоварните автомобили с тегло над 12 т и с две или три оси ще плащат в зависимост от емисионния си клас между 6 ст. и 11 ст. на километър за автомагистрали и между 5 ст. и 10 ст. на километър – за първи клас пътища. Камионите с тегло над 12 тона, с четири и повече оси ще плащат в зависимост от емисионния си клас между 11 ст. и 20 ст. на километър за автомагистрала и между 10 ст. и 19 ст. – за първи клас пътища. Тарифата за автобусите над 12 тона ще е една и съща за автомагистралите и първокласните пътища - от 2 ст. до 4 ст. на километър в зависимост от екокатегорията. Автобусите с тегло до 12 т, с емисионен клас Евро V, Евро VI или EEV тона ще плащат 1 ст. за автомагистрала и първи клас пътища, а тези с емисионен клас Евро III, Евро IV, Евро II, Евро I или Евро 0 - 2 ст. на километър за автомагистрали и първи клас пътища. За ползване на платената пътна инфраструктура от пътни превозни средства с тегло над 3,5 т, използващи като единствен източник алтернативно гориво, тол таксата ще е в размер на 50 на сто от стойността, определена за съответния вид автомобили и за категория ЕВРО VI, EEV. Срокът за събиране на предложения по проекта на тарифата е до 12 февруари 2020 г.", "date": "2020.01.13", "title": "МРРБ: Толтаксите за масовия тежкотоварен трафик да са между 3 и 7 ст. на км"}
{"url": "https://www.24chasa.bg/novini/article/8067440", "text": "Преговорите за договаряне на безусловно и безсрочно спиране на огъня в Либия не се увенчаха с пробив, въпреки че на тях бе постигнат напредък. Това заяви днес пред репортери руският външен министър Сергей Лавров, цитиран от Ройтерс, съобщи БТА. По думите на ръководителя на руската дипломация премиерът на Правителството на националното съгласие в Триполи Файез Сарадж и ръководителят на Висшия държавен съвет на Либия Халед ал Мешри са подписали споразумението за спирането на огъня, но Халифа Хафтар, командващият базираната в Източна Либия така наречена Либийска национална армия, която се опитва да превземе столицата Триполи, е поискал още време, за да обмисли въпроса. Турският външен министър Мевлют Чавушоглу заяви, че Хафтар е поискал време за размисъл по споразумението до утре сутринта. Днес лидерите на враждуващите лагери в Либия проведоха в Москва непреки мирни преговори. Русия и Турция призоваха двата лагера да подпишат обвързващо споразумение за примирие, с което да бъде сложен край на продължаващата от девет месеца война и да бъде отворен пътят за стабилизиране на ситуацията в Либия. По-рано днес Сарадж отказа да се срещне с Хафтар.", "date": "2020.01.13", "title": "Лавров: Няма споразумение за примирие на преговорите за Либия в Москва"}
{"url": "https://www.24chasa.bg/novini/article/8065736", "text": "Бивш военен призна пред съда днес, че е бил нает да убие словашкия журналист Ян Куциак, известен с разследванията си срещу корупцията, предаде Ройтерс. Убийството на журналиста предизвика масови протести, които свалиха словашкия премиер Роберт Фицо. Мирослав Марчек призна, че е застрелял 27-годишния Куциак и неговата приятелка Мартина Кушнирова в къщата им близо до Братислава през февруари 2018 г. Трийсет и седем годишният Марчек каза, че неговият братовчед, който също е сред обвиняемите - Томаш Сабо му е предложил да извърши поръчковото убийство и го е закарал до къщата на жертвата, предава БТА. Марчек каза пред специалния наказателен съд в Пезинок - град, намиращ се северно от столицата Братислава, че не е знаел познавал жертвите, когато ги е убил. \"Искам да се извиня на всички засегнати от убийството за болката, която им причиних. Нищо не може да изкупи това, няма задоволително извинение. Когато ги видях по телевизията и видях тяхната болка, това ме накара да говоря\", каза подсъдимия пред съда, според портала \"Актуалити\" (aktuality.sk), медията, за която работеше убитият журналист. Сред обвиняемите е и известният бизнесмен Мариан Кочнер, който според прокуратурата е поръчал убийството. Той не се призна за виновен по това обвинение, а само в по-лекото обвинение, свързано с притежание на оръжие. Полицията откри недекларирани боеприпаси в дома му. Третият обвиняем - Алена Жужова, отрече, че е била посредник при убийството. Сабо, бивш полицай, който също е обвиняем, не пледира нищо пред съда. Процесът се възприема като тест за независимостта на словашката полиция и съдебна система, след като разследването за убийството разкри бизнес и лични връзки между Кочнер и представители на силовите ведомства. Куциак, които бе докторант по журналистика, разследваше измами с участието на бизнесмени с връзки в политиката. Той пишеше за бизнес делата на Кочнер, включително придобиването на телевизионен канал и недвижими имоти. Петият обвиняем - Золтан Андрушко през декември призна, че е подпомогнал извършването на убийството и получи 15 години затвор. Дългогодишният словашки премиер Роберт Фицо, неговото правителство, а по-късно и началникът на полицията подадоха оставки след убийството, провокирало най-масовите протести в страната след падането на комунизма, отбелязва Ройтерс.", "date": "2020.01.13", "title": "Бивш военен призна, че е убил словашкия журналист Ян Куциак (Обновена)"}
{"url": "https://www.24chasa.bg/novini/article/8063570", "text": "Държавата направи бизнес с индустриални зони, който вече се оценява на поне 600 млн. лева и ще става още по-голям. А 10 години след създаването ѝ “Национална компания индустриални зони” набра скорост и към септември 2019 г. отчете 520% ръст на печалба спрямо година назад, или 8,17 млн. лв. Основна причина за това е икономическата зона в Божурище. Инвестициите в нея са около 530 млн. лв. Значителна част от тях идват от отворилия през 2019 г. дистрибуционен център на датската верига JYSK, който е най-големият на Балканите. Компанията вложи в него 200 млн. лв. Едни от последните продажби в зоната край столицата са на българската фирма за бяла и черна техника “Зора”, която инвестира 17 млн. лв. и осигурява 33 работни места, както и на “Айко”, която влага 15 млн. лв. за логистична база. “През лятото на 2019 г. подписахме окончателен  договор с високотехнологична швейцарска компания. Тя произвежда прототипи и детайли от силикон и пластмаса. Досега беше наемател, но решиха да купуват. Намират, че страната ни е стабилна, и вече са решили да построят собствено предприятие”, разказва директорът на НКИЗ Антоанета Барес. По думите ѝ интересът към зоната е постоянен, дори първата компания там – германската “Бер-Хелла Термоконтрол”, направи разширение. Тя има производствени съоръжения и център за научноизследователска и развойна дейност за автомобилни компоненти. JYSK също има опция за разширение. Близостта до София и развитата инфраструктура са основните предимства на София – Божурище. “В момента работим по осигуряването на допълнителната пътна връзка от продължението на бул. “Царица Йоана” до зоната за редуциране на трафика по бул. “Европа”. Божурище се разрасна, много хора започнаха да живеят там, купуват имоти, за да са близо до работата си. Когато една община избере да има индустриална зона, се повишава и качеството на живот в нея. Започват да се плащат по-високи данъци, хората имат работа, развива се конкуренцията. Не говоря само за нашите зони, това важи и за тези, които се развиват като публично-частно партньорство или частни компании изграждат инфраструктурата, както е в Пловдив и Шумен. В Шумен зоната се развива изключително добре”, твърди Барес. В икономическата зона София-Божурище се очакват и нови инвестиции. В момента се водят преговори с немска компания, която иска да построи център за обучение на кадри за работа със скелета, както и модерна логистична база. Друга фирма от Германия, която вече е в зоната, планира да разшири дейността си и да изгради ново архивохранилище. Българска компания има намерение да направи производствена база в сферата на фармацевтичната индустрия. Интерес има и от инвеститори извън Европа. Индийска компания иска да построи завод за хранителни добавки край София. Тя тепърва ще стъпва на европейския пазар и е избрала да го направи през България. Азербайджанци имат желание да произвеждат капки за очи. “Ние доста активно се промотирахме в последните две години, правихме бизнес форуми в Арабския свят. В Индия над 30 фирми чакаха за среща. Интересуват се от работна ръка, цена на строителство, на ресурси, за да си направят разчети колко би им струвало една инвестиция”, обяснява Барес. Именно заради оживлението в зоната в Божурище сред плановете на компанията за тази година влиза изграждането на занималня за деца, както и спортна площадка. Например в парковата среда ще се обособи място с пейки и стрийт фитнес. Приходите от печалбата ще се вложат в изграждане на инфраструктура в индустриалните зони на НКИЗ и в другите градове, защото това е основното, което гледа един инвеститор при избора на локация. В момента работещи зони освен в Божурище има и в Бургас, Варна, Русе, Видин и Свиленград. В последните три по-голямата част от компаниите са под наем. В момента се водят преговори с корейска компания от хранително-вкусовата промишленост за зоната в Русе. Там вече оперира австрийска фирма от същата сфера, която иска да разшири производството си, както и предприятие, което произвежда 80-тонни самоходни мобилни кранове. Тя изнася 100% от продуктите си в Европа, САЩ, Канада и др. За Видин интерес проявява компания, която ще произвежда слънчоглед и продукти от него. В същото време тайванска фирма оглежда терените в Свиленград. “Наскоро към зоната ни във Варна прояви интерес бизнесмен от Тунис, който иска да има излаз на Черно море. Той прави зехтин по специална технология с билки и иска да изнася за руския пазар и базата му да има достъп до Черно море и морски транспорт”, допълва Барес. Там все още няма много компании и в момента се работи по придобиването на нови терени. Новият Закон за индустриалните зони предвижда насърчителни мерки за инвеститорите, ускорени процедури и по-ниски такси за административни услуги, казва Антоанета Барес. Идеята е, че ако НКИЗ вече е извървяла някои процедури по урбанизирането на територията, това може да се ползва от инвеститорите и да не се налага някои от тях да се извършват още един път. За националната компания изключително важно е и законът да дефинира ясно понятието индустриална зона/парк, както и признаците, които характеризират една територия като такава – например изградена или в процес на изграждане довеждаща техническа инфраструктура, одобрен и влязъл в сила подробен устройствен план с предназначение на територията за производствени, складови и други сходни дейности, минимална площ, достъп до републиканска пътна мрежа и др. Тъй като не всеки терен с предназначение за индустриални и складове дейности е индустриална зона. “В такъв случай трябва и изрично да се регламентира правото на собственост върху инфраструктурните обекти, изградени на територията на зоната. Законът трябва да предвижда възможност инфраструктурата да бъде собственост на лицето, което я управлява и поддържа зоната”, казва Барес. Тя обяснява, че и в момента собственикът на зоната на практика управлява общите части.", "date": "2020.01.13", "title": "10 г. след създаването им: Бизнес за повече от 600 млн. лв. в държавните индустриални зони"}
{"url": "https://www.24chasa.bg/novini/article/8067497", "text": "Гръцкото правителство обмисля списък с мерки, предложени от Европейската банка за възстановяване и развитие /ЕБВР/ за справяне с прекомерния туризъм на популярния остров Санторини, съобщава в. \"Катимерини\". Предложените мерки включват ограничаване на билетите в пиковите месеци за село Ия, което привлича хиляди туристи заради прочутите залези, както и ограничения на броя на пътниците от круизни кораби, допускани на острова, предава БТА. Други предложения се отнасят за ограничаване на новото строителство с цел защита на околната среда и подобряване на управлението на отпадъците. Правителството вече е обсъдило предложенията и се очаква премиерът Кириакос Мицотакис да огласи пакет от мерки до новия летен туристически сезон. Бум от туристи през последните години превърна Санторини в единствената гръцка туристическа дестинация - пример на така наречения хипертуризъм, от който страдат европейски градове като Барселона, Венеция и Амстердам.", "date": "2020.01.13", "title": "Гръцкото правителство с мерки за справяне с прекомерния туризъм на Санторини"}
{"url": "https://www.24chasa.bg/novini/article/8063369", "text": "Пътническият “Боинг - 737-800” на авиокомпанията “Международни авиолинии на Украйна”, пътуващ от Техеран за Киев, се разби малко след излитането от иранската столица. Трагедията стана часове след като ислямската република обсипа с ракети 2 бази на САЩ в съседен Ирак. В събота Техеран призна, че авиолайнерът е бил ударен от иранска ракета по погрешка. Дежурният офицер го помислил за вражеска крилата ракета, изстреляна като ответен удар от американците. На борда имаше 176 души и всички загинаха. Случаите на унищожени граждански самолети от военни, които са ги взели за бойни или разузнавателни, датират не от вчера. Би Би Си разказа за най-известните от тях. Самолетът “Боинг - 727-224” на компанията Libyan Arab Airlines се разбива в предградията на град Исмаилия в Египет след атака на изтребители на израелските ВВС. Машината лети по маршрут Триполи - Бенгази - Кайро - Александрия и оттам за Бахрейн. На борда има 104 пътници и 9 души екипаж. Оцеляват вторият пилот и 4-ма от пътуващите. Самолетът трябвало да се приземи в Кайро, но поради усложнения с навигацията се отклонява от курса. Така се оказва над територията на Синайския полуостров, по онова време превзет от Израел. Радари го засичат и израелски изтребители излитат да го прехванат. Те дават предупредителни сигнали и показват на пилота, че трябва да се приземи, но той, явно тълкувайки грешно сигналите, тръгва към летището и в последния момент се отклонява на запад. Израелските пилоти тълкуват това като опит да се напусне контролираното от тях въздушно пространство. Тогава стрелят няколко пъти от картечниците си и принуждават пътническия лайнер да кацне в пустинята. Той се забива в дюна, при което загиват 108 души. Оцеляват 5-има. По-късно Израел аргументира решението си с факта, че ситуацията на полуострова е била опасна, а екипажът на самолета се държал подозрително. На 20 април 1978 г. съветските войски свалят самолет на авиокомпанията Korean Air, летящ по маршрута Париж -Анкоридж - Сеул. Заради грешка в навигацията той се отклонява и попада над Колския полуостров, нарушавайки границата на СССР. Вземат го за разузнавателен самолет. Пилотът на изпратения изтребител прехващач докладва, че става дума за пътнически полет, но командването не му вярва и дава нареждане за сваляне. Изтребителят изстрелва ракета “въздух-въздух”, поврежда двигателя и крилото му и го принуждава да се приземи върху леда на езерото Корпиярви в Карелия. При този инцидент загиват двама пътници: кореец и японец. Останалите 95 пасажери и 12 души екипаж след кратко пребиваване в карелския град Кем са отведени в Хелзинки. Девет дни след произшествието командирът на полета и щурманът също напускат страната. СССР представя на Южна Корея сметка от 100 000 долара за обслужването на пътниците, но тя не е платена. Сеул също не предявява претенции. По онова време между двете страни няма дипломатически отношения. Още един самолет на Korean Air е свален над територията на СССР 5 години по-късно. Той лети по маршрута Ню Йорк - Анкоридж - Сеул и в него пътуват 246 пасажери и 23-ма души екипаж. Вероятно заради повреда в автопилота вместо да лети над неутралните води на Тихия окаен, машината тръгва в погрешна посока. Минава над Камчатка и се насочва към Сахалин. Там е прехваната от съветски изтребител през нощта. Пилотът на бойния самолет нямал трасиращи снаряди, които са ярки, затова използвал обикновени, които вероятно са останали незабелязани. И тъй като самолетът не отговарял, дошло нареждане за свалянето му. Ударен от 2 ракети, пътническият лайнер рухнал във водата край остров Монерон западно от Сахалин в Японско море. Загиват всички. Сред пътниците е и американският конгресмен Лари Макдоналд. Останки от загиналите почти не са открити. Водолазите намират само няколко обувки и лични вещи и фрагменти от тела, които са неразпознаваеми. Политбюро на ЦК на КПСС обявява, че става дума за умишлена провокация на САЩ, които искали да предизвикат военен конфликт. В отговор САЩ обвиняват СССР във възпрепятстване на спасителните операции. Този инцидент е един от най-напрегнатите моменти от студената война и довежда до поредното влошаване на отношенията между СССР и Запада. В 1988 г. 290 души загиват в най-смъртоносната катастрофа в историята на самолетите “Еърбъс-300”. Машината на авиокомпанията Iran Air лети по маршрута Техеран - Бандар-Абас - Дубай. 7 мин след излитането от Бандар-Абас, тя е свалена над Персийския залив от ракета, изстреляна от американския ракетен крайцер “Винсънс”. Според правителството на САЩ самолетът по погрешка бил идентифициран като изтребител F-14 на иранските ВВС. Американците твърдят, че крайцерът е предприел многократни опити да се свърже със самолета на военни и граждански честоти, но отговор нямало. Иранското правителство пък посочва, че “Винсънс” съзнателно е атакувал рейса, който подавал сигнали в режим на граждански полет. Инцидентът предизвиква много критики спрямо САЩ заради агресивните действия на капитана Уилям Роджърс в напрегната и опасна обстановка. Роналд Рейгън изпраща на Техеран дипломатическа нота, като изразява дълбоко съжаление за станалото. Едва през 1996 г. САЩ и Иран постигат споразумение в Международния съд на ООН. САЩ признават, че въздушният инцидент от 3 юни 1988 г. е ужасна човешка трагедия, но не признават юридическата си отговорност. Независимо от това се съгласяват да изплатят 61,8 млн. долара компенсации на семействата на иранските жертви. На 4 октомври 2001г. самолет Ту-154 на авиокомпания “Сибир трябвало да пристигне в Новосибирск от Тел Авив, но час и 45 мин след излитането пада в Черно море. Всички 78 души на борда загиват, те са основно граждани на Израел. Според разследването самолетът по погрешка е ударен от зенитноракетен комплекс С-200 на противовъздушната отбрана на Украйна по време на руско-украински учения на Кримския полуостров. Заради събитията на 11 септември в САЩ има подозрения за тероризъм. В началото украинските военни твърдят, че посоката и далекобойността на ракетата не съответстват на точката на взривяване на самолета, но след няколко дни признават вината си. Изводите от разследването, което завършва през 2004 г., гласят, че Ту-154 е ударен от ракета, която се е взривила на 15 м над корпуса на самолета. Установено е, че е излетяла от Феодосия, където по онова време се провеждат ученията на войските на ПВО на Украйна. През 2003 г. Киев подписва с Русия и Израел междуправителствено споразумение за изплащане на компенсации на роднините на жертвите. Изплатени са 7,8 млн. долара на Русия и 7,5 млн. долара на Израел. Киев обаче не признава юридическа вина за катастрофата. Тогава се разбива самолет на авиокомпания Malaysia Airlines, пътуваща с рейс MH17 от Амстердам за Куала Лумпур. На борда има 298 души, загиват до един. Повечето са граждани на Нидерландия, но има и пътници от Австралия, Малайзия, Великобритания, Белгия, Канада, Индонезия, Германия, Нова Зеландия и Филипините. На 13 октомври 2015 г. комисия от Съвета за сигурност на Нидерландия, която разследва инцидента, публикува доклад, в който се посочва, че самолетът е свален от ракета “земя-въздух”, изстреляна от зенитноракетен комплекс “Бук”. Според комисията тя е била доставена от Русия в зоната на въоръжения конфликт в Източна Укрйна. През май 2018 г. следствената група излиза с доклад, че ракетата, свалила самолета, може би идва от руска военна част, разположена край Курск. След това заключение Нидерландия и Австралия официално обвиняват Русия за фаталния инцидент. На 19 юни м.г. излезе нов доклад на съвместната следствена група, който назовава имената на 4-ма заподозрени в изстрелването на ракетата от комплекса “Бук”. Трима от тях са руски военни и един украинец, който ръководи разузнаването на сепаратистите от Донецката народна република. Четиримата са обявени за международно издирване, а първото дело в холандския съд е насрочено на 9 марта 2020 г. Русия последователно отрича обвиненията. ", "date": "2020.01.13", "title": "Страшната участ на 6 самолета с мирни\nграждани, свалени от военни"}
{"url": "https://www.24chasa.bg/novini/article/8066683", "text": "Шеф на голяма таксиметрова фирма в Благоевград е пуснат под домашен арест от Окръжния съд в Благоевград. Васил Русков е обвинен в притежание и търговия с наркотици. Задържан бе в края на миналата седмица пхри акция на полицията. Съдия Росица Бункова не уважи искането на държавното обвинение за вземане на най-тежката мярка \"задържане под стража\", заради силно влошеното здравословно състояние на обвиняемия вследствие на хронични заболявания. Васил Русков е привлечен като обвиняем на 11 януари 2020 г., за това че е продал на Б.В.С. от Благоевград кокаин с бруто тегло 1.60 грама и за това, че в офиса на фирмата си, с цел разпространение е съхранявал 2,4 грама кокаин. Oпределението на съда може да се обжалва и/или протестира пред Апелативен съд - София.", "date": "2020.01.13", "title": "Домашен арест за шеф на таксиметрова фирма, обвинен в търговия с кокаин"}
{"url": "https://www.24chasa.bg/novini/article/8066769", "text": "Правителството на Великобритания извика днес иранския посланик във връзка с ареста на британския посланик в Техеран, предаде ДПА. Говорител на \"Даунинг стрийт\" 10, цитиран от британската агенция Прес асосиейшън, заяви, че арестът е \"недопустимо нарушение на Виенската конвенция и то трябва да бъде разследвано\". По думите му Обединеното кралство иска да получи пълни гаранции от иранското правителство, че това никога повече няма да се повтори\", допълни БТА. Вчера иранското външно министерство извика британския посланик Боб Макеър и го обвини, че предишната вечер е присъствал на \"незаконна демонстрация\" в Техеран. Дипломатът обясни, че предполагал, че присъства на възпоменателна проява за 176-те загинали в сваления от иранската ПВО самолет край Техеран. Макеър твърди, че е напуснал проявата веднага след като тя прераснала в протест, но за кратко е бил арестуван, предаде ДПА.", "date": "2020.01.13", "title": "Англия извика иранския посланик заради ареста на британския в Техеран"}
{"url": "https://www.24chasa.bg/novini/article/8063755", "text": "Шестима безработни се борят за едно свободно работно място. Причината е рекордно ниската безработица у нас, която според Агенцията по заетостта е спаднала до историческите 5,8% през ноември. За същия месец пък Евростат пък отчита 3,7% на хората без работа. В столицата безработицата почти изчезва и стига едва 1,8%, показва анализ на Агенцията по заетостта за ноември. Областта с най-много безработни остава Видин, където е 13,1%. В Монтана е 11,6%, във Враца е 11,3%. Като цяло се запазва тенденцията северозападните и североизточните райони на страната да са най-слаборазвити икономически. Трудно хората намират работа в Силистра и Търговище, където безработицата също е над 10%. През ноември 30 хил. са били новите безработни, като те намаляват с 14,9% спрямо октомври 2019 г. Повече от половината са жени. Близо 10% от тях са роми или бежанци, а гражданите на трети страни са под 0,5%. Всеки втори на борсата е между 30 и 49 г. Новите безработни над 50 г. са 32,4%, а младежите до 29 г. – 19,2%. Почти толкова са професионалистите в сферата на техниката и технологиите. Близо 65% от младите до 24 г. без работа са без квалификация и специалност. Техният брой през ноември е стигнал 9500 души. А още 24 385 души са на възраст до 29 г. Безработните без професионална квалификация и специалност се увеличават с 2,5% спрямо месец по-рано и намаляват с 4,9% на годишна база, като през ноември стигат 98 661 души. Безработните с основно и по-ниско образование през ноември са 79 080, като всеки трети от тях е ром. В София безработните с диплома до 8-и клас са едва 6,1%, в Габрово - 18,1%, а в Перник - 24%. “Особено тревожна е образователната структура на безработните в областите Сливен и Шумен, където 67,1 и 59,4% от тях са с основно и по-ниско образование”, обясняват трудовите експерти. Хората над 50-годишна възраст без работа са 74 615, като 50 хил. от тях са в предпенсионна възраст. Всеки втори безработен в Смолян и Кърджали попада в тази група. 15 хил. пък са успели да си намерят работа чрез бюрата по труда през ноември. Най-търсените професии са оператори на стационарни машини и съоръжения, продавачи, работници в добивната и преработващата промишленост. Кадри са нужни и в строителството и транспорта, както и квалифицирани работници по производството на храни, облекло, дървени изделия. Продължава недостигът на бармани, сервитьори, готвачи, камериери, чистачи и преподаватели.", "date": "2020.01.13", "title": "Шестима безработни се борят за едно свободно място"}
{"url": "https://www.24chasa.bg/novini/article/8066819", "text": "Заместник министър-председателят по икономическата и демографската политика Марияна Николова заминава за Пекин, където ще се проведе 17-та сесия на българо-китайската Междуправителствена смесена комисия за икономическо сътрудничество. Сесията ще се състои на 16 януари и ще бъде съпредседателствана от вицепремиера Николова. Това съобщиха от правителствената информационна служба.  В българската делегация ще бъдат заместник-министърът на транспорта, информационните технологии и съобщенията Велик Занчев, изпълнителният директор на Изпълнителна агенция за насърчаване на малките и средните предприятия Бойко Таков, изпълнителният директор на Българска агенция за инвестиции Стамен Янев, представители на Агенция „Пътна инфраструктура”, както и на министерствата на икономиката, на земеделието, храните и горите, на енергетиката и на туризма. Сесията на Междуправителствената смесена комисия ще бъде предхождана от Българо-китайски бизнес форум, който ще бъде открит от вицепремиера Марияна Николова. Във форума ще вземат участие 24 български компании. В рамките на визитата вицепремиерът ще се срещне с вицепрезидента на Азиатската банка за инфраструктурни инвестиции - Сър Дани Александър.", "date": "2020.01.13", "title": "Вицепремиерът Марияна Николова заминава на посещение в Китай"}
{"url": "https://www.24chasa.bg/novini/article/8066825", "text": "Три доказани случая на свински грип са регистрирани в област Смолян според данни на Районната здравна инспекция. Двама от пациентите са 51-годишен мъж и 37-годишна жена, които са настанени в ОАИЛ в болницата в Смолян, а третият е дете на 7 години от община Смолян. Нивото на заболеваемост от остри респираторни заболявания в областта засега е под епидемичните стойности, уточняват от РЗИ, цитирани от БТА. И трите случая с грипния щам H1N1, известен като свински грип, са хоспитализирани в МБАЛ-Смолян. Двамата пациенти в ОАИЛ са на командно дишане, след като са постъпили с бързо развили се вирусни пневмонии. Детето вече е излекувано. Това са първите за сезона случаи на свински грип в областта.", "date": "2020.01.13", "title": "Три случая на свински грип са регистрирани в Смолянско"}
{"url": "https://www.24chasa.bg/novini/article/8066745", "text": "Днес следобед екип от криминалисти и водолази от Монтана извадиха от кладенец в двор в циганската махала в Галиче поредното доказателство, уличаващо 17-годишния Аксел Олеков в жестокото убийство на 18-годишната Андреа Руменова в събота през нощта. Доказателството, което ще помогне за вкарването на Аксел за дълго зад решетките, е портмонето на жертвата му. То ще е една от безспорните улики, подкрепящи повдигнатото обвинение от прокуратурата. Часове преди това, на пресконференцията с главния прокурор и вътрешния министър Младен Маринов окръжният прокурор на Враца Десислав Начков заяви, че след убийството на младото момиче извършителят отмъкнал портмонето й с 250 лева. След като се прибрал у дома си го опразнил и изхвърлил в кладенец, в двора на дома си. После с откраднатите пари от жертвата си напазарувал маратонки, тонколона и таблет.", "date": "2020.01.13", "title": "От кладенец в Галиче извадиха задигнатото от убиеца на Андреа портмоне"}
{"url": "https://www.24chasa.bg/novini/article/8066863", "text": "Ръководителят на Правителството на националното съгласие на Либия Фаиз Сарадж отказа да се срещне с командващия Либийската национална армия Халифа Хафтар. Това съобщи шефът на Висшия държавен съвет на Либия Халед ал Мешри, предаде ТАСС. \"Ние се отказахме от каквато и да е среща с Хафтар и при никакви обстоятелства няма да седнем на една маса с него\", каза Ал Мешри, цитиран от телевизия \"Либия ал Ахрар\". \"Преговорите в Москва се водят с нашите турски и руски приятели\", каза той. Сарадж и Хафтар са в Москва, където днес се водят преговори за Либия под егидата на министерствата на външните работи и на отбраната на Русия и Турция. Очаква се в руската столица да бъде подписано споразумение за спиране на огъня между враждуващите страни. ", "date": "2020.01.13", "title": "Международно признатият премиер на Либия отказа да се срещне с Хафтар"}
{"url": "https://www.24chasa.bg/novini/article/8066894", "text": "Ирански граждани демонстративно отказаха да стъпчат флаговете на САЩ и Израел по време на протест срещу управляващите в Техеран, съобщават световните агенции. Целта на недоволните беше да покажат, че истинският враг на народа не са геополитическите противници на ислямската република, допълни \" \". Знамената са нарисувани на улица в района на университетския комплекс „Шахид Бехещи“ в столичния град. Идеята е да бъдат тъпкани с крака по време на правителствени митинги. При последните многохилядни митинги на режима бяха изгорени множество флагове на Съединените щати и Израел. При вчерашните антиправителствени демонстрации в Техеран, студентите от университета разпространиха кадри как старателно заобикалят двете знамена. Демонстрантите издигнаха лозунги, сред които: „Лъжат, че нашият враг е Америка, нашият враг е тук!“. Много от протестиращите са жени.", "date": "2020.01.13", "title": "Протестиращи в Иран отказаха да стъпчат флаговете на САЩ и Израел (Видео)"}
{"url": "https://www.24chasa.bg/novini/article/8066910", "text": "Върховният касационен съд (ВКС) оправда Кирил Рашков, по-известен като Цар Киро, по обвинението за хулиганство заради нападение над двама журналисти, съобщи . По това дело Рашков беше осъден на 8 месеца затвор, но ВКС отмени присъдата и го оневини, защото прие, че пострадалите фоторепортери са го провокирали, като безпричинно са го снимали на улицата, а неговите действия не са ескалирали толкова, че да бъдат квалифицирани като дръзко и изключително цинично хулиганство, което е и опасен рецидив, какво е повдигнатото му обвинение. До обвинението на Рашков се стигна, след като през юни 2014 г. двама фоторепортери отишли да снимат пред дома на ромския лидер, тъй като получили сигнал за скандал с негова съседка. На мястото обаче заварили Рашков спокойно да разговаря с друг човек. Журналистите започнали да го снимат, при което Рашков ги нападнал и започнал да души единия. Той пък казал на колежката си да снима случващото се, при което Рашков опитал да я заплюе. Веднага след това схватката била прекратена, двамата репортери си тръгнали и подали сигнал за случилото се на тел. 112. Рашков също се оплакал в полицията, че е тормозен от журналистите, а за случилото се пред дома му бил предупреден от МВР. Година по-късно обаче той беше обвинен в хулиганство и пратен на съд, но делото се проточи 3 години и чак през 2018 г. районният съд в Пловдив го оправда, но го глоби за дребно хулиганство. Година по-късно обаче окръжните съдии отмениха присъдата и осъдиха Рашков на 8 месеца затвор. Според състава на ВКС с председател и докладчик Николай Дърмонски, окръжният съд е преекспонирал изводите си за дръзко и цинично хулиганство. Върховните съдии са на мнение, че в случая е ставало дума за дребно нарушение, което се наказва само с глоба по Указа за борба с дребното хулиганство, както е сторил първоинстанционният съд. В решението на ВКС се казва, че е липсвал повод двамата журналисти да снимат Рашков, въпреки че той е известен основно с криминални прояви, осъждан е няколко пъти, а през 2012 г. получи и ефективна присъда от 2 години затвор за закана с убийство по време на размириците в село Катуница. Върховните съдии са категорични, че колкото и негативна да е публичната му известност, в случая не е било налично основание да бъде заподозрян в нещо противно на обществените порядки. „Това че е осъждан за тежко умишлено престъпление и си е изтърпял наказанието в затвора не значи, че за всяка макар и маловажна проява следва да понесе сурова санкция. Категорична е съдебната практика, че и при опасен рецидив маловажните деяния са законово допустими и по-леко наказуеми“, се казва в решението на съда. В него върховните съдии подчертават, че действията на Рашков са били реакция на опит на журналистите да отразят в снимки някаква „неслучила се сензация“. „Безспорно, като осигуряващи обективен поглед на обществото към важни за него прояви на някои негови членове, на журналистите се полага съответното уважение и засилена защита, но не и когато действията им граничат с т.н. „папарашко” поведение, нямащо нищо общо с нещо значимо за обществото като цяло. Дейността на журналистите изисква спазването на определена етика, при което следва да се съобразяват с основните права на гражданите, да не навлизат безпричинно в личната им сфера, подлагайки ги на психически тормоз и превръщайки ги в жертви на собствените им действия“, се казва още в решението на съда. От него става ясно, че в крайна сметка Рашков няма да бъде дори глобен за дребно хулиганство, тъй като абсолютната давност е изтекла още преди година.", "date": "2020.01.13", "title": "Касационният съд оправда цар Киро за нападение над двама журналисти"}
{"url": "https://www.24chasa.bg/novini/article/8066941", "text": "Министерството на околната среда и водите няма вина за водната криза в Перник. То утвърждава графиците по заявки на ВиК, вземат се предвид и прогнозите за валежи на института по метеорология и хидрология (НИХМ), заяви на излизане от прокуратурата вчера зам.-министърът Красимир Живков. Той бе разпитван близо 2 часа и половина от прокурор Ангел Кънчев като свидетел по делото за водата. “Яз. “Студена” е комплексно значим и затова графикът се утвърждава от министъра. Преди да бъде подписан от него, той минава през съответните отдели, дирекции, експерти. Те подписват, аз също”, каза Живков. За ноември заявката на ВиК-Перник била над 1 500 000 кубика. “В МОСВ са утвърдени 1 млн., но са използвани почти толкова, колкото са заявени\", каза Живков. “Басейнова дирекция\" издала наказателно постановление и ВиК-дружеството било санкционирано, твърди още зам.-министърът. На 7 ноември били редуцирани и разрешителните за ползване на вода от “Стомана”-Перник, а за “Топлофикация” минимумът останал непроменен. На 19 ноември водоподоването от язовира към 2-те предприятия било спряно. Заместникът на Нено Димов уточни още, че по информация на НИМХ през ноември е трябвало да има валежи, но не станало така. “Не са изразходвани големи количества за промишлени цели. Например за 2015 г. общо са изразходвани 18 млн. кубика, от тях 1,34 млн. - от “Стомана”, каза Живков. Той съобщи, че са предоставени документи, които “ще бъдат необходими на разследването”. Сред тях имало данни за допълнителни водоземания на промишлените предприятия, писма на синдикати за това, че в “Стомана” нямат вода и заплашват със стачки или с изнасяне на производството в чужбина. “До 2005 г. “Стомана” са използвали вода от яз. “Пчелина”, но тръбопроводът оттам е морално остарял и окраден и затова са издадени разрешителни за водоземане от яз. “Студена”, поясни Живков. В понеделник на разпит са били извикани още 7-8 чиновници. Част от тях дали показания в спецпрокуратурата, а останалите при 2 следователки. Повечето са от отдели и дирекции, които имат отношение към водоснабдяването. Вчера се появи информация, че сред извиканите да внесат пояснения по случая бил и Асен Личев, бивш шеф на “Управление на водите” в МОСВ. Пред “24 часа” той отрече. “Не съм викан днес (т.е., вчера), подписал съм декларация да не коментирам”. Засега единственият обвиняем по делото е подалият оставка министър Нено Димов. Той е в ареста от 9 януари за умишлена безстопанственост и ще застане пак пред съда четвъртък.", "date": "2020.01.13", "title": "Зам.-министър след разпит: ВиК-Перник е ползвало повече вода от разрешеното"}
{"url": "https://www.24chasa.bg/novini/article/8063630", "text": "“Влязохме в една мизерна стая и заварихме пет малки деца да се хранят от една купичка, скупчени около ниска масичка. Децата бяха боси, нямаше отопление, а беше студена зима. Родителите не бяха там. Появиха се по-късно, явно предупредени от съседи за нашето посещение.” Това разказа за първата си среща преди 2 г. с петте деца на Катя Стефанова и Веселин Ковачев ръководителката на отдел “Закрила на детето” в Батак Мария Тренова. Сега в къщата на многолюдното семейство в с. Нова махала е съвсем различно. Чисто и подредено, прилично обзаведени стаи, бумтят печки. Катя и Веселин и три от децата им ни посрещат усмихнати. Другите две са на детска градина и на училище. “Бяхме много, много зле. Ако не бяха социалните работници, не знам как щяхме да преживеем”, казва 29-годишната Катя. Преди 2 г. в отдел “Закрила на детето” в Батак получават сигнал от детската градина в Нова махала, че 6-годишно момиченце от селото не посещава задължителната предучилищна подготвителна група. Социални работници, учители и полицаи посещават жилището на семейството и се натъкват на ужасяващата мизерия. “Самосезирахме се за всичките пет деца и започнахме незабавна работа със семейството, която не спира и до днес, ще продължи и в бъдеще. Единственото положително тогава беше видимата емоционална връзка между родители и деца, която я има и сега. Ако не се бяхме намесили, нещата щяха да продължат да се влошват”, обяснява Мария Тренова. Тогава става ясно, че родителите нямат лични документи и се водят по постоянно местоживеене в различни населени места. Майката - в ракитовското градче Костандово, където е родена, а бащата - в Нова махала. Това не позволявало да бъдат регистрирани в социалните служби и да получават системна социална помощ. Веселин и Катя нямали брак и той не е припознал децата, въпреки че е техен биологичен родител. Двамата обясняват това с постоянна липса на пари. Катя признава, че не пращали трите деца на детска градина, защото вече били натрупали дълг от 150 лв. от неплатените такси. С помощта на кмета на Нова махала Ерхан Саатчъ, който по признанието на социалните работници им оказва постоянна и адекватна помощ, Катя и Веселин получават лични документи и са регистрирани - майката в “Социално подпомагане”, а бащата в Бюрото по труда. Към онзи момент двамата са безработни, без всякакви доходи и едва успяват да се грижат за 5-те си деца - две момченца, тогава на 10 и 2 години, и три момиченца на 8, 6 и 4. Жител на Нова махала плаща задължението към детската градина, а учителките събират дрехи и обувки за децата. Веселин е назначен на почасова работа в местна дървопреработвателна фирма. Осигурени са и дърва за огрев на семейството. “Сега трите по-големи деца на Катя и Веселин ходят на училище, редовни са, справят се добре и се включват в извънкласните дейности. Двете най-малки редовно посещават детската градина. Следим непрекъснато развитието им и сме в постоянен контакт с учителите и родителите, разказва Мария Тренова. “Много сме добре и благодаря за това на “Закрила на детето”. Нямаме никакви проблеми. Имаме си всичко, което ни трябва, за да живеем. Облечени сме, имаме храна, топло е От нищо не се лишаваме. Но най-важното е, че децата ни имат всичко, както другите деца от селото”, обяснява Катя. Двамата с Веселин се гордеят с най-голямото си дете - 12-годишния им син, който преди две години в училището започва да се учи да свири на барабани. Станал много добър. Желанието им е момчето да продължи да се занимава с музика, затова преди година му купили барабани - да се упражнява и вкъщи “Искаме и ще направим всичко нашите деца да продължат да учат и да имат образование, а не да са като нас”, декларира бащата Веселин. Двамата с Катя се събрали, когато тя била едва на 14 г., а той на 19. Едно подир друго се появили и децата, но липсата на работа и пари обрекла семейството на постоянна мизерия. Родителите признават, че често замръквали гладни в миналото, за да има с какво да нахранят децата си. Нещата коренно се променят, когато от Агенцията за социално подпомагане започват да работят с тях. И в момента Веселин и Катя са безработни, но получават около 700 лв. месечно социални помощи. Твърдят, че парите са им достатъчни, справят се и живеят нормално. Бащата всеки месец отработва по 14 дни към кметството в Нова махала, за да не загуби семейството му социалните придобивки. Убеден е, че с помощта на кмета Ерхан Саатчъ отново ще си намери работа. “Най-трудно в нашата работа е да се изгради доверие между нуждаещите се и социалните работници. Хората в нужда да повярват, че ние сме при тях, за да им помогнем реално в тежките ситуации, в които са изпаднали. Тогава резултатите са видими и изключително добри, както е със Катя и Веселин, и петте им деца”, убедена е Мария Тренова.", "date": "2020.01.13", "title": "2018-а: 5 деца ядат от една паничка, ходят боси по студа. 2020-а: мечтаят всички да учат"}
{"url": "https://www.24chasa.bg/novini/article/8066961", "text": "Попадащите в този списък лица, за които се налага охрана от НСО, ще заплащат услугите на гардовете по тарифа, определена от министъра на финансите по предложение на началника на службата. Текстовете ще засегнат съпругата на президента Румен Радев - Десислава, която в момента има охрана, кола и шофьор от НСО, както и почетния председател на ДПС Ахмед Доган и депутата Делян Пеевски. През декември обаче Мустафа Карадайъ обясни, че ДПС предоставя коли и техника на НСО за Доган и за Пеевски. Държавата плащала единствено заплатите на гардовете. Доган и Пеевски сами да си плащат охраната, поиска и президентът. Румен Радев призова кръгът на хората с държавна охрана да бъде стеснен. Повод за дебата стана катастрофата с дете на кола на НСО, която е карала преди това негов секретар. И премиерът Бойко Борисов обяви, че е правилно политиците сами да плащат за охраната си от държавната служба. Промени в закона поиска и шефът на НСО ген. Красимир Станчев.", "date": "2020.01.13", "title": "ДПС: И Десислава Радева да плаща на НСО за охраната като Доган и Пеевски"}
{"url": "https://www.24chasa.bg/novini/article/8067068", "text": "Утре шофьорите да се движат с повишено внимание в участъка от км 53 до км 91 на АМ „Струма“ поради профилактика на осветлението на пътните възли „Дупница“, „Бобошево“, „Кочериново“ и „Благоевград“, съобщиха от пресцентъра на АПИ. Участъците ще бъдат сигнализирани с пътни знаци и трафикът ще се регулира от пътна полиция.", "date": "2020.01.13", "title": "АПИ: Шофирайте внимателно по \"Струма\" утре, ремонтират осветлението"}
{"url": "https://www.24chasa.bg/novini/article/8067127", "text": "Мумифицираните останки на древен представител от \"елита на инка\", датиращи от преди 600 години са били отворени от учени в Перу. Разкопките и разтварянето на мумията са били внимателно извършени от експерти. Те внимателно разрязват останките, като следят да не повредят нито частица от това, което се крие във вътрешността, предава  . Екипът споделя, че е трябвала голяма прецизност по време на работата им, тъй като мумията не е била оформена, както мумиите в Древен Египет например, а вместо това, тя изглеждала като вързоп с цилиндрична форма. Разлики имало и в материалите, в които тялото било обвито, затворено в погребален пакет, за разлика от традиционните методи на мумифициране, наблюдавани в други части на Южна Америка и Египет. Изследователи и експерти от Музея на Тукум в Перу изследвали необичайната мумия, открита в района на Тукуме, известен като Хуака Лас Абеяс. Във видео, публикувано от министерството на културата на Перу, говорителят на музея Бернардо Делгадо Елиас заяви: „Зоната на черепа е защитена от допълнителен слой. Освен това между черепа и дрехите беше поставен памук. Това означава, че са били много внимателни по време на процеса на балсамиране, което предполага, че покойникът може да е бил благородник.\" \"Процесът на балсамиране, дрехите и даровете ни карат да вярваме, че това е бил член на инкския елит в Тукуме\", заявява на свой ред археологът Мануел Ескудеро Виялта. Твърди се, че погребалният \"вързоп\" е бил увит в покривало, украсено с древни символи. Подобен вързоп е открит в същия район при разкопки между 1989 и 1992 година.", "date": "2020.01.13", "title": "Учени в Перу изследваха останките на мумия на 600 години"}
{"url": "https://www.24chasa.bg/novini/article/8067117", "text": "Настоящият ръководен екип на Министерството на здравеопазването не е правил предложения за изменения в Закона за обществените поръчки, каквито твърдения за „лобистки текстове на МЗ“ се тиражират. Това се казва в позиция на здравното министерство по повод  От министерството продължават: \"Текстът в ЗОП, който д-р Дечев цитира, е обнародван 2016 г. Вносител на законопроекта тогава е Министерският съвет, като в първоначално внесения в Народното събрание законопроект е предложено възложители на обществени поръчки да бъдат всички лечебни заведения, независимо от тяхната собственост. При разглеждането на законопроекта от Народното събрание, между първо и второ четене, е внесено предложение за ограничаване кръга от лечебни заведения, за които ще се прилага законът. Предложението е прието от Народното събрание и е в сила от 16.04.2016 г. На въпроса относно драстичната разлика в цената на едно и също лекарство, заплащано от НЗОК с публичен ресурс на различните видове лечебни заведения (частни, общински, държавни), заявяваме: В Министерството на здравеопазването и в Националния съвет по цени и реимбурсиране на лекарствени продукти не са постъпвали сигнали от управителя на НЗОК за драстични разлики в цената на едно и също лекарство, заплащано от НЗОК. Може само да се предполага, че става дума за разликата в цената между оригинален продукт и генерик с еднакво активно вещество, тъй като всички останали хипотези са недопустими предвид факта, че платец на лекарството е именно НЗОК. В случай че е налице девиация в цените на един и същи продукт, заплащан с публични средства от НЗОК, би следвало да бъде сигнализирано както Министерството на здравеопазването, така и Националният съвет по цени и реимбурсиране на лекарствени продукти. Ако все пак има допуснати такива плащания от ръководството на НЗОК, трябва незабавно да бъдат сигнализирани компетентните органи. По отношение на отчетността на частните лечебни заведения, подчертаваме, че по инициатива на МЗ бе приета промяна в ЗЛЗ, така че Министерство на здравеопазването има механизъм да изисква информация от всички лечебни заведения за болнична помощ, които се финансират чрез договор с НЗОК и/или МЗ, в това число медико-статистически и финансови показатели и информация за извършените от тях разходи при осъществяване на дейността си. Също така инициирахме промяна, така че Министерството на здравеопазването да има основание да събира и осигурява публичен достъп до актуалните ценоразписи на болничните услуги, за да могат пациентите да правят информиран избор на изпълнител на медицинска помощ. Това е стъпка към по-голяма прозрачност в сектора\".", "date": "2020.01.13", "title": "Здравното министерство към Дечев: Не сме предлагали лобистки текстове в закона"}
{"url": "https://www.24chasa.bg/novini/article/8067177", "text": "Прекалено суровите условия все още няма да позволят леденият континент да бъде колонизиран от гризачи. Но те ще могат да просъществуват в близост до полярните изследователски станции. Полярниците трябва да внимават за появата в отпадъците на гризачи, предава БТА. Климатичното затопляне неминуемо ще повлияе на флората и фауната на Антарктида. Много от тях няма да имат естествени врагове, което може да се отрази крайно негативно на всички екосистеми в региона, отбелязва проф. Хелън Рой от Центъра за екология и хидрология на Великобритания. Според екипа й 13 от 100-те най-разпространени инвазивни видове ще се заселят на Антарктида в близките десет години. Повечето от тях се отнасят към морската безгръбначна фауна, но сред тях фигурират и сухоземни животни и растения, които могат радикално да променят облика на най-южния континент на Земята. Този процес вече е започнал в близост до временните и постоянни станции на антарктическите експедиции.", "date": "2020.01.13", "title": "13 нови видове животни и растения ще се появят на Антарктида в близките години"}
{"url": "https://www.24chasa.bg/novini/article/8065617", "text": "Дете е било ударено от автомобил днес към 7.30 часа в Разград. По първоначални данни, инцидентът е станал на пешеходната пътека на бул. \"Априлско въстание\". Това съобщиха от пресцентъра на МВР. Пострадалият 13-годишен ученик е откаран в МБАЛ-Разград и е настанен под наблюдение в хирургичното отделение. Водачът на автомобила е 56-годишен от Белене, област Плевен. Продължава работата по изясняване на обстоятелствата, довели до катастрофата.", "date": "2020.01.13", "title": "Кола удари ученик на пешеходна пътека в Разград"}
{"url": "https://www.24chasa.bg/novini/article/8065569", "text": "Според главния прокурор Иван Гешев има данни, че задържаният бивш министър Нено Димов има отношение към вкарването на отпадъци от Италия у нас. При обиска на Нено Димов били иззети документи и има доказателства за извършени престъпления, каза още Гешев и допълни, че в този случай той няма да има притеснения да повдигне обвинения.  „Дaли някoй щe бъдe зaдъpжaн, дaли щe бъдe ocъдeн мoжe дa peши caмo бългapcкият cъд. Щoм бългapcкият cъд e пpeцeнил зaдъpжaнe пoд cтpaжa, никoй нe мoжe дa гo пocтaвя пoд cъмнeниe.” Това каза още главният прокурор във Враца по повод задържането на бившия министър Нено Димов. „Cлeд кaтo имa дoкaзaтeлcтвa зa кмeтoвe и тe ca били зaдъpжaни, нe eдин и двaмa, пo иcкaнe нa пpoкypaтypaтa, нe виждaм пpeчка дa бъдe зaдъpжaн пoд cтpaжa и миниcтъp, каза още главния прокурор. - Toвa, чe cи миниcтъp или дpyг члeн нa изпълнитeлнaтa влacт, включитeлнo и пpoкypop, нe ти дaвa имyнитeт. Maгиcтpaтитe имaт caмo фyнкциoнaлeн имyнитeт пo дocъдeбнитe пpoизвoдcтвa. Hиe нямaмe имyнитeтa нa члeнoвe нa KC, нa дeпyтaти, нa пpeзидeнт“.", "date": "2020.01.13", "title": "Гешев: При обиска в кабинета на Димов са иззети документи за боклука от Италия (Видео)"}
{"url": "https://www.24chasa.bg/novini/article/8065434", "text": "Срещу Аксел Олеков от Галиче вече е повдигнато работно обвинение и той е задържан за 72 часа в ареста,съобщи на пресконференция във Враца окръжния прокурор Десислав Начков. Предстои да му се повдигне окончателно обвинение по чл. 116 от НК за умишлено убийство, по който се предвижда доживотен затвор. Тъй като той е непълнолетен, обвинението вероятно ще се редуцира по друг член, предвиждащ от 5 до 15 години затвор, каза Начков. Позовавайки се на извършеното под негов контрол разследване по случая, врачанският окръжен прокурор разказа какво точно се е случило в събота през нощта в ромската махала на врачанското с. Галиче. Часове преди убийството 17-годишният Аксел Олеков вечерял при баба си. От там видял, че прозорците в къщата на 18-годишната Андреа Руменова светят и решил да я посети. Харесвал я отдавна и се надявал, че тя няма да откаже да прави секс с него. Когато Аксел отишъл до къщата, намерил външната врата заключена. На двора откриб стол и като се покатерил на него, видял през прозореца, че Андреа спи на светна лампа. Аксел намерил отворен прозорец на мазето и през него проникнал в къщата. Докато се качвал към първия етаж, забелязал и взел метален прът, с който искал да сплаши спящото момиче. Влизайки в стаята на Андреа, Аксел я събудил като й предложил да правят секс. Тя обаче се развикала и той я ударил с металния прът по главата. Момичето паднало на леглото, а неканеният гост почнал до го души, докато спряло да се съпротивлява. Тогава той я съблякъл и я изнасилил. Насилникът забелязал, че Андреа още дава признаци на живот и грабнал кухненски нож от съседна стая, за да я убие. Опасявал, че иначе тя ще го издаде като разкаже за случилото се. Аксел намушкал момичето няколко пъти в областта на шията. После съвсем спокойно взел мокри кърпи от масичка до леглото на Андреа и с тях избърсал окървавените си ръце и ножа. Веднага след това убиецът преровил къщата, намерил портмоне с около 250 лв. в него и го взел. Съвсем спокойно след това Аксел тръгнал към дома си, а по пътя изхвърлил ножа, после в кладенец на двора на тяхната къща хвърлил и празното портмоне. Всичко това станало между 1.30 ч. и 2 ч. през нощта в събота, според разследването. Според показанията на Аксел, малко след като той се прибрал в дома си, при него дошъл братовчед му Десислав Олеков, който останал да преспи там. Според показанията на Десислав пък, той не видял никакви кървави следи по дрехите на Аксел, нито пък той му казал какво се е случило. На сутринта Аксел отишъл в магазин в центъра на селото и със задигнатите от Андреа пари си купил маратонки, ръкавици и тонколона. От там пък отишъл до Бяла Слатина и там си купил таблет. Прибрал се после в къщата на баба си в ромската махала в Галиче, където следобед на същия ден бил намерен от органите на МВР.", "date": "2020.01.13", "title": "След като заклал Андреа, Аксел взел портмоне с 250 лв. Купил си  маратонки, ръкавици и тонколона"}
{"url": "https://www.24chasa.bg/novini/article/8065651", "text": "44-годишен мъж от Нови пазар бил задържан в момент на увреждане на патрулен автомобил, паркиран пред полицейското управление в града. Около 14.30 часа дежурният полицай чул шум на улицата, излязъл пред районното управление и видял мъж, който с дърво счупил лявото странично стъкло на шофьорската врата на служебния автомобил. Полицейският служител го задържал на място, изяснено било, че е счупено и предното обзорно стъкло. Задържаният 43-годишен мъж от Нови пазар е установяван да шофира без да има свидетелство за правоуправление, повторно е шофирал без книжка в срок на наложено административно наказание, установяван е и да шофира след употреба на наркотични вещества. Работата по образуваното досъдебно производство по чл. 216 ал. 1 от НК продължава под надзор на прокуратурата.", "date": "2020.01.13", "title": "Арестуваха рецидивист, трошил патрулка в Нови Пазар"}
{"url": "https://www.24chasa.bg/novini/article/8065663", "text": "Британско изследване разкри най-дразнещите и непрофесионални грешки в имейлите, съобщи в. \"Дейли мейл\". Сред тях са прекалената фамилиарност, като добавянето на целувки вместо подпис, изпращането на копия до много получатели, повтарянето на имейла, писането на цели думи с главни букви, злоупотребяването с удивителния знак. Писането на цели думи или изречения с главни букви е като крещене в интернет. По-професионално е да се почернят буквите или да се използват кратки изречения, предава БТА. Изпращането на копие и до други може да се възприема като подронване на авторитета на получателя. Тази опция е уместна само когато се информират хора, работещи по изпълнението на задачата, подобно на конферентния разговор. Добро впечатление прави подписването на имейла. Тонът на имейла също е важен. Фамилиарността с изпращане на целувки е неуместна, когато получателят не е близък човек. Нежелани също са цветни шрифтове, много удивителни, емоджита или усмихнати личица. Те не оставят впечатление за професионализъм. Плюс за имейла е неговата краткост. Важно е също имейлът да бъде прочетен за правописни грешки, преди да бъде изпратен.", "date": "2020.01.13", "title": "Вижте кои са най-дразнещите и непрофесионални грешки при имейлите"}
{"url": "https://www.24chasa.bg/novini/article/8065530", "text": "Собственик на транспортна фирма в Благоевград влезе в ареста за продажба и притежание на наркотици. 41-годишният бизнесмен попадна в капана по време на акция по линия на противодействие на съхранението и разпространението на наркотични вещества. Служители на сектор \"Криминална полиция\" извършили проверка на лек автомобил БМВ с 35-годишен водач от Благоевград. У шофьора е намерено и иззето около 1,6 грама наркотично вещество, което след направен полеви тест е реагирало положително на кокаин. В хода на работата по случая, шофьорът признал откъде е купил дрогата. Тогава криминалистите стигнали и до 41-годишният съсобственик на фирма за превози, разпространил наркотичното вещество. При претърсвания и изземвания в ползван от него офис в града е намерено и иззето около 2,4 грама кокаин. Мъжът е привлечен в качеството си на обвиняем.", "date": "2020.01.13", "title": "Бизнесмен от Благоевград в ареста, продавал кокаин"}
{"url": "https://www.24chasa.bg/novini/article/8065706", "text": "Пиян шофьор нацелил нарочно служебна кола на горски служители в Монтанско, след което дал мръсна газ и избягал. Това съобщиха от полицейската дирекция в Монтана. Вчера в районното управление в Монтана е получен сигнал за мъж, седнал зад волана след употреба на алкохол. При извършената проверка е установено, че същия ден около 10 часа в монтанското село Клисурица, служители на Регионална дирекция по горите Берковица спират за проверка лек автомобил \"Фолксваген Поло”. Водачът мигновено избягал от проверката. По-късно бил забелязан на пътя в землището на село Долна Рикса“. Там се засилил, ударил спрения в банкета служебен автомобил на горските и се отправил в неизвестна посока. След бързата реакция на служителите на реда нарушителят бил установен. Оказало се, че той е 31-годишен жител на село Долна Рикса. Ченгетата го намерили в къщата му в селото, а управляваният от него автомобил забит в селскостопанска постройка в двора на имота. На мъжът е направен тест за употреба на алкохол с дрегер. Техническото средство е отчело 2.44 промила алкохол в издишания от него въздух. Връчени са му 4 акта и е задържан за срок от 24 часа. По случая са образувани 2 заявителски материала в полицията в Монтана.", "date": "2020.01.13", "title": "Пиян шофьор, без книжка, нацелил служебен автомобил на горските"}
{"url": "https://www.24chasa.bg/novini/article/8065738", "text": "Сертификатът Best in Test се дава на \"Теленор\" за достигането на 888 от 1000 възможни точки - най-добрата обща оценка от операторите в България. Постигната е и на най-висока степен на покритие на мрежата за пренос на данни и гласови услуги, най-добро покритие на 4G и най-добра скорост на сваляне на данни. Правени са 32 милиона проби в 94,5% от градските райони и 50,7% от извънградските зони, включитено и на свързващи пътища из България. „Методологията за тестване се фокусира върху потребителското преживяване. Измерваме мрежи в целия свят и разчитаме на експертизата на консултантски и инженерни компании и над 4000 хиляди експерти\", поясни Екмен. Umlaut измерва качеството на мобилни мрежи в над 120 страни по света и е де факто индустриален стандарт за качеството на мрежите. „Това постижение е признание за продължаващите ни усилия да направим мрежата си по-добра всеки ден и да предложим възможно най-доброто преживяване на този взискателен и много конкурентен пазар. Сертификатът Best in Test е още една отправна точка, от която да продължим да подобряваме мрежата си, така че да осигурим още по-добри услуги на клиентите си и да постигнем още по-добри резултати“, зави Джейсън Кинг. През миналата година \"Теленор\" е подобрил капацитета и потребителското преживяване в своята 4G мрежа в над 600 населени места. Телекомът отчита в края на миналата година ръст от 22,8% на активните потребители на 4G мрежата си в сравнеие с 2018 г. Близо 86% от целия трафик на данни е преминавал през 4G. Предлагането на повече устройства, които поддържат гласови разговори през 4G, увеличил почти пъти обемът им и те вече заемат над 12% от целия гласов трафик.", "date": "2020.01.13", "title": "Мрежата на \"Теленор\" със сертификат Best in Test за качество"}
{"url": "https://www.24chasa.bg/novini/article/8065739", "text": "Контрол, насочен към превенция на недекларирания труд и интензивни проверки в икономически дейности, идентифицирани като рискови по отношение прилагането на трудовото законодателство, са акцентите в плана за дейността на Инспекцията по труда през 2020 г. Това съобщават от пресцентъра на Главната инспекция по труда /ГИТ/. Планираните мерки гарантират засилен контрол в строителството и в селското стопанство, които са идентифицирани като рискови както по отношение на недекларирания труд, така и при спазване на разпоредбите за осигуряване на здраве и безопасност при работа, се посочва в съобщението. За поредна година активно ще бъдат проверявани и обектите със сезонен характер в хотелиерството и ресторантьорството, които традиционно са сред най-сериозните нарушители по отношение на осъществяването на трудовите правоотношения - по възникването им, по работното време, почивките и отпуските, по заплащането на труда. През 2020 г. е планирана и мярка за контрол по спазване на трудовото законодателство в икономическа дейност \"Техническо обслужване и ремонт на автомобили\". Според различни изследвания дейността е една от високорисковите по отношение на сивата икономика като цяло и в частност на недекларирания труд, както и при осигуряването на здраве и безопасност при работа. Инспекторите по труда ще следят с особено внимание за законосъобразното възникване на трудовите правоотношения, изплащане на възнагражденията и разпределението на работното време в микро-, малките и средните предприятия. С цел по-ефективна защита на живота и здравето на работещите са планирани мерки за засилен контрол в предприятия с рискови производства и дейности, както и обекти на контрол, оказали влияние върху нивата на трудовия травматизъм за 2019 г. При проверките в тях акцентът е върху осигуряването на безопасни условия на труд. Традиционно сред приоритетите в дейността на Агенцията през 2020 г. е контролът, свързан с трудовата миграция и трудовата мобилност на работната сила, допълват от ГИТ. Освен в зимните и летните курорти, през 2020 г. са планирани кампании, в лечебните заведения, в предприятия, осъществяващи охранителна дейност и предоставящи услуги в сферата на почистването на сгради. Акцентът при тях ще бъде върху законосъобразното осъществяване на трудовите правоотношения. В тези дейности са идентифицирани проблеми при спазването на законодателните изисквания, свързани със сключването на трудови договори, с разпределението на работното време и почивките, със заплащането на труда и др, се посочва в съобщението. Инспекцията ще организира и координира за България провеждането на общоевропейска кампанията, насочена към превенция на недекларирания труд. Тя се организира от Европейската платформа за справяне с недекларирания труд и ще се проведе във всички страни от ЕС в периода март - юни 2020 г.", "date": "2020.01.13", "title": "Главната инспекция по труда с кампании в лечебните заведения"}
{"url": "https://www.24chasa.bg/novini/article/8065780", "text": "Заразата от вирусна пневмония в Китай, която порази над 40 души, вероятно се е разпространила от рибен пазар в гр.Ухан и не се проявява извън територията на града, съобщи Световната здравна организация (СЗО), цитирана от Ройтерс и БТА.  Инфекцията породи опасения за потенциална епидемия. В началото на януари властите в Ухан, главен град на китайската провинция Хубей, съобщиха за 44 заразени от неизвестна форма на вирусна пневмония. Болестта се появи в града в последните дни на 2019 г., един от заболелите впоследствие почина. Китайските здравни власти обявиха миналата седмица, че вирусът е от неизвестен досега вид, но е от семейството на вирусите, причинили епидемията от ТОРС и близкоизточния респираторен синдром. СЗО съобщи, че заразата не се разпространява засега, няма нови случаи в Китай и по света. Затворен е рибният пазар в Ухан, за който \"има доказателства, които дават повод да се смята, че заразата е свързана с него\", се пояснява в съобщението на СЗО.", "date": "2020.01.13", "title": "Пневмонията в Китай се разпространила от рибен пазар"}
{"url": "https://www.24chasa.bg/novini/article/8065781", "text": "Прочутата статуя \"Малката русалка\" в Копенхаген осъмна днес нашарена с графити в подкрепа на свободен Хонконг, съобщи Асошиейтед прес. Лозунгът \"Освободете Хонконг\" е изписан на три реда с червена боя и с по-дребни букви с бяла боя върху камъка, на който е поставена бронзовата статуя. Рано сутринта полицаи с фенери и с помощта на кучета издирваха улики, които да ги насочат към авторите на вандалския акт, пише БТА. Статуята \"Малката русалка\" е монтирана на крайбрежната алея Лангелинье в Копенхаген през 1913 г. в чест на Ханс Кристиян Андерсен. Тя често става обект на действията на вандали, които я заливат с боя, рисуват върху нея и неколкократно фигурата е обезглавявана.", "date": "2020.01.13", "title": "\"Малката русалка\" в Копенхаген осъмна с графити"}
{"url": "https://www.24chasa.bg/novini/article/8065840", "text": "59-годишен мъж е загинал при катастрофа на пътя II-74 Велики Преслав -Търговище – с. Дралфа. Това стана ясно от бюлетина на Областната дирекция на полицията в Търговище. Инцидентът е станал на 12 януари 2020 г. около 12.47 часа на второкласен път II-74 Велики Преслав - Търговище – с. Дралфа, на км 14+300 до разклона за с. Певец. Правоспособен 59-годишен водач от с. Смирненски, община Ветово, управлявал собствения си леката си хонда \"CRV” с русенска регистрация, изгубил е контрол над волана. После колата е излязла вдясно от пътното платно, последователно се е ударила в пътен знак и в мантинела, след което е навлязла в лентата за насрещно движение и се е преобърнала вляво извън пътното платно. Вследствие пътния инцидент водачът на лекия автомобил е загинал на място, а пътничката в колата - 56-годишна жена, също от с. Смирненски, община Ветово, е с охлузни рани. Тя е е прегледана в МБАЛ - Търговище и е освободена за домашно лечение. По случая е образувано досъдебно производство по описа на РУ - Търговище.", "date": "2020.01.13", "title": "Шофьор се заби в знак и мантинела, влезе в насрещното и загина край Търговище"}
{"url": "https://www.24chasa.bg/novini/article/8064735", "text": "Североизточната китайска провинция Хейлундзян е приела 220 милиона туристи от страната и чужбина през изминалата година, с 19 ръст спрямо 2018 г, съобщиха местните власти. Общите приходи от туризъм възлизат на близо 270 милиарда юана (около 40 млрд.долара) или 19,6% ръст на годишна база, показва официална статистика, предава  Провинцията се е възползвала от прохладния си климат и постави акцент върху развиването на зимния туризъм, горите, влажните зони и летните курорти през миналата година, което допринесе за добрите показатели, каза местното правителство. Очаква се да бъдат отпуснати повече инвестиции в подобряването на инфраструктурата, различни съоръжения и места за настаняване през тази година, се посочва още в правителствения план.", "date": "2020.01.13", "title": "Най-северната китайска провинция е привлякла 220 млн. туристи през 2019 г."}
{"url": "https://www.24chasa.bg/novini/article/8065884", "text": "40-годишният домашен насилник Христо Бекирски е арестуван в Пловдив по искане на Испания, където трябва да лежи 12 г. в затвора. За него е издадена еврозаповед за арест от съда в град Навара. Оказва се, че се е върнал в родината си, за да избяга от правосъдието на Апенините. Христо е от Бургас. В последните 15 г. живял в Испания със съпругата си Виолета, на 38 г. Осъден е за домашно насилие над нея, побой и изнасилване. “Бях подложена на психически и физически тормоз години наред в Испания. Търпях, защото мислех, че всичко ще се промени. Напротив, той ставаше все по-краен. Нямаше кой да ми помогне. Бях сама, не знаех езика”, казва Виолета. За околните били примерно семейство, но жената живеела в ад. Христо се напивал и редовно я биел и изнасилвал. Заплашвал я с убийство. Детето им става свидетел на гаврите. Виолета дори мислила да сложи край на живота си. Насилникът вземал парите и я третирал като слугиня. Казвал, че ще убие всичките близки. “В България го съдиха за опит за убийство. Намушка мъж с нож в гърдите, едва го спасиха\", спомня си Виолета. На рождения ден през 2015 г. Бекиров се прибрал пиян. Скарали се. Той грабнал нож с острие 30 см и налетял да я коли. После я изнасилил. След тази нощ Виолета подала жалба. Докато делото върви, я охранява полиция. “Днес живея добре. Имам дом, работа и прекрасно дете. Потърсих полицията заради него. Беше трудно да не се вижда с баща си, но с времето и с помощта на психолозите това се промени”, спомня си Виолета. През първата година след жалбата Христо тормозил нея, детето и майка . Нарушавал ограничителната заповед. На делото твърдял, че е невинен. Вземал помощите, които се полагат като самотна майка в Испания. След като тя подала жалба в Испания, той завел дело в България за бащинство. В крайна сметка насилникът е осъден на 12 г. затвор. Избягал, докато чака решението на последната инстанция. Сега го чака дело за екстрадиция на Апенините.", "date": "2020.01.13", "title": "Връщат в Испания българин, получил 12 г. затвор за домашно насилие и избягал"}
{"url": "https://www.24chasa.bg/novini/article/8065892", "text": "Окръжният съд в Благоевград отхвърли иск на екскмета Атанас Камбитов срещу фирма, която го \"назначила\" за управител вместо брат му Антон. Засега решението е на първа инстанция и може да се обжалва. За 8 дни - от 25 септември до 3 октомври 2017 г. тогавашният кмет Камбитов се оказва управител на фирма \"Страт 2015\", която купил от бившата си счетоводителка Румяна Шекерлийска. Според закона обаче на действащи кметове е забранено да управляват търговски дружества. Съдът бе сезиран за това нарушение, а кметът подаде молба в съда да се заличи осемдневният му \"престой\" като управител, зараади техническа грешка. Пред съда екскметът обяснил, че при закупуването на дяловете от Шекерлийска се договорили управител на фирмата да е брат му Антон Камбитов. Адвокатът, подал документите в Търговския регистър обаче се объркал и вписал Атанас Камбитов. След като забелязал грешката кметът веднага подал искане за поправка. Съдът обаче не прие това оправдание, защото се оказва, че в протокола за прехвърляне на дялото от Шекерлийска на Атанас Камбитов е записано, че той ще е нов управител на дружеството. Решението на едноличния собственик на капитала е с нотариална заверка на подписа и съдържанието. Пред Агенцията по вписванията са представени декларации с изявления на Атанас Камбитов, че приема той да бъде избран за управител на \"Старт 2015\". Представено е съгласие с образец от подписа, с което подписаният Атанас Камбитов изрично е изразил съгласие и приел да управлява фирмата и да разписва документи, има и нотариално заверен образец от подписа. С друга декларация Камбитов е декларирал истинността на заявените от него обстоятелства, за което е ангажирал наказателната си отговорност. \"След като Камбитов е подписал образец от подпис и дал изрично съгласието си да бъде избран за управител на дружеството, то обективно невъзможно е същият да не е знаел че той, а не неговия брат Антон ще бъде избран за управител\", мотивира се съдът. Недопустимо е да се приеме, че е налице допусната \"техническа грешка\" в решението на едноличния собственик на фирмата и то не може да бъде обявено за нищожно. Не се установява от събраните доказателства да е била допусната \"техническа грешка\", допълва съдът. Точно Камбитов бе човекът подал сигнал за подобен казус с новия кмет на Благоевград Румен Томов. При проверка в търговския регистър Камбитов установил, че наследникът му не е заличил едноличната си фирма в законовия едномесечен срок след избирането му. Членовете на ОИК обаче отказаха да прекратят предсрочно пълномощията му. Тяхното решение пък се обжалва от ГЕРБ и още 3 партии в съда, а делото започва утре.", "date": "2020.01.13", "title": "Неокончателно съдът реши: Камбитов е бил управител на фирма за 8 дни, докато е бил кмет"}
{"url": "https://www.24chasa.bg/novini/article/8065927", "text": "Европейската агенция за безопасност на въздухоплаването препоръчва да не се изпълняват полети над Иран. Това съобщи говорител на Европейската комисия, цитиран от БТА. Той уточни, че предупреждението е свързано с изпълнението на полети на каквато и да било височина. Говорителят добави, че обстановката със сигурността на въздушното пространство се оценява постоянно и посочените мерки се въвеждат до ново нареждане. Следващата оценка се очаква до края на тази седмица. Говорителят добави, че иранският външен министър Мохамад Зариф е изпратил писмо до върховния представител на ЕС по външната политика и сигурността Жозеп Борел, в което обяснява с човешка грешка свалянето на самолета на украинските авиолинии преди дни над Техеран. В отговор ЕС отново е поискал от иранските власти пълно независимо разследване на катастрофата.", "date": "2020.01.13", "title": "ЕС съветва да не се извършват полети над Иран"}
{"url": "https://www.24chasa.bg/novini/article/8064868", "text": "В последно време има много заявки от деловите среди в Бурса за откриване на авиолиния между Бурса и Пловдив, заяви депутатът от управляващата в Турция Партия на справедливостта и развитието (ПСР) Мустафа Есгин. По думите на депутата, който е и член на парламентарната група за приятелство Турция - България в турския парламент, откриването на такава линия е станало наложително предвид на активизирането на връзките между Турция и България, между Бурса и други градове в България, предава БТА. \"Турция и България са страни с възходящи икономики на Балканите. Приятелството,сътрудничеството и партньорството, културната и географската близост са важни предпоставки за активизиране на двустранните отношения. Към момента двустранният търговско-икономически обмен възлиза на около 5 млрд.евро. Успоредно с това нараства и туристическият поток към България. Всичко това предопределя нуждата от улесняване на транспортните връзки с България и на първо място на град Бурса, който е не само крупен търговско-индустриален център, но и е населен компактно с изселници от България\", каза той. Турският депутат посочи още, че се предлагат две възможности на :Търкиш еърлайнз\" за допълнителни полети до България. Едната е авиолиния Пловдив - Скопие - Бурса, която ще активизира туристопотока към Балканите. А другата ще бъде с маршрут Анталия - Бурса - Пловдив. Мустафа Есгин е провел срещи и разговори с деловите среди в Пловдив от Асоциацията на турско-българските бизнесмени, с представители на туристическия бранш, както и с директора на турските авиолинии в София Мехмет Гюркайнак и директора на летище Пловдив Спас Шуманов, информират местни медии.", "date": "2020.01.13", "title": "Бизнесмени от Бурса искат директна авиолиния до Пловдив"}
{"url": "https://www.24chasa.bg/novini/article/8064689", "text": "Плащанията с QR код през смартфон през миналата година станаха още по-популярни в Китай, сочат данните от доклад, публикуван от китайската социална платформа УиЧат (WeChat), предаде  Над 50 милиона отделни предприятия са нейни активни потребители, което е близо 80% от общият им брой в страната. Сделките на дребно през УиЧат са се увеличили с 62% на годишна база, сочат данните от доклада, а получаването на поръчки чрез QR кодове се превърна в мода за ресторантите, като 53% от клиентите им предпочитат да платят чрез социалната платформа. Докладът посочва също, че все повече китайци са склонни да използват УиЧат за закупуването на билети за туристическите обекти, за резервирането на хотел или за да си повикат такси.", "date": "2020.01.13", "title": "„УиЧат пей\" става все по-популярен в Китай"}
{"url": "https://www.24chasa.bg/novini/article/8064975", "text": "Белгийските въоръжени сили са сключили договор за наем на два частни самолета за превоз на високопоставени пътници, без да е направена оценка на опасността от шпионаж. Това съобщават местни медии, като се позовават на сведения от разузнавателни източници. Уточнява се, че наетите самолети \"Фалкон 7Х\" се ползват от ръководствата на НАТО и на институциите на ЕС, от белгийския кралски двор и от белгийското правителство. Допълва се, че договорът предвижда поддръжката на машините да се извършва от техния собственик, предава БТА. Според неназованите представители на разузнаването съществува огромна заплаха от китайски или руски шпионаж в този случай, особено след като поддръжката е оставена без специален надзор. По техните думи например при обичайна поддръжка на машините е възможно външно проникване и поставяне на борда на записващи устройства. Добавя се, че при сключването на договора не е търсено мнението на военното разузнаване. Според отговора на министерството на отбраната предварителна оценка не е била необходима. От министерството допълват, че ще проверят наетите самолети, след като договорът вече е сключен. Полетите на ръководителите на международните институции в Брюксел обичайно се осъществяват със самолети, осигурени от Белгийските въоръжени сили. Армията разполага с няколко собствени машини за специални полети и при необходимост наема допълнителни самолети за изпълнението на тези задачи.", "date": "2020.01.13", "title": "Белгия наела частни самолети без оценка на опасността от шпионаж"}
{"url": "https://www.24chasa.bg/novini/article/8064992", "text": "Снеговалежи, дъждове и наводнения в части от Афганистан и Пакистан причиниха смъртта на 43-ма души, предаде Асошиейтед прес. В Пакистан, където загиналите са 25, най-големите човешки и материални щети са в югозападната провинция Белуджистан. В Афганистан са загинали най-малко 18 души, сред които жени и деца, съобщиха местните власти в провинциите Кандахар, Херат и Хелманд. Много пътища са затворени заради дълбок сняг и опасност от лавини. Температурата в столицата Кабул е минус 15 градуса по Целзий.", "date": "2020.01.13", "title": "Снеговалежи, дъждове и наводнения в Афганистан и Пакистан убиха 43-ма души (Снимки)"}
{"url": "https://www.24chasa.bg/novini/article/8064969", "text": "Иранските сили още не са приключили с отмъщението за убийството на командира на спецчастите \"Ал Кудс\" Касем Солеймани към елитния Корпус на гвардейците на Ислямската революция. Това заяви Али Ширази, представител на иранския духовен водач аятолах Али Хаменей в \"Ал Кудс\", предаде ТАСС. \"Още не сме приключили с отмъщението към враговете за убийството на Солеймани и неговите сподвижници\", цитира днес иранската агенция Фарс изявлението на Ширази, предава БТА. По думите му е възможно ответните мерки да се предприемат не само от Иран, а и от \"фронта на съпротива\", както Техеран нарича всички проирански групировки в региона, които се борят със \"световния империализъм\".", "date": "2020.01.13", "title": "Спецчастите на Солеймани: Още не сме приключили с отмъщението за убийството му"}
{"url": "https://www.24chasa.bg/novini/article/8065050", "text": "Продавачка на пазар в Белград нокаутира полицайка при униформената да й изземе контрабандни стоки, пише електронното издание на сръбския вестник Kurir. На видео се вижда как ядосаната продавачка удря полицейския служител на име Алиса Меметович, след което бяга. По-късно обаче е била заловена и откарана в ареста, а пострадалата – в болница. „Бруталната атака е извършена малко преди обяд. Кадри, публикувани в социалните медии, доказват, че Алис е била пребита на пазара, докато изпълнявала служебния си дълг“, пише изданието, цитирано от . „Полицаят и неговите колеги обикаляха пазара. Продавачката имаше куфар, пълен с неща, които планираше да продаде. Инцидентът беше предшестван от спор между двете, тъй като Алис настояваше да й вземе нелегалните стоки. Продавачката се опита да избяга, но Алис взе куфара и нещата от него изпопадаха“, разказват очевидци. „Двете започнаха да се бутат. В един момент ядосаната жена удари юмрук на Алис в главата. Полицайката падна на земята и продавачката хукна, но полицията скоро я арестува. Алис остана на земята, а шокираните хора, които дойдоха на пазара, се опитаха да й помогнат“, допълват свидетелите.", "date": "2020.01.13", "title": "Продавачка нокаутира полицайка на пазар в Сърбия (Видео)"}
{"url": "https://www.24chasa.bg/novini/article/8065049", "text": "Президентът на Сърбия Александър Вучич говори по телевизия Пинк за \"безправното положение на сърбите в Черна гора\", които съставляват в тази страна 28 процента от населението, предаде ТАСС, цитирана от БТА.  Моята роля е да се грижа за 28 процента сръбско население в Черна гора, заяви Вучич, призовавайки представителите на международната общност да обърнат внимание на това какви права имат 25 процента албанци в Северна Македония, а какви сърбите в Черна гора. По неговите думи е необходим рационален отговор на несъответствието между числеността и обема на правата на сърбите и албанците в тези две страни. През юли 2018 г. главата на Сръбската православна църква патриарх Ириней, който бе на визита в Черна гора, заяви, че положението на сърбите в тази страна е много тежко, сравнявайки го с периода на османската власт /до 1878 г./ и положението на сърбите в Хърватия по време на фашизма. В отговор президентът на Черна гора Мило Джуканович поиска патриарх Ириней да се откаже от своите изявления. Вучич тогава заяви, че иска добри отношения с Черна гора, а също по-добро положение на сърбите в тази страна. В Черна гора, населението на която е 622 хиляди души, според последното преброяване около 180 хиляди се определят като сърби. Председателят на Сръбския национален съвет на Черна гора Момчило Вуксанович заяви за ТАСС, че сърбите в Черна гора са подложени на сериозен натиск. Например заради забраната сърби да работят в държавния апарат те често са принудени да скриват своята националност, а сръбските медии в Черна гора са под постоянен натиск заради своите симпатии към Русия, заяви Вуксанович. Протестни акции на вярващи от Сръбската православна църква се провеждат тези дни в Черна гора, Сърбия и Република Сръбска в Босна и Херцеговина в знак на протест срещу предполагаемия натиск върху Сръбската православна църква в Черна гора. На 27 декември парламентът на Черна гора прие закон за свободата на вероизповеданията и убежденията. Преди това президентът на Черна гора Мило Джуканович обвини Сръбската православна църква в опит да запази религиозен монопол в страната и заяви, че ще се бори за автокефалност на черногорската църква по примера на Украйна. В рамките на създаването на нова църква правителството в Черна гора прокара в парламента закона за свобода на вероизповеданията и статута на религиозните общности, предвиждащ изземване на църковна собственост от Сръбската православна църква, посочва ТАСС. Става дума за над 650 светини, включително за известния в православния свят манастир Острог. Черногорското правителство отрича новият закон да е насочен срещу Сръбската православна църква.", "date": "2020.01.13", "title": "Вучич е загрижен за положението на сърбите в\nЧерна гора"}
{"url": "https://www.24chasa.bg/novini/article/8065097", "text": "Има и втори загинал при  \"Досъдебно производство по член 330, ал. 3 от НК за палеж с двама загинали и нанесени значителни материални щети ръководи Окръжната прокуратура във Варна. На мястото на произшествието, сигнал за което е подаден на тел. 112 около 4,20 часа на разсъмване, е и окръжният прокурор на Варна Красимир Конов. Под ръководството на дежурен прокурор от Окръжната прокуратура се извършва оглед на местопроизшествието – блок 302 в кв. „Владиславово“ във Варна. Разследването е възложено на следовател от Окръжния следствен отдел на Окръжната прокуратура. . Изведени са 18 души от входа, които са били обгазени. След преглед в токсикологията на Военноморската болница във Варна, седем от тях са настанени за лечение. От престъплението напълно са унищожени два апартамента, със значителни материални щети е и трето жилище. Ще бъде възложено обследване на годността за обитаване на жилищния блок след палежа. В един от апартаментите е живеел 66-годишен мъж, който е бил забелязан да изнася багажа си до късно снощи. Причина да се изнесе от апартамента на жената, с която доскоро живеел на семейни начала, е ограничителна заповед отпреди седмица заради домашно насилие. Мъжът е бил военен, след това е работил в полицията, откъдето е бил дисциплинарно уволнен през 1995 г. за корупция. Той е обявен за издирване от ОД на МВР. Досъдебното производство ще изяснява причините и обстоятелствата, при които е извършен палежът. Ще бъде направено предложението то да бъде взето на специален надзор от Апелативната прокуратура във Варна. Действията по разследването продължават.\"", "date": "2020.01.13", "title": "Има и втори загинал при взрива във Варна"}
{"url": "https://www.24chasa.bg/novini/article/8065008", "text": "Трима мъже на възраст 20, 22 и 30 г. от Белозем са задържани, след като източили около 200 л дизелово гориво от влакова композиция, съобщиха от полицията. Престъплението е разкрито по време на специализирана акция в Раковски. Проверени са 130 лица и 78 автомобила. Съставени са 48 акта.  Установени са 9 души с неизрядни лични документи. Глобата за непредставянето им е от 50 до 300 лева. Санкцията за повредени документи е от 30 до 200 лева. Иззето е ловно оръжие на мъж, който го е транспортирал не по надлежния ред. Той е глобен. За различни противозаконни деяния в РУ-Раковски са отведени 6 души. Бързо производство е започнало срещу 61-годишен, който е карал с 1, 68 промила.", "date": "2020.01.13", "title": "Арестуваха трима, източили 200 л дизел от влак в Пловдивско"}
{"url": "https://www.24chasa.bg/novini/article/8065107", "text": "През периода януари - ноември 2019 г. от България общо са изнесени стоки на стойност 53 758.2 млн. лв., което е с 3.7 на сто повече в сравнение със същия период на предходната година, показват предварителни данни на Националния статистически институт. През ноември 2019 г. общият износ на стоки възлиза на 5 050.2 млн. лв. и намалява с 0.5 на сто спрямо същия месец на предходната година. През периода януари - ноември 2019 г. общо в страната са внесени стоки на стойност 56 324.9 млн. лв. (по цени CIF), или с 2.9 на сто по-малко спрямо същия период на 2018 година. През ноември 2019 г. общият внос на стоки намалява с 8.9 на сто спрямо същия месец на предходната година и възлиза на 5 163.6 млн. лева. Общото външнотърговско салдо (износ FOB - внос CIF) е отрицателно през периода януари - ноември 2019 г. и е на стойност 2 566.7 млн. лева. През ноември 2019 г. общото външнотърговско салдо (износ FOB - внос CIF) също е отрицателно и е на стойност 113.4 млн. лева. През периода януари - ноември 2019 г. износът на стоки от България за трети страни нараства с 4.5 на сто в сравнение със същия период на предходната година и е на стойност 17 549.7 млн. лева. През ноември 2019 г. износът на стоки от България за трети страни намалява със 7.5 на сто спрямо същия месец на предходната година и е в размер на 1 522.8 млн. лева. Вносът на стоки в България от трети страни през периода януари - ноември 2019 г. намалява с 12.5 на сто в сравнение със същия период на 2018 г. и е на стойност 18 507.3 млн. лева (по цени CIF). Най-голям е стойностният обем на стоките, внесени от Турция, Руската федерация, Китай и Сърбия. През ноември 2019 г. вносът на стоки в България от трети страни намалява с 29.7 на сто спрямо същия месец на предходната година и е в размер на 1 458.7 млн. лeвa. Външнотърговското салдо (износ FOB - внос CIF) на България с трети страни през периода януари - ноември 2019 г. е отрицателно и е в размер на 957.6 млн. лева. През ноември 2019 г. външнотърговското салдо (износ FOB - внос CIF) с трети страни е положително и е на стойност 64.1 млн. лева. През периода януари-октомври 2019 г. износът на България за ЕС нараства с 3.4 на сто спрямо същия период на 2018 г. и е в размер на 32 681.1 млн. лева, показват предварителни данни на Националния статистически институт. През октомври 2019 г. износът за ЕС нараства с 4.8 на сто спрямо същия месец на предходната година и е на стойност 3632.0 млн. лева. Вносът на България от ЕС през периода януари-октомври 2019 г. се увеличава с 2.6 на сто спрямо същия период на 2018 г. и достига 34 112.7 млн. лева (по цени CIF). Най-голям е стойностният обем на стоките, внесени от Германия, Италия, Румъния, Гърция и Испания. През октомври 2019 г. вносът на България от държавите - членки на ЕС, се увеличава с 6.2 на сто спрямо същия месец на предходната година и е в размер на 3903.0 млн. лева. Външнотърговското салдо (износ FOB - внос CIF) на България с ЕС за периода януари-октомври 2019 г. е отрицателно и е на стойност 1431.6 млн. лева.", "date": "2020.01.13", "title": "Общият износ на България се увеличава с 3.7% през януари - ноември"}
{"url": "https://www.24chasa.bg/novini/article/8065147", "text": "Ще има военна церемония, полагане на венци и цветя и представителен взвод. Слово ще произнесе военният историк доц. д-р Петър Ненков, а водещ е актьорът Петър Тосков. На поклонението ще присъстват кметът Здравко Димитро, областният управител Дани Каназирева, народни представители, началникът на пловдивския гарнизон ген. Явор Матеев и общественици. Битката за Пловдив е сред последните големи сражения в Руско-турската война 1877 – 1878. На 14 януари дивизиите от отряда на ген. Гурко настъпват към Пловдив от север и запад. Срещу тях е последната боеспособна турска армия на Сюлейман паша. На 15 януари ген. Дандевил заема северната част на Пловдив – кв. „Каршияка”, но е спрян от горящият мост на Марица и турските батареи по тепетата. Заедно с руските войски са и българите разузнавачи Георги Цариградски, Петър Гатев и още десетки безименни герои. От щаба на руските войски, разположен на запад от Пловдив, наблюдават огромни пламъци и десетки огнени петна по тепетата. Чуват се глухи гърмежи, последвани от острия звън на камбаните по християнските църкви. Започва опожаряването на града. В тези часове чуждите консули правят опити да спасят един от най-красивите градове на Ориента. Тяхната намесата пред османските власти завършва с думите на турския валия на Пловдив: „По-добре да напуснете града, който вече е във властта на черкези и башибозуци”. Тогава френският вицеконсул Боасе осигурява оръжие за християните, които се организират в отряди за защита. Съдбата отрежда мисията на освободител на Пловдив на капитан Александър Бураго, който с 63-ма драгуни навлиза в града от запад, използва изненадата и заема централната част. Заедно с въоръжените отряди от българи, кап. Бураго превзема железопътната станция и започва прочистването на кварталите от черкезите. В ранните часове на 16 януари 1878 г. ген. Гурко получава донесение, че Пловдив е освободен и по обяд е посрещнат от българското население на ул. „Съборна” под тържествения звън на камбаните по Трихълмието. Турските войски бягат от Пловдив, но в своята злоба на победени извеждат от затвора „Ташкапия” 123 българи – участници в освободителното движение, за да ги избият в местността „Остромила”. Сред тях е големият родолюбец Душо Хаджидеков. На 16 януари 1878 започва свободният летопис на Пловдив – най-големия български град, стопанско и духовно средище на българските земи. Българите в Пловдив показват своята политическа зрялост и поемат управлението на града.", "date": "2020.01.13", "title": "Пловдив подобаващо отбелязва избавлението си от турците"}
{"url": "https://www.24chasa.bg/novini/article/8065177", "text": "Площадката на цеха за боеприпаси във военния завод \"Дунарит\", в който през септември избухна пожар, вече се разчиства. Предстои проектиране и изграждане на ново модерно производствено хале, предаде  То ще бъде по-просторно и удобно за работещите, но изцяло съобразено с вида специална продукция, който ще се сглобява в него. Очаква се възстановеният производствен цех да заработи през лятото, а не през пролетта, както беше планирано. Стойността на инвестицията е около 1,5 млн. лева. В същото време разследването на пожара продължава в Районната прокуратура в Русе. \"Приключиха огледите на място и ни беше разрешено да се заемем с възстановяването на цеха. Има едно неудобство, че застрахователите искат да е приключено следствието, за да платят. Става въпрос за петцифрена сума\", казва Петър Петров, който е изпълнителен директор на на завод \"Дунарит\" в Русе. Независимо от инцидента, финансовите резултати през миналата година на предприятието са добри. Около 80 млн. лева са приходите от продажби - от тях около 9 млн. лева е печалбата. В момента в завода работят 900 души.", "date": "2020.01.13", "title": "В \"Дунарит\" вдигат нов цех на мястото на опожарения до края на лятото"}
{"url": "https://www.24chasa.bg/novini/article/8064936", "text": "Изключително брутално зверство - профилът на заподозрения е на социопат, необразован, неучил, под 18 г. , неработещ. Това каза главният прокурор Иван Гешев за Аксел Олеков, задържан за зверското убийство на 18-годишната Андреа Руменова в Галиче. Трябва да има взаимодействие между прокуратурата и МВР, каквото го има на централно ниво, каза още той. Там където няма - ще направим всичко възможно да има професионално взаимодействие, допълни главният прокурор.  Главният секретар на МВР Ивайло Иванов от своя страна добави, че според доказателствата лицето е действало само. 12 години затвор грозят задържания, обясни окръжният прокурор на Враца Десислав Начков на брифинга \"За всяко от деянията си лицата имат присъди, които се определят от съответния съд\", каза още той. По думите му трябва да има обратна връзка - хората трябва да се обръщат към правоохранителните органи. \"Понеже ме обвиняват, че не спазвам разделението - аз вярвам, че трябва да се изграждат партньорства. Няма как да се случи по начина, по който иска българското общество, без институциите да си говорят\", каза още главният прокурор.  В с. Галиче бе тази сутрин и министърът на вътрешните работи Младен Маринов. Главният прокурор е разговарял с кмета на Бяла Слатина Иво Цветков, с кмета на с. Галиче Страхил Стоянов, както и с жители на населеното място. ", "date": "2020.01.13", "title": "Гешев за убийството в с. Галиче: Изключително брутално зверство"}
{"url": "https://www.24chasa.bg/novini/article/8065217", "text": "Бившият боливийски президент Ево Моралес, който живее в изгнание в Аржентина, заяви в запис, излъчен вчера от боливийско радио, че ако се върне в Боливия, ще сформира \"въоръжени милиции като тези във Венецуела\", предаде Франс прес. В записа Моралес, който подаде оставка на 10 ноември, отново заявява, че е жертва на държавен преврат. По думите му \"груба грешка\" на неговото правителство е била липсата на план Б срещу дясната опозиция. \"Ние бяхме прекалено доверчиви. Занапред, ако се върна в Боливия, ще трябва да организираме народни въоръжени милиции, както направиха във Венецуела\", казва Моралес, цитиран от БТА. Откакто е в изгнание, най-напред в Мексико, а после в Аржентина, бившият президент декларира желание да се върне на боливийска територия, където предстои кампания за президентските избори, насрочени от временната власт за 3 май. Но той рискува да бъде задържан, тъй като боливийската прокуратура издаде заповед за ареста му \"за тероризъм\". Вчерашните му изявления утежняват случая му, отбелязва АФП. В интервю за Ройтерс Моралес потвърди, че гласът на записа е негов и защити призива си. Той каза, че народът има право да се защитава, ако новото правителство го атакува, и уточни, че не е имал предвид въоръжени с огнестрелно оръжие, а граждански групи за самозащита, каквито по думите му отдавна съществували:\"В Боливия, щом въоръжените сили стрелят и убиват хора, хората имат право да организират сили за защита на сигурността си. Те не са нещо ново, в различно време са били наричани различно\".", "date": "2020.01.13", "title": "Ево Моралес формира въоръжени милиции, ако се върне в Боливия"}
{"url": "https://www.24chasa.bg/novini/article/8064707", "text": "Пекин ще се стреми към създаването на висококачествени, прецизни и усъвършенствани индустрии, ще положи повече усилия за изграждането на модерна икономическа система, заяви вчера кметът на китайската столица Чън Дзинин. Ще бъде приложен план за действие за развитието на 5G технологиите и изграждането на 5G телекомуникационната мрежа, посочи още той в работен доклад, съобщава  Миналата година Пекин откри 503-километров път за интелигентно свързани превозни средства. Тази година ще бъдат изградени демонстрационни зони за тестването на базирани на 5G технологиите автономни автомобили за дълги разстояния. Градът ще даде приоритет на производството на интегрални схеми и ще се съсредоточи върху усъвършенстването на дизайна и производството на специализирани чипове. Чън Дзинин отбеляза също, че Пекин ще изгради базирана на изкуствения интелект иновационна платформа и ще представи повече технологични приложения за здравеопазването и правителствените услуги.", "date": "2020.01.13", "title": "Пекин ще работи за развитието на 5G и изкуствения интелект"}
{"url": "https://www.24chasa.bg/novini/article/8065249", "text": "Сигнал до прокуратурата заради разкритията на шефа на НЗОК д-р Дечо Дечев, че здравната каса се източва, ще изпрати БСП. Преди ден  \"Радваме се, че най-накрая и някой извън опозицията се осмели да повдигне завесата\", обяви зам.-шефът на ПГ на БСП Драгомир Стойнев. Според него ставало въпрос за \"организирана, координирана и с административна санкция кражба от здравните вноски на гражданите\". Затова червените искали прокуратурата да направи проверка в Министерството на здравеопазването на изнесените от Дечев данни.", "date": "2020.01.13", "title": "БСП сезира прокуратурата за разкритията на д-р Дечев за източване на здравната каса"}
{"url": "https://www.24chasa.bg/novini/article/8061619", "text": "Двама убийци изстреляха над 15 куршума по Боби Цанков - радиоводещ и автор на скандален роман. От тях смъртоносни са 4 куршума в главата и гръдния кош, съобщава на 6 януари 2010 г. в. “24 часа”. При стрелбата във входа на жилищна кооперация на столичния бул. “Стамболийски” 30 са ранени познат на Цанков и шофьор от кантората на адвокат Лъчезар Таков, където радиоводещият искал да отиде. Двамата простреляни са откарани във ВМА и са оперирани. 48-годишният тогава Любо Куция е улучен в тазобедрената става. Другият мъж, на 24 г., е прострелян на 2 места, но оцелява. Покушението се сравнява с убийството през април 2008 г. на Георги Стоев, който също пишеше книги за мафията. Убийците на Боби Цанков - млади мъже с дебели якета с качулки, изчезват в пресечка на столичния бул. “Стамболийски”. Камерите ги улавят, но кадрите не стигат да бъдат разпознати. Престъплението става на метри от СДВР. На булеварда е оживено. Боби Цанков пристига с черен джип “Шевролет”, ползван по-рано от Златко Баретата, и паркира на ъгъла с ул. “Цар Самуил”. Радиоводещият има уговорка за консултация в 12 ч с адвокат, но се обажда, че ще закъснее. След като слиза от джипа, отива да си купи нещо. Говори и по телефона. После тръгва към кантората, която е на 3-ия етаж в сграда с безистен. Към 12,20 ч звъни на домофона и от офиса му отварят, но преди да се качи, попада под обстрел от 9-милиметрово оръжие. Убит е на място и остава да лежи в кръв повече от 5 ч, докато криминалистите правят оглед в търсене на следи от стрелците. В отговор на убийството полицията започва обиски и претърсвания на 5 места. Същия ден са задържани 3 знакови фигури. Стефан Бонев - Сако е пуснат още вечерта без обвинения. Повод за неговата “визита” в районното е твърдение, че бил заплашвал Цанков през ноември заради приказки за Мето Илиянския. Николай Кокинов, тогава градски прокурор на София, а сега адвокат, съобщава, че се работи по 3 версии за убийството. То е подготвяно 2-3 месеца. Проучвани са навиците и маршрутите на жертвата. Цанков живеел с дознателка от МВР. Тя е бременна в 5-ия месец, когато ѝ съобщават за убийството. Работи в 6-о районно, по-късно се мести в друго. Двамата с Боби се женят около 2 месеца преди покушението, сватбата им е в парк-хотел “Москва”. Според полицаи Боби бил заплашван, но криел от близките си. Според други не вземал предупрежденията на сериозно. В последните 2-3 седмици от живота си не се оплаквал от нищо, шегувал се както обикновено. Цанков е само на 30 г., но преживява два бомбени атентата - през 2003-а и 2004 г. Твърдеше се, че те са били за сплашване и че единият не бил за него, а за Антон Милтенов - Клюна, с когото се познавали. На 15 ноември 2003 г. бомба избухва на перваза на прозореца на жилището на родителите му на ул. “Цар Асен”, Цанков не е засегнат. На 2 юни 2004 г. той оцелява при втори взрив пред дома му. Тогава стана известно, че е бил охраняван от гардове на НСО - пазели го един действащ и един бивш гард. 13 момчета от НСО били засичани в контакти с него. Цанков дори се хвалел, че е ползвал служебната кола на бившия главен прокурор Никола Филчев. Много хора не разбирали кога се шегува и кога казва истината. Красимир Маринов - Големия Маргин е задържан във фитнеса на комплекс “Царско село” на 5 януари. Проверени са и негови сподвижници. Въоръжени полицаи са пратени да търсят Малкия Маргин в Пловдив. Прогнозите, че ще ги обвинят за съпричастност към убийството, не се потвърждават. Големия Маргин казва, че не познава Цанков, но се забавлява със статиите му. Маргина е уличен само за наркомрежа, но после делото е прекратено. “Имаме ясна представа, макар и според първоначалните данни, какъв е мотивът за убийството”, заявява тогавашният главен прокурор Борис Велчев. До днес мотивът не е ясен, не са заловени нито стрелците, нито поръчителите на убийството. “В България няма мафия! В България има хора, които изскачат отнякъде, набират една скорост, след това някой ги гръмва и те приключват! Когато има мафия, има ред! През годините аз се запознах с тези хора по много неведоми пътища”, казва веднъж Боби Цанков. Приживе открито говори, че бил близък с убитите Иво Карамански, Антон Милтенов - Клюна и Косьо Самоковеца. Покрай Клюна се запознал с Димитър Вучев - Демби. Те не се притеснявали да говорят пред него, а той стоял, слушал и гледал. Според една от версиите убийството му е предизвикано от спекулации за неговите връзки и изказвания за делата на мутрите. Според друга е станал мишена на информатор на службите, който се страхувал да не бъде осветен. Третата е, че Боби Цанков бил готов да свидетелства или да помогне тайно на разследване за престъпление и убийците трябвало да му “запушат устата”. Боби Цанков имал уговорка да отиде в прокуратурата в деня на убийството между 13 и 13,30 ч. Адвокатската кантора е на няколко минути път от Съдебната палата, но Цанков не стига до кабинета на градските прокурори. По-късно свидетел, на когото е обещана защита, сочи “голям играч от подземния свят” като поръчител на убийството. Разследването обаче се проваля, тъй като в решителния момент той се отмята. Борис Цанков е роден през 1979 г., завършил е СМУ “Любомир Пипков”. От добро семейство е - майка му е музикален редактор, бащата работи в оркестъра на БНР. Името на Боби Цанков нашумява 6 г. и половина преди убийството му. На 24 юни 2003 г. той е отведен в полицията, след като бизнесдамата Валя Червенкова подава сигнал, че е измамена с 50 хил. лв. срещу обещание за реклама. Стига се до дело. Районният съд оправдава Цанков, но през май 2007 г. градският го осъжда условно. Срещу Цанков е имало и други дела по сигнали за измами, които са прекратени след смъртта му. След убийството на Боби Цанков на 2-ма прокурори на ръководни постове в София е назначена охрана. Те са водели разговори не само с радиоводещия преди покушението, но и със свидетел, който обещавал разкрития за смъртта му. Убийството на Цанков става в разгара на 2 операции на МВР - едната срещу бандата за отвличания на Наглите. Един от прокурорите е бил под охрана 3 г. Той вече не е магистрат.", "date": "2020.01.13", "title": "Машина на времето: 5.1.2010 г. Боби Цанков застрелян с 4 куршума"}
{"url": "https://www.24chasa.bg/novini/article/8064250", "text": ", предаде ДПА, цитирана от БТА.  Около 45 000 души вече бяха евакуирани заради гъстия дим и \"дъжда\" от камъни в околните градове. Изригналият вулкан Таал се намира на 66 километра южно от Манила. През нощта са били регистрирани най-малко 75 вулканични земетресения. Огромен облак от бяла и сива пепел се издига на височина от 15 километра. Властите предупреждават, че все още е възможно \"опасно експлозивно изригване\" през следващите часове или дни. Това може да наложи да бъдат евакуирани най-малко 200 000 местни жители. Международното летище на филипинската столица бе затворено заради пепелта. Над 100 вътрешни и международни полети бяха анулирани, предаде ДПА. Днес полетите бяха възобновени частично, съобщи управата на летището, цитирана от Ройтерс. Таал е вторият най-активен вулкан във Филипините. Той е изригвал 33 пъти от 1572 г., по данни на Филипинския институт за вулканология и сеизмология. Последното голямо изригване на Таал е било през октомври 1977 г., а най-смъртоносното - през 1911 г., когато загиват над 1300 души.", "date": "2020.01.13", "title": "Евакуираха около 45 000 заради вулкана във Филипините"}
{"url": "https://www.24chasa.bg/novini/article/8064264", "text": "Канадският премиер Джъстин Трюдо обеща да търси справедливост за жертвите и отговорност от виновните за свалянето на украински пътнически самолет в Иран, при което загинаха всички 176 души на борда, сред които десетки граждани на Канада, предадоха Ройтерс и Франс прес, цитирани от БТА.  \"Няма да спрем, докато бъде въздадена справедливост\", обяви Трюдо пред 1700 човека на бдение в баскетболна зала към университета в Едмънтън - град, в който са живеели 13 от 57-те загинали при падането на самолета канадци. Видимо развълнуван, канадският премиер се обърна към семействата на жертвите, че не са сами. \"Цялата страна е с вас, тази вечер, утре и през годините занапред\", подчерта той. След като първоначално отричаше, Иран призна, че е свалил по погрешка украинския самолет в сряда рано сутринта - броени часове след като нанесе ракетни удари по военни бази в Ирак с американски войници. Повечето от загиналите канадци са били от ирански произход. Трюдо поиска Канада да участва в разследването на свалянето на самолета. \"Ще продължим да работим с нашите партньори, за да осигурим прозрачно и пълно разследване\", обеща канадският премиер. \"Няма да спрем, докато не получим отговори\" на нашите въпроси, даде да се разбере Трюдо. Роднини и приятели на жертви плакаха и се прегръщаха преди началото на бдението. \"Все още съм в шок, все още не мога да повярвам\", каза Вахид Резания, приятел на загиналия професор по инженерни науки Педрам Мусави. \"Продължавам да мисля, че той ще се върне. Това не се е случило. Много е трудно да го приема.\" Премиерът на канадската провинция Алберта, чиято столица е Едмънтън, Джейсън Кени, изрази съжаление за тази \"епична демонстрация на човешката глупост\". Консерваторът Кени, който е отявлен политически противник на либерала Трюдо, изрази увереност, че канадският министър-председател ще даде всичко от себе си, за да установи какво се е случило. По-рано вчера около 2000 човека се събраха в университетска аудитория в Торонто, за да отдадат почит на жертвите. \"Нищо никога няма да замени тези преждевременно прекъснати блестящи животи. Винаги ще носим тези белези\", каза, ридаейки, канадският вицепремиер Кристия Фрийланд. Шестима студенти от Университета на Торонто са сред жертвите. \"Няма справедливост в този свят. Вече не вярвам в нищо. Ще имаме завинаги в сърцата празнина, която няма да може да бъде запълнена с нищо\", заяви Масуд Никнам, оплаквайки своя брат Фархад - зъболекар, женен баща на две деца. Мемориалните служби вчера бяха предшествани от няколко дни на скръб в Канада, през които в много градове имаше бдения със свещи. Иран междувременно е издал визи на осем канадски служители, които да се включат в разследването на свалянето на самолета. Очаква се повечето от хората от екипа да пристигнат в Техеран още днес, съобщи канадският министър на външните работи Франсоа-Филип Шампан, цитиран от Ройтерс.", "date": "2020.01.13", "title": "Трюдо ще търси справедливост заради загиналите от украинския самолет"}
{"url": "https://www.24chasa.bg/novini/article/8064284", "text": "Жителите на Бостън свалиха дебелите якета и ръкавици заради необичайно топлото време, предаде Асошиейтед прес, цитирана от БТА.  Вчера термометрите в североизточния американски град показаха над 22 градуса по Целзий (72 градуса по Фаренхайт). Това не само подобри чувствително рекорда за тази дата от 61 градуса по Фаренхайт (над 16 градуса по Целзий), но и едва за четвърти път, откакто се правят измервания от 1872 г., температурата в Бостън надхвърли 70 градуса по Фаренхайт (над 21 градуса по Целзий) през януари. Топлото време зарадва и други части от Нова Англия. В щата Кънектикът бяха измерени 62 градуса по Фаренхайт (близо 17 градуса по Целзий). Малко по на юг, в Сентръл парк в Ню Йорк термометрите показаха рекордните 68 градуса по Фаренхайт (20 градуса по Целзий). Необичайно топлото за сезона време зарадва любителите на голфа, пред които се откри възможност да се отдадат на любимия си спорт през период от годината, когато много игрища обикновено са покрити със сняг. На обратния полюс бе настроението сред почитателите на кънките, тъй като много открити пързалки бяха затворени. Очаква се обаче температурите в района бързо да се понижат до по-обичайни за януари равнища, като през голяма част от тази седмица са прогнозирани между малко под нулата и 10 градуса по Целзий.", "date": "2020.01.13", "title": "Необичайно топло време в североизточната\nчаст на САЩ"}
{"url": "https://www.24chasa.bg/novini/article/8064297", "text": "Рейтингът на австралийския премиер Скот Морисън падна рязко на фона на безпрецедентните горски пожари в страната, предаде Ройтерс, цитирана от БТА.  Морисън е обвиняван, че е реагирал твърде бавно на кризата и дори замина на семейна ваканция на Хавайските острови. В телевизионно интервю вчера той призна, че е допуснал някои грешки. Според проучване на общественото мнение, проведено от института Нюзпол за в. \"Острейлиън\", рейтингът на Морисън се е понижил от 45 на 37 процента - най-ниското му равнище, откакто той стана лидер на Австралийската либерална партия през август 2018 г. Одобрението за лидера на основната опозиционна сила, лейбъристите, Антъни Албанезе е нараснало с 6 процента от 40 на 46 процента. При това Австралийската лейбъристка партия вече е на първо място по подкрепа с 51 процента срещу 49 процента за управляващата Либерално-национална коалиция. В началото на миналия месец коалицията водеше с 52 срещу 48 процента. Анкетата е била проведена, след като Морисън обяви отпускането на 2 милиарда австралийски долара (1,4 милиарда долара) за възстановяване и мобилизира 3000 резервисти от армията да помогнат на пожарникарите. Горските пожари в Австралия, които бушуват от месеци, причиниха смъртта на 28 души и унищожиха 2000 къщи. Пламъците изпепелиха 11,2 хектара площ - близо половината от територията на Обединеното кралство, отбелязва Ройтерс. В продължение на седмици пожарите бяха подпомагани от горещото и сухо време с вятър. Температурите редовно надхвърлиха 40 градуса по Целзий. Метеорологичните условия обаче станаха по-благоприятни през уикенда, като през следващите няколко дни прогнозите са за валежи в Нов Южен Уелс - най-тежко пострадалия австралийски щат.", "date": "2020.01.13", "title": "Рейтингът на австралийския премиер падна рязко заради пожарите"}
{"url": "https://www.24chasa.bg/novini/article/8064311", "text": "Американският президент Доналд Тръмп заяви, че изобщо не го е грижа дали Иран ще се съгласи да преговаря със Съединените щати, предаде Ройтерс, цитирана от БТА.  Вчера съветникът на Тръмп по въпросите на националната сигурност Робърт О'Брайън предположи по телевизия Фокс нюз, че Техеран \"няма да има друг избор, освен да дойде на масата\". \"Кампанията на максимален натиск\", упражняван от администрацията на Тръмп, работи, аргументира се О'Брайън и отбеляза, че \"Иран е задушаван\". В пост в Туитър късно снощи президентът на САЩ спомена интервюто на своя съветник за националната сигурност и написа: \"В действителност не може да ме е грижа по-малко дали (иранците) ще преговарят. Това зависи изцяло от тях, но никакви ядрени оръжия и \"не убивайте вашите протестиращи.\" \"НЕ УБИВАЙТЕ ВАШИТЕ ПРОТЕСТИРАЩИ\", вече призова по-рано вчера в Туитър Тръмп, след като в събота иранската полиция разпръсна в Техеран митинги на студенти, събрали се да почетат паметта на 176-те човека, загинали при свалянето по погрешка на украински пътнически самолет от иранската противовъздушна отбрана.", "date": "2020.01.13", "title": "Тръмп не го е грижа дали Иран ще се съгласи\nда преговаря със САЩ"}
{"url": "https://www.24chasa.bg/novini/article/8064332", "text": "Частен имот в Русе е превърнат в сметище. Клошар събира боклуци в двора на дома си и отправя заплахи към съседите си, които му правят забележка, предава Нова тв. Огнян Иванов, най-близкия му съсед, казва, че преди няколко години имало пожар в двора. Обяснява, че човекът събира неща от контейнерите и незнайно защо ги оставя в двора си. Неговият най-голям страх е, че отпадъците могат да се запалят отново. Димитър Недев, зам. кмет на Русе, казва, че са направени 2 проверки по този проблем и има наказателно постановление на стойност 1000 лв. и лицето плаща глобата разсрочено. Общината е почистила боклуците, които са били извън двора – на улицата, но не могат да влязат в частния имот.", "date": "2020.01.13", "title": "Частен имот в Русе е превърнат в сметище, съседите се опасяват от пожар"}
{"url": "https://www.24chasa.bg/novini/article/8064334", "text": "Увеличава се броят на заболелите от грип. Това отчитат здравните власти през последните дни. Очакват се повече болни през следващите две седмици, а епидемия - в началото на следващия месец. \"Далеч сме още от грипна епидемия. Далеч сме още от вълната от пациенти с подобни оплаквания, която предполагаме, че ще ни залее в края на януари - началото на февруари\", каза пред БНТ д-р Гергана Николова, общопрактикуващ лекар в Пета градска болница. Сезонът е по-топъл, така че се очаква да се изтегли пикът на грипа тази година, каза тя. Изолирани са два щама. Единият е свински грип, който създава по-лесно епидемии. Ако той се развие, ще има по-тежка грипна вълна. Ваксините са пристигнали късно в кабинетите на специалистите, добави д-р Николова, което е причина да не се възползват всички, които са имали право на това. Симптомите на грипа са висока температура, която може да достигне до 40 градуса, болка по мускулите, по ставите, болки в гърлото, суха кашлица, обилни секрети от носа. Понякога те се появяват за половин час. Прехвърлянето на вируса не е само по въздушно-капков път, а и например чрез здрависване, поясни тя. \"В грипната епидемия не се употребяват антибиотици, защото антибиотикът не може да убие вируса\", коментира д-р Николова. Специалистът препоръчва често да се мият ръцете с топла вода и сапун, проветряване на помещенията, в които се намираме, да се храним повече с плодове и зеленчуци, да намалим употребата на алкохол и цигари.", "date": "2020.01.13", "title": "Пикът на грипната вълна ще е по-късно през тази година"}
{"url": "https://www.24chasa.bg/novini/article/8064350", "text": "В 6.30 часа днес, на територията на с. Галиче, област Враца е започнала специализирана полицейска операция за противодействие на битовата престъпност, за проверка на лица с криминални прояви и срещу нарушения на обществения ред, съобщиха от МВР. На място има засилено полицейско присъствие.                                                                                                                                                                                                                                                                                                                                ", "date": "2020.01.13", "title": "Масирана полицейска акция в с. Галиче"}
{"url": "https://www.24chasa.bg/novini/article/8064366", "text": "Иран отвърна в Туитър на предупрежденията, отправени в същата социална мрежа от президента на САЩ Доналд Тръмп, предаде ДПА. \"НЕ УБИВАЙТЕ ВАШИТЕ ПРОТЕСТИРАЩИ\", написа днес Тръмп, след като вчера иранската полиция разпръсна в Техеран митинги на студенти, събрали се да почетат паметта на 176-те човека, загинали при свалянето по погрешка на украински пътнически самолет от иранската противовъздушна отбрана, предава БТА. \"Хиляди хора вече бяха убити или хвърлени в затвора от вас, целият свят ви гледа. И което е по-важно, САЩ ви гледат\", предупреди той, визирайки протестите през ноември в Иран, избухнали след увеличаването на цената на бензина и в които според неправителствената организация \"Амнести интернешънъл\" са били убити над 300 души. Тръмп постна своя туит на английски и на фарси. В отговор говорителят на иранското министерство на външните работи Абас Мусави написа в Туитър, че Тръмп \"не е упълномощен да обижда древния персийски език\". \"Между другото, дали наистина сте на страната на милионите иранци, чийто герой (генерал Касем Солеймани) току-що убихте (при американски въздушен удар в Ирак), или сте срещу тях?!\", добави Мусави. Иранският президент Хасан Рохани каза, че ракетните удари, които страната му нанесе по бази с американски войници в Ирак, са били в отговор на действията на Съединените щати, предаде ТАСС. \"Никога не сме се стремели към разпалване на война в региона и затова проведохме операция против американските бази само в отговор на престъпната дейност на САЩ\", заяви Рохани на среща с пакистанския министър на външните работи Шах Махмуд Куреши. Той даде да се разбере, че Иран \"е напълно готов да защитава своите интереси\". \"Сега всички трябва да осъзнаят, че диалогът и тясното сътрудничество между мюсюлманските народи и държави в региона ще донесат полза на всички\", подчерта иранският президент.", "date": "2020.01.13", "title": "Иран към Тръмп: Дали наистина сте на страната на иранците, чийто герой убихте"}
{"url": "https://www.24chasa.bg/novini/article/8064362", "text": "Жители на Перник настояват за обезщетения от \"ВиК\" заради водния режим. Причината е, че режимът не се спазва, а водата, която тече от чешмите не е годна за пиене и се налага да купуват или пълнят туби от други места. В същото време месечните сметки не намаляват, предаде    \"Ето сега в момента все още няма вода. Ние сме тук на 8 етаж и водата ще дойде чак към 19 часа\", казва Емилия Стефанова. По график вода трябва да има от 15 часа. Тази вечер тя така и не е дошла в дома на семейство Стефанови. На ден за битови нужди Емилия и мъжът ѝ използват минимум 20 литра. В дома на Добринка Костова на първия етаж няма проблем с налягането. Месечната сметка на жената показва, че харчи вода колкото в периода преди режима. Голямо количество от нея обаче е изтекло напразно, в чакане да дойде по-чиста вода. \"Водата се е утаила. Елате да видите калта как стои. Всичко се трупа на нашите сметки и водата е негодна за пиене. И докато дойде топлата вода, трябва да източим най-малко 50 литра, за да дойде топлата вода. \"Топлофикация\" са изключили някакви нагреватели, за да не изгаря тази апаратура на \"Топлофикация\". Плащаме повече на \"Топлофикация\"\", казва Добринка Костова.  В квартал \"Проучване\" заради открита \"ешерихия коли\" се наложи подмяна на тръби в края на миналата година. Бактерия вече няма, но и тук забелязват, че водата, която тече, има цвят.", "date": "2020.01.13", "title": "Жители на Перник настояват за обезщетения от \"ВиК\""}
{"url": "https://www.24chasa.bg/novini/article/8064386", "text": "Вулканът във Филипините, който в неделя предизвика евакуация, започна да изхвърля и лава. Това засили притесненията, че може да следва мощно изригване, като властите дори предупреждават за опасност от цунами, предаде Вулканът Таал е на около 70 километра от многомилионната столица Манила. Пепелта предизвиква редица проблеми. Международното летище беше затворено. По пътищата видимостта падна значително. Всички училища останах затворени. Въпреки предупрежденията, към вулкана се стекоха и много любопитни туристи, предимно от чужбина. ", "date": "2020.01.13", "title": "Вулканът във Филипините започна да изхвърля лава (Видео+снимки)"}
{"url": "https://www.24chasa.bg/novini/article/8064466", "text": "Бившият папа Бенедикт XVI се намеси в работата на католическата църква. Германецът публикува книга в навечерието на важна промяна, подготвяна от Ватикана, предаде    Бенедикт призовава църквата да не променя правилата за безбрачие на свещениците. Много анализатори смятат, че Папа Франциск изглежда готов да обяви промяна. А именно- църквата да позволи на женени мъже да стават католически свещеници. Идеята е това да важи за отдалечени райони, където няма други кандидати. Преди 7 години, когато Бенедикт доброволно се отказа от поста, заяви, че ще изчезне от публичния живот.", "date": "2020.01.13", "title": "Папа Бенедикт XVI написа книга"}
{"url": "https://www.24chasa.bg/novini/article/8064482", "text": "Военна конфронтация с Иран би застрашила мира и стабилността в света, предупреди японският премиер Шиндзо Абе по време на визита в Саудитска Арабия, целяща успокояване на напрежението в региона след убийството на ирански генерал при американски ракетен удар в Ирак, предаде Франс прес. Абе, който пристигна в събота в Рияд, разговаря със саудитския престолонаследник принц Мохамед бин Салман в северозападната провинция Ал Ула, предава БТА. \"Всякаква военна конфронтация в региона, включваща страна като Иран, ще има отражение не само върху мира и стабилността в региона, но и върху мира и стабилността в целия свят\", заяви Абе, според говорителя на японското външно министерство Масато Охтака. Японският премиер призова за предприемане на дипломатически усилия за успокояване на напрежението в региона. Абе и принц Салман се споразумяха да работят в тясно сътрудничество за сигурността на корабоплаването в региона и обсъдиха решението на Токио да изпрати в Близкия изток ескадрен миноносец и два патрулни самолета. След Саудитска Арабия Абе ще продължи обиколката си в района на Персийския залив с посещения в Обединените арабски емирства и Оман.", "date": "2020.01.13", "title": "Шиндзо Абе: Военна конфронтация с Иран би засегнала целия свят"}
{"url": "https://www.24chasa.bg/novini/article/8064363", "text": "Рано сутринта в Галиче започна спешна акция на жандармерията, заради убийството на Андреа, предава Нова тв. Днес е първият учебен ден след трагедията. Заради това в училището ще има психолози, които ще говорят с децата основно от 11-и и 12-и клас. Учителите описват Андреа като старателна в училище. Преподавателката й по английски език казва, че не е била отличничка, но винаги се е била прилежна и се е опитвала да учи. Майката на Андреа иска доживотна присъда за Аксел Олеков, който направи самопризнания за престъплението. \"Как можахте детето да ми вземете?\", крещеше майката на дядото на Аксел. \"Не сме ние виновни, казвам ти го като на сестра. Аз не съм я убил\", отвърна дядото и заяви, че не е знаел, че внукът му може да извърши такова престъпление. \"Това момче е било антисоциален тип, той е бил известен с проявите и действията си. Живее сам. Откъде е имал средства? Очевидно е извършвал престъпления през целия си съзнателен живот\", казва Ботьо Ботев. Според него, след като Олеков е обществено известен, би трябвало да бъде наблюдаван от службите на реда. Тодор Тодоров уточнява, че Аксел е имал и предишни криминални прояви - пребил човек почти до смърт. \"Смятам, че убиецът категорично не може да се поправи. Трябва да имаш ресурс за това - интелектуален и емоционален. Този човек го няма\", казва Тодоров. Според него Олеков е много примитивен и смята за най-важно да задоволи нагона си. \"Сигурен съм, че дядо му съжалява, но неговата функция е била да се убеди, че не е гладен\", обяснява Тодоров, но по този начин Аксел не е имал пример за поведение. Според него именно в липсата на семейство се корени проблема за антисоциалното поведение на 17-годишното момче.", "date": "2020.01.13", "title": "Близките на Андреа от Галиче искат доживотен затвор за убиеца"}
{"url": "https://www.24chasa.bg/novini/article/8064481", "text": "Бившият полицай Веселин Димитров, който обитавал взривения апартамент във Варна, се издирва в момента. Това потвърди окръжният прокурор на морската столица Красимир Конов. Открито е тялото на 53-годишната жена, която живеела в съседния апартамент, за съжаление тя е починала. Адският взрив в бл. 302 във \"Владиславо\" разтърси квартала в 4.20 сутринта. По непотвърдена информация бившият полицай е взривил апартамента, който е собственост на жената, с която живеел на семейни начала. Двойката имала сериозни проблеми. Според съседи жената се изнесла от жилището преди повече от месец, а от десетина дни 66-годишният мъж си изнасял багажа, но се заканвал на жената. Със сигурност взривът не е предизвикан от бойлер или газова бутилка. Има няколко обгазени души, сред които и деца. 18 души са изведени, 7 души са настанени в болницата, 3 жени и 4 деца. Това съобщиха още от прокуратурата. ", "date": "2020.01.13", "title": "Жена е загинала при взрива във Варна, издирват бивш полицай (Обновена)"}
{"url": "https://www.24chasa.bg/novini/article/8064537", "text": "В събота каналите на Венеция бяха почти напълно пресъхнали поради ниски приливи и отливи. Градът изглежда различно от преди два месеца, когато сериозно наводнение нанесе големи щети на района, разказват местните жители. Приливът във Венеция достигна най-високата си стойност от над 50 години при 187 см, оставяйки 70% от града под солена вода. За да предотврати по-нататъшни щети, градът работи бързо, за да защити скъпоценните си произведения на изкуството от унищожаване. Североизточният италиански град е изграден на 118 малки острова и свързан от канали, които преминават през цялата територия, както и 400 моста, което превръща района в любимо туристическо място. Постоянното му население е малко над 260 000 души и приема милиони туристи годишно.", "date": "2020.01.13", "title": "Каналите на Венеция пресъхнаха (Снимки)"}
{"url": "https://www.24chasa.bg/novini/article/8064565", "text": "Самолет на Thai Airways направи аварийно кацане на международното летище в Шри Ланка Бандаранайке днес, защото двама пасажери били със сериозно влошено здравословно състояние. Това съобщи порталът ColomboPage, цитирайки летищните власти.", "date": "2020.01.13", "title": "Самолет кацна в Шри Ланка с двама мъртви пътници"}
{"url": "https://www.24chasa.bg/novini/article/8064567", "text": "\"Еспър каза, че не е видял доказателства за подготвяни от Иран нападения срещу четири посолства\" на САЩ, е заглавието на в. \"Ню Йорк таймс\". В продължение на 10 дни президентът Тръмп и екипът му се затрудняват да опишат мисловния процес, довел до решението да се нанесе въздушен удар по командира на иранските елитни сили за сигурност генерал Касем Солеймани, който докара двете държави на ръба на войната. Според официални лица е имало разузнавателна информация, сочеща към опасност, но публичните обяснения се променяха всеки ден, а понякога и всеки час, пише изданието, предаде БТА.  Вчера министърът на отбраната Марк Еспър заяви, че не е виждал конкретни доказателства, че Иран планира да нападне четири посолства на САЩ, както Тръмп твърдеше два дни по-рано, отбелязва \"Ню Йорк таймс\". В опит да обясни това твърдение на Доналд Тръмп шефът на Пентагона се озова в опасната позиция да противоречи на президента, пише в. \"Гардиън\". Еспър същевременно се съгласи с мнението на президента, че иранците вероятно са щели да нападнат американски посолства, отбелязва британският вестник. Вестник \"Вашингтон пост\" пише, че високопоставени представители на администрацията на САЩ вчера са отказали да потвърдят изявлението на президента Тръмп, че Иран се е готвел да нападне четири американски посолства, като същевременно са заявили, че неговото тълкуване на заплахата е съвпадало с цялостната разузнавателна информация, с която беше аргументирано убийството на генерал Солеймани. Това изявление на Тръмп и опитите на високопоставени представители да го обяснят предизвикаха обвинения от демократите и от някои републиканци, че администрацията прикрива причините да бъде взето решение за убийството. Тази атака докара двете страни на ръба на открити военни действия, като иранците в отговор подложиха на ракетен обстрел иракски военни бази, в които са разположени американски военнослужещи. Вчера при такава ракетна атака северно от Багдад бяха ранени четирима иракски военни в база, където е имало и американски военни инструктори, отбелязва Вашингтон пост\". Макар и да се съгласяват, че генерал Солеймани е бил заплаха, демократите в Конгреса, както и някои републиканци, заявиха, че администрацията не е предоставила доказателства в подкрепа на твърдението за непосредствено предстояща атака дори на заседания, на които се споделя поверителна информация, нито е споменавала, че четири посолства са взети на мушка. Дори някои служители на Пентагона казаха в частни разговори, че не им е известна никаква разузнавателна информация за готвена широкомащабна атака, пише \"Ню Йорк таймс\". Високопоставени правителствени служители с най-добрия достъп до разузнавателна информация обаче настояват, че е имало достатъчно основания за безпокойство, макар и те да не са били ясно представени на обществеността. Директорката на ЦРУ Джина Хаспъл и председателят на Съвета на началник-щабовете на американските въоръжени сили генерал Марк Мили - и двамата от които са назначени от Тръмп, но са професионалисти без политическа история - са казали настоятелно в частни разговори, че разузнавателната информация е била убедителна и че те са били сигурни, че предстои голяма атака, пише вестникът. Предизвикателството за администрацията на Тръмп е да убеди обществеността, която е скептично настроена към използването на разузнавателна информация за оправдаване на военни действия откакто президентът Джордж У. Буш нахлу в Ирак през 2003 г. въз основа на, както се оказа, невярна разузнавателна информация, че Саддам Хюсеин има оръжия за масово поразяване, отбелязва \"Ню Йорк таймс\" Германският вестник \"Зюддойче цайтунг\" пише в редакционна статия, че преди седмица половин Америка и цяла Европа са били убедени, че Тръмп ще превърне Близкия изток в горящ ад. Тази апокалиптична картина беше съмнителна от самото начало. Впоследствие тя се оказа невярна. Това не значи, че Тръмп е майстор стратег, но Техеран сега знае къде минава границата на търпението на Тръмп и какво коства преминаването й. Може би това ще помогне да се избегне апокалипсис, пише вестникът, цитиран от ДПА.", "date": "2020.01.13", "title": "Решението на Тръмп да бъде убит Солеймани е основна тема в западния печат"}
{"url": "https://www.24chasa.bg/novini/article/8063542", "text": "Промените в измерването на водата и инвестициите в подмяна на остарелите тръби имат за цел да намалят загубите. Изнасяне на водомерите на границата на собствеността на имотите, въвеждане на водни помощи за социално слабите заради предстоящи поскъпвания и преразглеждане на ролята на Комисията за енергийно и водно регулиране. Това са някои от основните моменти в подготвяния нов закон за водоснабдяването и канализацията, който се пише от работна група и до април-май трябва да влезе в парламента. Това съобщи зам.-министърът на регионалното развитие и благоустройството Николай Нанков. Концепцията за нов закон бе готова още в средата на миналата година и в нея бе споменато въвеждане на водни помощи за социално слабите. Според Нанков най-вероятно количеството ще бъде 1,5 кубика на човек на месец. Критериите за раздаване на тези помощи ще се разработват съвместно със социалното министерство и ще се ползва готовият модел за енергийните помощи. В случая ВиК дружествата ще получават под формата на дотация средствата, необходими за компенсиране на тези количества вода за социално слаби. В закона, както и сега, ще има горен праг за цената на водата Той ще се изчислява така, че месечната сметка за вода на домакинство да не надвишава 2,5% от средномесечния доход - такъв, какъвто го дава Националният статистически институт за всяка област в страната за предходната година. Сега единствено в Шумен, Монтана и Враца са близо до горния праг, но на повечето места той изобщо не е достигнат, каза Нанков. Поскъпването на водата като цяло е неизбежно в годините напред, тъй като отрасълът има нужда от гигантски инвестиции, от порядъка на 12 млрд. лв. Какъвто и да е източникът на тези пари, това ще доведе до повишение на цените. Друга важна мярка от предстоящата реформа на ВиК отрасъла е намаляването на водните загуби. Според Нанков лошото състояние на инфраструктурата е само една от причините за тях. Другата е несъвършеният начин за отчитане на консумацията на вода, което предполага масови кражби. В момента несъбраните вземания на ВиК дружествата са 117 млн. лв., като 81 млн. лв. от тях са от битови абонати. Затова ще изнесем водомерните шахти на границата на собствеността на имотите, в сервитута на сградните отклонения на водопроводната мрежа, каза Нанков. Това означава и че спирателният кран ще е там и при неплащане на консумацията водата ще може да се спира, без да се налага да се влиза в имотите на хората. Най-лесно е с еднофамилните имоти, където водомерната шахта просто трябва да се премести извън двора, пред оградата на къщата, както направиха електроразпределителните дружества с електромерите преди години. В жилищните блокове обаче индивидуалните водомери не може да се изнесат извън апартаментите, затова там ще се поставя задължително общ водомер на сградното отклонение Така загубите на вода вътре в сградата ще са за сметка на обитателите, но вътрешната инсталация така или иначе е тяхна собственост. “Индивидуалните партиди на жилищата ще останат и водомерите ще се отчитат както и досега, но търговският уред за мерене ще е общият водомер. Разликата между неговите показания и сбора от показанията на индивидуалните водомери ще се начислява пропорционално на отделните партиди”, каза Нанков. Според него и в момента много водни дружества процедират по този начин. Но истината била, че далеч не навсякъде има водомери, тъй като това е допълнителен разход. Същото важи и за водомерите на големите водопроводни отклонения в урбанизираните територии. Те също липсват на много места, а поставянето им би позволило на операторите да локализират местата с най-големи загуби. Така усилията за рехабилитиране на мрежата ще може да се съсредоточат само там, където трябва, вместо да се пилеят финанси. “С инвестиране на средства в самата мрежа бихме могли да намалим загубите на вода с 15-20 на сто. Трябва ни и набор от мерки за подобряване на отчитането. Заедно с тях бихме могли в обозрим срок да намалим загубите до 35-40%”, каза Нанков.  Създаването на холдинг, в който да влязат всички ВиК оператори, е най-ефективният начин за бързо боравене със свободен финансов ресурс, обясни Николай Нанков. Според него целта не е само да се решават неотложни задачи като тези в Перник, а и да се осигурява по-лесно собственият дял от инвестициите за бенефициентите по оперативните програми. “Сега извън банки като ЕИБ и ЕБВР водните дружества не могат да разчитат на нисколихвени заеми, защото финансовото им състояние не го позволява”, каза той. Дружествата ще запазят юридическата си самостоятелност, това е необходимо и във връзка с проектите по програма “Околна среда”. С новия закон ще се направи и промяна на енергийния, тъй като излизането на ВиК дружествата на свободния пазар на електроенергия е задълбочило финансовите им проблеми. “Много от тях хвърлиха огромни усилия, за да подобрят енергийната ефективност, и намалиха разходите за ток с 25%. Но когато излязоха на свободния пазар, там токът вече им струва с до 70% по-скъпо отпреди. Какво точно ще направим, все още дискутираме с колегите от енергийното министерство. Но положението на ВиК дружествата, които добиват водата не по гравитачен път, а с помпи, направо стана катастрофично”, каза Нанков. Ще се преразгледа и контролът от Комисията за енергийно и водно регулиране по отношение на ВиК операторите. Самият Нанков смята, че регулацията на водните дружества трябва да се осъществява от регионалното министерство, което е принципал на повечето ВиК фирми в страната. Според него би имало смисъл това да се прави от независим регулатор, ако ВиК дружествата бяха частни или дадени на концесия. Има политически консенсус, че концесиониране на водни дружества не е на дневен ред, добави Нанков. За разлика от електроразпределенията ВиК нямат собственост върху мрежата – тя е публична държавна или публична общинска и те я стопанисват по силата на договор с водните асоциации. След като в Перник вече няколко пъти имаше протести заради режима на водата, такива се подготвят и в Ботевград. От сдружение “За чиста вода” в града обявяват в декларация, че жителите на Ботевград не трябва да търпят повече безобразието с водата. И ако от общинското ръководство не вземат мерки, организацията е готова на крайни мерки, включително и гражданско неподчинение. Според декларацията изказването на кмета Иван Гавалюгов, че водата в домовете не била опасна и мръсна, а просто не била вкусна, е цинизъм и подигравка с жителите на общината. От сдружението настояват общинската управа да осигури на хората нормални битови условия и поне минимална гаранция за тяхното здраве. Необходими били мерки за доставка на чиста питейна вода и за изготвяне на програма и финансов план за трайно решение на проблема в общината. От организацията припомнят, че Гавалюгов е спечелил първия си кметски мандат именно с обещания, че ще реши проблема с водоснабдяването и чистотата на водата за ботевградчани. ", "date": "2020.01.13", "title": "С нов закон за ВиК спират водата, ако не се плаща, за бедните помощи по 1,5 кубика"}
{"url": "https://www.24chasa.bg/novini/article/8064597", "text": "75-годишен щатски гражданин е катастрофирал в с. Паскалевец, след употреба на алкохол. Произшествието е станало в неделя вечерта, съобщи ОДМВР - Велико Търново. По първоначална информация лек автомобил «Ситроен», управляван от 75-годишния чужденец, движещ се в посока от с. Горна Липница към с. Паскалевец е излязъл от пътното платно и се е блъснал в крайпътно дърво. Пострадали няма. Нанесени са значителни материални щети по автомобила. При проверка на водача за употреба на алкохол, апаратът е отчел 2,08 промила. Той е дал кръвна проба за химичен анализ. По случая е започнато досъдебно производство.", "date": "2020.01.13", "title": "Американец с 2.08 промила се заби в крайпътно дърво до великотърновско село"}
{"url": "https://www.24chasa.bg/novini/article/8064662", "text": "Главният прокурор Иван Гешев е в село Галиче във връзка със започнала рано тази сутрин   за противодействие на битовата престъпност, за проверка на лица с криминални прояви и срещу нарушения на обществения ред. Това съобщиха от прокуратурата. На място са и министърът на вътрешните работи Младен Маринов и главният секретар на МВР Ивайло Иванов. Главният прокурор е разговарял с кмета на Бяла Слатина Иво Цветков, с кмета на с. Галиче Страхил Стоянов, както и с жители на населеното място. Иван Гешев и Младен Маринов са поели ангажименти в рамките на функционалната компетентност на всяка една от институциите, които представляват, за опазване на обществения ред в селото.", "date": "2020.01.13", "title": "Гешев, Маринов и главният секретар на МВР са в Галиче, тече масирана акция (Видео, снимки)"}
{"url": "https://www.24chasa.bg/novini/article/8064613", "text": "Служители на полицейското управление в Свищов разследват пожар на вилен имот в местността «Стъклен», предадоха от полицията във Велико Търново. Сигнал за случая е получен в 02,10 ч. в неделя. Въпреки бързата намеса на огнеборците огънят е унищожил около 30 кв. м. покривна конструкция на основната сграда и около 25 кв. м. прилежащ навес и намиращото се в него обзавеждане. Причините са в процес на изясняване. На местопроизшествието е извършен оглед. По случая е започнато досъдебно производство.", "date": "2020.01.13", "title": "Разследват пожар във вилен имот край Свищов"}
{"url": "https://www.24chasa.bg/novini/article/8064647", "text": "Става все по-ясно, че Северна Македония скоро ще получи зелена светлина за начало на присъединителни преговори за членство в ЕС, пише скопският \"Слободен печат\". Този оптимизъм се основава на изявленията на високопоставени европейски служители, включително на автора на ветото, френския президент Еманюел Макрон, както и на оценки на влиятелни европейски медии, пише скопският вестник. В такава атмосфера ще бъде посрещнат новият еврокомисар по разширяването Оливер Вархели, който вдругиден ще пристигне на двудневно посещение в Северна Македония, пише вестникът. Очаква се Вархели да осъществи срещи с правителствени представители, на които най-вероятно ще стане дума за новата методология, предложена от Франция, и за хода на реформите в страната, особено за приемането на закона за прокуратурата. Вархели заяви миналия месец, че присъединителните преговори със Северна Македония и с Албания трябва да започнат през пролетта и че ЕС трябва да поправи грешката си от октомври, предава БТА. Страните-членки на ЕС не се договориха за начало на преговори с двете страни заради съпротивата на Франция, която поиска нова методология за преговаряне. Европейската комисия трябва да излезе с предложение за новата методология до края на януари, пише \"Слободен печат\". Според някои оценки, до края на март Северна Македония и Албания биха могли да получат желаната дата за начало на преговори, пише скопският вестник. Френският президент Еманюел Макрон заяви неотдавна, че желае срещата на върха ЕС - Западни Балкани през май в Загреб да бъде \"момент на единство и успех\" за Европа, а хърватските власти тълкуват тези послания като сигнал, че ще бъде намерено решение, вероятно до срещата на върха на лидерите на ЕС в Брюксел през март. Пленкович обяви, че разширяването на ЕС ще бъде тема и на неговата среща с германския канцлер Ангела Меркел в Берлин идната седмица, пише изданието.", "date": "2020.01.13", "title": "\"Слободен печат\": Северна Македония скоро ще има зелена светлина за преговори с ЕС"}
{"url": "https://www.24chasa.bg/novini/article/8064631", "text": "Кражба на пари от британска гражданка,  която живее в с. Ветринци, разследват служители на РУ – Велико Търново. Деянието е извършено в петък в магазин в областния град, информират от ОДМВР. От британката били отмъкнати 4700 лв. По случая е започнато досъдебно производство.                                                                                                                                                                                                                                                                                                                                ", "date": "2020.01.13", "title": "Британка олекна с близо 5 бона,\nпребъркали я в магазин във Велико Търново"}
{"url": "https://www.24chasa.bg/novini/article/8064795", "text": "Австралийското правителство отпусна 35 милиона долара за възстановяване на дивата природа, която пострада тежко от огненото бедствие в страната, предаде Половината от тези средства ще бъдат изразходвани за възраждане на засегнатите животински популации, включително коали. Според властите популацията на коали е пострадала толкова много, че тези животни могат да бъдат определени като застрашени. Няма точни данни за броя на животните, загинали в пожарите, но според експерти възможно е те са милиони. Междувременно подкрепата за австралийския премиер Скот Морисън падна рязко заради горските пожари, бушуващи в страната.Допитване показва, че рейтингът му се е понижил от 45 на 37% на фона накритиките, че е реагирал твърде бавно на кризата.", "date": "2020.01.13", "title": "Австралийското правителство отпусна 35 млн.\nдолара за дивата природа"}
{"url": "https://www.24chasa.bg/novini/article/8064797", "text": "Висши представители на британската кралска фамилия се събират в двореца Сандригам по покана на кралица Елизабет, предаде \" \". Целта на сбирката е бъдещата роля на принц Хари и съпругата му Меган след решението им да напуснат британския кралски живот. В срещата освен Хари ще присъстват баща му, принц Чарлс и брат му, принц Уилям. Меган, която е в Канада, ще се включи по телефона. Според Би Би Си надеждите са, че разговорите ще оформят \"следващата стъпка\" в определянето на бъдещите отношения на отцепилата се двойка с кралското семейство. Желанието на кралица Елизабет е решението да бъде намерено в рамките на дни.", "date": "2020.01.13", "title": "На кралска среща обсъждат бъдещата роля на принц Хари и Меган"}
{"url": "https://www.24chasa.bg/novini/article/8064840", "text": "Доходите на Сърбия от транзит на руски газ през сръбския участък на газопровода \"Турски поток\" ще бъдат 185 милиона долара годишно, заяви сръбският президент Александър Вучич снощи по телевизия Пинк, предаде ТАСС. За нас газопроводът е стратегически проект. Ние още през декември построихме 403 километра газопровод на територията на Сърбия, остава да се построят четири измервателни станции и една голяма компресорна станция в Жабари, каза Вучич, цитиран от БТА. По думите на Вучич \"Турски поток\" има голямо значение за индустриализацията на Сърбия и за привличането на инвеститори. По газопровода Сърбия ще получава предимно руски газ. В Сърбия ще влизат 13 милиарда кубически метра газ, а от тях 3 милиарда ще останат в Сърбия, останалият газ ще отива в Унгария, Босна и Херцеговина и Косово, заяви Вучич, изразявайки надежда, че българите ще завършат строителството на своя участък от газопровода до края на май или юни, така че още от септември или до края на тази година газът ще започне да пристига в Сърбия.", "date": "2020.01.13", "title": "Вучич: Доходите на Сърбия от \"Турски поток\" - 185 млн. долара годишно"}
{"url": "https://www.24chasa.bg/novini/article/8064841", "text": "Социалната мрежа „Фейсбук“ обяви, че забранява манипулираните от изкуствен интелект видеоклипове, познати още като deepfake видеа, пише „Индипендънт“. Причината е, че те могат да бъдат използвани злонамерено по време на президентската кампания в Съединените щати, предава  .", "date": "2020.01.13", "title": "„Фейсбук“ забрани манипулираните от изкуствен интелект видеоклипове"}
{"url": "https://www.24chasa.bg/novini/article/8064858", "text": "Иранската полиция и силите за сигурност са стреляли с бойни патрони и са използвали сълзотворен газ, за да разпръснат демонстранти, протестиращи срещу първоначалния отказ на Ислямската република да признае, че е свалила украинския пътнически самолет, показват видеоматериали, качени в интернет и цитирани от Асошиейтед прес. За инцидента, станал снощи на техеранския площад \"Азади\" (\"Свобода\"), засега няма съобщения в държавните медии. Международни правозащитни групи обаче призоваха иранските власти да разрешат на хората да протестират мирно, както повелява конституцията на страната, допълва БТА. Въпросните видеоматериали са изпратени до базирания в Ню Йорк Център за човешки права в Иран и по-късно са удостоверени от АП. На тях се вижда тълпа от демонстранти, които се разбягват, след като сред тях пада контейнер със сълзотворен газ. Те кашлят и плюят, опитвайки се да избягат от струйките сълзотворен газ. Една жена се чува да вика на фарси: \"Те стрелят със сълзотворен газ срещу хората! Площад \"Азади\". Смърт на диктатора.\" На друго видео се вижда жена, която я изнасят след сблъсъка с полицията, а по земята под нея остава кървава следа. Тези, които са около нея, крещят, че тя е била улучена от боен патрон в крака. Други снимки и видеоклипове от инцидента показват локви кръв по тротоара. Полицейски части за борба с безредици в черни униформи и каски се събраха по-рано в неделя на площад \"Вали е Аср\", пред Техеранския университет и на други популярни места в столицата. Членове на Революционната гвардия патрулират града на мотоциклети, масово е присъствието и на цивилни агенти. Хората гледат да минават бързо покрай полицаите, за да не привличат вниманието върху себе си, отбелязва АП. В изявление на шефа на техеранската полиция, предадено по държавната телевизия и цитирано от Ройтерс, се казва, че полицията не е стреляла срещу протестиращите и че хората й са инструктирани да проявяват сдържаност.", "date": "2020.01.13", "title": "Иранската полиция стреля с бойни патрони срещу протестиращи (Видео)"}
{"url": "https://www.24chasa.bg/novini/article/8064897", "text": "Хиляди новозеландци се присъединиха към петиция, която призовава в страната да бъдат заселени коали от опустошената от пожари Австралия, съобщи ДПА. Коалите се превръщат в изчезващ вид в страната-континет и могат да се развият добре в Нова Зеландия, както много други австралийски видове животни, се казва в петицията. До понеделник сутрин тя бе подписана от над 5000 души, предава БТА. В петицията се изтъква, че коалите няма да застрашат местната екосистема в Нова Зеландия. Те традиционно обитават евкалиптовите гори, а в Нова Зеландия има около 30 000 хектара такива гори. Над 10 милиона хектара изгоряха в Австралия от пожарите, които не секват от септември миналата година. Най-малко 26 души загинаха в бедствието, хиляди жилища са унищожени. Смята се, че над 1 милиард животни са изпепелени от бушуващите от месеци пламъци. През 60-те години на деветнадесети век от Австралия в Нова Зеландия са пренесени посуми, чиято популация за кратко време достига милиони екземпляри.", "date": "2020.01.13", "title": "Новозеландци искат страната им да приеме коали от Австралия"}
{"url": "https://www.24chasa.bg/novini/article/8064920", "text": "Две от жените, пострадали при взрива в блок 302 във варненския кв. \"Владиславово\" са стабилни, но в тежко състояние. Те са в клиниката по изгаряния във Военноморска болница. Три деца са в УМБАЛ \"Света Марина\" - момиче на 4 години и две момчета на 12 и 17 години, с данни за обгазяване. На децата незабавно е оказана адекватна помощ. Xоспитализирани са в педиатричните клиники на болницата. Към 09:00 ч. и трите деца са в стабилно състояние, без опасност за живота и в пълно съзнание. Предстои тяхното наблюдение в рамките на 48 часа, съобщиха от пресцентъра на УМБАЛ \"Св. Марина\" - Варна. Според непотвърдена официално информация собственичката на взривени апартамент е подала сигнал за домашно насилие преди месец и се е изнесла от жилището си. Пенсионираният полицай Веселин Димитров пък получил предизвестие да го освободи. Предполага се, че обтегнатите отношения между двойката, живяла на семейни начала, са причина за взрива. Бившият полицай все още се издирва.", "date": "2020.01.13", "title": "Две от обгазените жени при взрива във Варна са в тежко състояние"}
{"url": "https://www.24chasa.bg/novini/article/8065170", "text": "Теорията за отравянето на бизнесмена Емилиян Гебрев е по-малко вероятна да е свързана със завода за боеприпаси „Дунарит“. Това обяви в студиото на  журналистът Христо Грозев, който е част от екипа на холандския разследващ сайт „Белингкат“. Според Грозев \"теорията за връзка с \"Дунарит\" е по-малко вероятна отколкото възможното недоволство на Русия във връзка с определени търговски дейности на г-н Гебрев, поради факта, че опита със сделка с \"Дунарит\" започва в месеца преди отравянето. Те не действат толкова бързо. Това е отнело месеци, ако не години подготовка. Така че е възможно да бъде конкурентна дейност, която е била неприятна за някой от неговите конкуренти, които са имали каналите до Москва.., но това е въпрос към разследващите\", уточни разследващият журналист. Една от операциите на група от осем офицера от ГРУ  (Главното разузнавателно управление на СССР) не може да не е свързана с Гебрев, каза Христо Грозев. Те са присъствалия по време на първото отравяне и на второто, което е месец по-късно. Част от тези хора в групата са присъствали и на други отравяния на подобни вещества - в Англия. В момента правим разследване по една тяхна операция в Швейцария. Те са поставяли отровно вещество на дръжките на автомобили на техните цели. Теоретично е възможно това да е станало и тук. В скорошна статия в \"Ню Йорк таймс\" те цитираха свои източници от тайните служби: имало данни за един от членовете да е присъствал в България и да е обикалял около автомобила на господин Гебрев, разказа в студиото Христо Грозев. Това лице не е достатъчно добре заснето от камерите за видеонаблюдение в гаража на Гебрев. В момента се прави анализ на тези доста замъглени кадри от чужди служби, които помагат на българските разследващи. Сергей Федотов е лицето, което ние сме засекли в Швейцария, което е обикаляло в гаражи на други лица. \"Много е възможно той да е бил и тук\", каза Христо Грозев. Може би в България отровата на Гебрев е нанесена на дръжка на врата на кола, но за това съдим от публикация в \"Ню Йорк таймс\", поясни Грозев. Той заедно със своите съавтори беше отличен през изминалата година с наградата на Фонда за европейска журналистика за серия от статии, идентифицирали истинските лица на агентите на ГРУ, заподозрени в опита за убийство на бившия руски разузнавач Сергей Скрипал и неговата дъщеря Юлия. Има подозрения, че тази група стои и зад опита за отравяне на българския бизнесмен Емилиян Гебрев. Групата на ГРУ пътува с фалшиви паспорти с втора самоличност на членовете ѝ, която им е дадена след обучение, установило разследването на „Белингкат“ „Нашият анализ показва, че тази група е създадена някъде 2009 г. До 2011 г. тя пътува основно в страните от бившия СССР, очевидно там тренират. Някъде от 2011 г. започват да пътуват до Източна Европа. Едва 2014 г. се осмеляват да пътуват из Западна Европа“, уточни Грозев. Той уточни, че разследващите журналисти са запознати с провалите на групата, а не с нейните успехи. Тяхната структура е доста сбита, а техен шеф е Андрей Верянов, който е генерал и комуникира директно с Кремъл“, каза още журналистът. Тоест не е толкова ниско в пирамидата на властта - високо е във връзките си с Русия. Част от тях – 8 души, посещавали често България през 2014 – 2015 г.,  в групи по двама - трима, понякога по един, когато е имало опит за отравяне на Гебрев. След 2015 г. интересът към България утихва.", "date": "2020.01.13", "title": "Христо Грозев: Малко вероятно е отравянето на Гебрев да е свързано с \"Дунарит\""}
{"url": "https://www.24chasa.bg/novini/article/8065295", "text": "Преминаването към електромобили може да струва 410 000 работни места на Германия до 2030 г., съобщи „Ханделсблат“, позовавайки се на правителствени съветници. Само при производството на двигатели и трансмисии около 88 000 работни места ще бъдат изложени на риск, посочва изданието, позовавайки се на доклад на Националната платформа за бъдещето на мобилността (NPM), правителствен консултативен съвет, предава  . Двигателите на електрическите автомобили са направени от по-малко части и изискват по-малко поддръжка, отколкото двигателите с вътрешно горене, което ще доведе до уволнения, се казва в доклада. Производството на превозни средства ще бъде допълнително автоматизирано и няма да е достатъчно за поддържане на сегашното ниво на работни места, съобщава „Ханделсблат“, позовавайки се на председателя на NPM Хенинг Кагерман. През 2018 г. заетостта в автомобилната индустрия на Германия достигна 834 000, което е най-високото ниво от 1991 г. насам. Главният орган на автомобилната индустрия в Германия (VDA), който през декември предупреди за съкращения на работни места през 2020 г. поради спад в продажбите на автомобили в световен мащаб, заяви, че прогнозата на NPM се основава на „нереалистичен прекалено краен сценарий“. Индустрията, важен двигател за растеж в най-голямата икономика в Европа, ускорява плановете си за пускане на електрически превозни средства, под натиска на стремежа на Европейския съюз за по-нататъшно намаляване на емисиите на въглероден диоксид.", "date": "2020.01.13", "title": "Над 400 000 работни места в Германия под заплаха заради електромобилите"}
{"url": "https://www.24chasa.bg/novini/article/8065268", "text": "Властите в Иран са научили едва на 10 януари, че украинският самолет е бил свален от иранската ПВО, тоест ден преди официално да го признаят. Това заяви днес пред иранската държавна телевизия говорителят на правителството в Техеран Али Рабией, съобщи ТАСС. \"Чак в петък Генералния щаб на въоръжените сили на Иран получи резултатите от разследването и тогава се състоя заседание на Върховния съвет за национална сигурност\", каза той. По думите му до 10 януари никой, даже президентът Хасан Рохани, не е знаел причината за катастрофата на самолета. \"Когато президентът научи това, той веднага взе решение възможно най-бързо да направи обръщение към населението\", добави говорителят, цитиран от БТА. На 8 януари  Първоначално Иран отхвърляше като пропагандни твърденията на западни лидери, че самолетът е свален от иранската ПВО погрешка. На 11 януари Генщабът призна, че системата за ПВО погрешно е възприела гражданския самолет за американска крилата ракета.", "date": "2020.01.13", "title": "Иран: Едва на 10 януари разбрахме, че нашата ракета е свалила украинския самолет"}
{"url": "https://www.24chasa.bg/novini/article/8065252", "text": "Украински турист \"изгоря\" с 200 евро и се оплака в полицията. В неделя около 12 часа в района на ул. \"Найден Геров\" в Банско, 33-годишен украински гражданин е бил въведен в заблуждение от непознат за него мъж. Чужденецът искал да смени евро за левове. Дал 200 евро и получил две банкноти с номинал от по 100 лв. и една банкнота с номинал от 200 лв., които към момента не са в обръщение. По случая е образувано досъдебно производство.", "date": "2020.01.13", "title": "Украинец \"изгоря\" с 200 евро, сменил ги за фалшиви левове на улицата в Банско"}
{"url": "https://www.24chasa.bg/novini/article/8065348", "text": "Министърът на образованието и науката Красимир Вълчев и министърът на просветата и висшето образование на Катар д-р Мохамед Абдул Уахед Али ал Хамади подписаха Споразумение за сътрудничество в областта на образованието, научните изследвания и технологиите между България и Катар. Това съобщиха от МОН. Споразумението е инициирано от катарската страна и предвижда сътрудничество в сферата на училищното и на висшето образование, на научните изследвания и технологиите. Двете страни ще обменят опит, свързан с управлението на училищата, обучението и методите на преподаване, учебните програми и оценяването на постиженията на учениците и на учителите. Ще се насърчава и сътрудничеството между училищата в двете държави. През последните години в страната ни се поставя акцент върху развитието на научните изследвания и иновациите, е казал министър Красимир Вълчев. Насърчава се и задълбочаването на взаимодействието между висшите училища чрез включването им в европейски университетски мрежи. В тази насока е възможно засилване на сътрудничеството с двустранни споразумения между нашите и катарските университети, е добавил министър Вълчев. Подписаният документ урежда възможности за сътрудничество в областта на магистърските и докторските програми и научните изследвания. Ще се обменя информация за нормативната уредба, регламентираща академичното признаване на образованието, придобито в чужбина, а също и по въпроси, свързани с оценяване на качеството и акредитацията във висшите училища. Заедно с министър Красимир Вълчев в Доха са били и ректорите на Софийския университет \"Св. Климент Охридски\", на Медицинския и Техническия университет в София, и на Националната спортна академия. Българската делегация е разговаряла с ректора на Катарския университет, със заместник-ректора на университета \"Хамад бин Халифа\", който се намира в Града на образованието, както и с деканите на факултетите по обществено здраве и по инженерни науки. В Града на образованието се намират и кампусите на осем международни университета, както и училищните и изследователските сгради на фондацията \"Катар\". По време на визитата си министър Красимир Вълчев се е срещнал с българи, които живеят в Катар и работят в сферите на образованието, науката и спорта. Програмата е включвала и посещение на Спортната академия \"Аспайър\" и на Катарската национална библиотека.", "date": "2020.01.13", "title": "България и Катар - сътрудници в образованието и научните изследвания"}
{"url": "https://www.24chasa.bg/novini/article/8065367", "text": "Ранни хора в Европа са дошли в слънчева Испания, за да избегнат студовете и да имат по-добри шансове да оцелеят, съобщава в. \"Дейли мейл\", като се позовава на резултатите от ново изследване. Неандерталци са напуснали други райони в Европа през последния ледников период и са стигнали до Гибралтар - най-южната точка на Пиренейския полуостров. Испански учени стигнали до тези заключения въз основа на откритите от тях фосилизирани следи от стъпки в кариера в Гибралтар. Екипът използвал усъвършенствана технология, за да установи кога и от кого са оставени стъпките. Оказало се, че те са от неандерталец в тийнейджърска възраст, който е живял преди около 30 хиляди години, предава БТА. По онова време ледници са покривали големи части от планетата, а снежна покривка е имало във всички райони, които се намират на север от река Ебро в Испания. \"Членове на семейство са дошли да прекарат лятото на южния бряг на полуострова, както днес това правят много хора - заяви палеонтологът Хоакин Родригес Видал от университета в Уелва, Испания. - В Гибралтар вероятно са дошли малки групи, преследвайки плячката си. Тук те са открили разнообразна храна и климатични условия, които е било по-вероятно да гарантират оцеляването им.\" Учените прибегнали до използване на фотограметрична технология. Резултатите показали, че следите от стъпки, които са дълги 16,5 сантиметра, широки 6,8 сантиметра и дълбоки 2 сантиметра, са оставени от неандерталец в тийнейджърска възраст, който е висок около 1 метър и 30 сантиметра, преди 28 300 години. \"Фотограметрията предостави данни за формата на пръстите и петите на краката, извивката и възглавничките на ходилото\", поясни експертът по кристалография и минералогия Фернандо Мунис от университета в Севиля.", "date": "2020.01.13", "title": "Неандерталци са стигнали до Гибралтар, за да избегнат студовете"}
{"url": "https://www.24chasa.bg/novini/article/8065353", "text": "12 години затвор грозят задържания за убийството на 18-годишната Андреа в село Галиче. Това е максималната присъда, която може да получи Аксел Олеков, обясни окръжният прокурор на Враца Десислав Начков на брифинг днес. 17-годишният Аксел е привлечен като обвиняем и е задържан за 72 часа. Ще му бъде поискана постоянна мярка за неотклонение „Задържане под стража”. „Ще му бъде повдигнато обвинение за убийство, извършено по особено жесток начин и с цел да бъде улеснено или прикрито друго престъпление. За такова деяние се предвижда най-тежкото наказание – доживотен затвор без право на замяна. Обвиняемият е непълнолетен. Ще навърши пълнолетие през октомври. След като се приложи разпоредба от Наказателния кодекс, наказанието се редуцира от 5 до 12 години лишаване от свобода. 12 години е максималното наказание, което се предвижда от Кодекса”, обясни прокурор Десислав Начков. „Важното в случая е, че много бързо успяхме да разкрием извършителя, за да му попречим да извърши друго престъпление. Надявам се този път да бъде за по-дълго в затвора. Той има и други присъди”, коментира вътрешният министър. „Ние проведохме среща с обществеността в тази махала, те са силно обострени срещу извършителя и семейството му. Това, което предприемаме оттук нататък – там ще продължи полицейското присъствие, за да се предотвратят подобни инциденти. Кметът ни увери, че се работи по въвеждане на видеонаблюдение”, обясни вътрешният министър. Маринов допълни, че в района остава засилено полицейското присъствие.  \"Профилът на извършителя от село Галиче е подобен на този на извършителя в село Сотиря и на извършителя на убийството в Русе. Той е необразован, непълнолетен социопат\", смята главният прокурор Иван Гешев. На въпрос относно досъдебното производство срещу екоминистъра в оставка Нено Димов, Гешев заяви, че не може да коментира, защото то се води от друг прокурор. По темата той лаконично заяви, че прокуратурата няма проблем, в случай, че се съберат доказателства, да ангажира наказателна отговорност лица, които смята, че са виновни и добави: „Предстоят интересни времена”. „След като българският съд е преценил, че има необходимите законови предпоставки едно лице да бъде задържано под стража, значи никой не може да подлага на съмнение това, което е изразил той“, допълни Гешев.", "date": "2020.01.13", "title": "Аксел от Галиче ще лежи максимум 12 години, защото е непълнолетен"}
{"url": "https://www.24chasa.bg/novini/article/8065254", "text": "Лондон зае първо място в класацията „Най-добри градове в света 2020“, съставена от експерти от Resonance Consultancy. Списъкът е публикуван на уебсайта на консултантската компания. След британската столица в класацията се нареждат Ню Йорк, Париж и Токио. Москва заема петата позиция в списъка, като се издига с едно място. В \"Топ 10\" са включени и Дубай, Сингапур, Барселона, Лос Анджелис и Рим, предаде  В рамките на проучването, анализаторите оценяват градове с население над милион души според редица параметри, включително климат, ниво на безопасност, наличие на инфраструктура за отдих и атракции, наличие на образователни институции, летища, ресторанти и магазини, дял на образовани жители, доходи на граждани и популярност в социалните мрежи. В класацията няма нито един български град.", "date": "2020.01.13", "title": "Лондон - по-добър от Ню Йорк, Париж и Токио"}
{"url": "https://www.24chasa.bg/novini/article/8065394", "text": "Интензивна дипломатическа комуникация доведе до примирие между двете основни сили в Либия - Правителството на националното съгласие /ПНС/ в Триполи и базирания в Тобрук генерал Халифа Хафтар. В центъра на тази дипломация бяха Турция и Русия, чиито президенти Реджеп Тайип Ердоган и Владимир Путин отправиха призив за спиране на огъня по време на двустранна среща на 8 януари в Истанбул. Дипломатическият трафик включваше също участие и на други имащи отношение страни, в това число Германия и Италия, които изиграха активна и позитивна роля в усилията за постигане на примирие, така че мирна конференция може да се състои в Берлин в близко бъдеще. Германският канцлер Ангела Меркел имаше много важен разговор с Путин в Москва на 11 януари, на която тя изрази своята готовност да организира среща /за Либия - бел.ред./ на равнище лидери под егидата на ООН. Тя, естествено, приветства усилията за примирие за тази цел. Италия, която има сериозни връзки с Либия, също играе важна роля в този процес. Италианското правителство е една от малкото сили, които имат добри отношения и с двата враждуващи лагера в Либия. Забележително бе също, че Италия не подписа заключителната декларация от срещата за Либия в Египет. Декларацията, подписана от Франция, Гърция, кипърската гръцка страна /Република Кипър - бел.ред./ и Египет, обвини Турция за ескалацията в Либия. Италианският премиер Джузепе Конте се очаква да бъде в Турция на 13 януари, за да обсъди последните събития в Либия. Италия желае да участва наред с Турция и Русия, превърнали се в двете основни влиятелни сили в Либия. След всичко казано няма съмнение, че ключовият фактор беше Русия, тъй като тя успя да убеди Хафтар да спазва примирието. На пресконференция с Меркел Путин подчерта, че продължаването на кризата в Либия подкопава сигурността и стабилността не само в този район, но има също негативни отражения за Европа чрез нелегална миграция, контрабанда, трафик на оръжия и наркотици. \"От решаващо значение е да се сложи край на въоръжената конфронтация между Либийската национална армия на маршал Хафтар и Правителството на националното съгласие на Файез ел Сарадж, за да се установи примирие и да се предприемат стъпки за подновяване на политическия процес с крайна цел преодоляване на разцеплението в страната и формиране на национални държавни институции\", каза той, посочвайки политическата цел на Москва. На въпрос за присъствието на руски наемници, принадлежащи към групата Вагнер, Путин категорично дистанцира Русия от действията на тази група и каза, че те не представляват Русия. Ролята на Турция също бе доста важна. Не би било преувеличено да се определи включването на Турция в случая Либия като решаващ фактор, предизвикал промяна в развитието на ситуацията. След подписването на два меморандума за разбирателство с ПНС, турското правителство получи одобрение от парламента за разполагане на войници в Либия. Малка група войници вече е изпратена, както посочи Ердоган. Концепцията на Турция бе да може да наруши неравновесното съотношение на силите на либийска територия, което бе в ущърб на правителството в Триполи, и да упражни натиск за политически пробив след примирието. Фактически турската стратегия действа добре досега, тъй Хафтар прие призива за примирие. Трябва да се отбележи, че едно съвсем скорошно изявление на Турция за Хафтар имаше важно значение за това базираният в Тобрук генерал да спре военните действия. На пресконференция на 11 януари външният министър Мевлют Чавушоглу призна ролята на Хафтар в днешна и бъдеща Либия, като каза: \"Не може да става въпрос ние да игнорираме Хафтар. Той също е действащ фактор в Либия\". Това послание открито казва, че Турция не изключва влияние и роля на Хафтар в бъдещето на Либия. С обявеното примирие и започналото му прилагане без големи нарушения през първия ден въпросите ще се съсредоточат върху това как страните ще поддържат процеса. Внимателно ще се следи дали Турция ще продължи да разполага войски в Либия или ще прекрати разполагането след примирието. За момента мащабно разполагане от Турция не би трябвало да се очаква. Турция успешно използва военното си навлизане в Либия, за да постигне спиране на огъня с надеждата, че скоро в Берлин ще бъде сложено началото на мирен процес. Успехът на примирието и лидерската среща за мир ще определят развитието на нещата в Либия.", "date": "2020.01.13", "title": "Ще разположи ли все пак Турция войски в Либия след примирието?"}
{"url": "https://www.24chasa.bg/novini/article/8065393", "text": "Починал е турчинът, предизвикал катастрофата, при която са загинали сръбският певец Шабан Шаулич и неговият колега Мирсад Керич, написа белградският в. \"Вечерне новости\", цитиран от  Заради смъртта на 35-годишния Алчън Левент е било прекратено делото за гибелта на легендата на турбофолка и другия музикант. Медии все още не са съобщили каква е била причината за края на живота на човека, който е бил поведен под отговорност за фаталното произшествие. Според адвокат на турския гражданин неговият клиент е получавал смъртни закани. Левент на 17 февруари 2019 г. край западния германски град Билефелд с колата си е ударил автомобила, в който са пътували трима мъже. Керич е починал намясто, Шаулич - по-късно в болница, а кумът на Шаулич и продуцент на музикантите Слободан Стоядинович е пострадал тежко. На него са били повдигнати обвинения за причиняване на смърт по непредпазливост, нанасяне на тежки телесни повреди, както и управление на моторно превозно средство в състояние на алкохолно и наркотично опиянение. През май турчинът е бил пуснат от предварителния арест. Той е заявил, че е живеел в град Гютерслох (в провинция Северен Рейн-Вестфалия). Мъжът обаче не е имал нито адресна регистрация и оттогава следите му са били изгубени.", "date": "2020.01.13", "title": "Почина мъжът, обвинен за смъртта на Шабан Шаулич"}
{"url": "https://www.24chasa.bg/novini/article/8065428", "text": "Две момичета са били отведени в столичното Първо РПУ, след като рисували по паметника на Съветската армия в София, съобщи  Ученичките - на 12 и на 13 години, вече са предадени на семействата им. Няма повече информация какви са били мотивите за постъпката им.                                                                                                                                                                                                                                                                                                                                ", "date": "2020.01.13", "title": "Деца рисуваха паметника на Съветската армия в София, отведоха ги в полицията"}
{"url": "https://www.24chasa.bg/novini/article/8065423", "text": "Екссъпругът на Алла Пугачова навремето изтеглил заем за покупка на недвижим имот от банка ABLV Bank, която преди две години обаче била ликвидирана. Именно по тази причина певецът престанал да изплаща вноските си, казаха адвокатите му. В сумата 779 000 евро влиза самата главница по кредита, лихвите и глобите за неизправното погасяване на борча. Ако Киркоров не върне парите, то апартаментът принудително ще бъде продаден на търг. Това не е първият сблъсък на Филип със съдебните инстанции. През април м.г. френският композитор Жилбер Синуе подаде в Европейския съд по правата на човека иск срещу изпълнителят от български произход. Юридическите разбирателства между двамата творци започнаха заради плагиата на песента на Синуе Helwa ya Baladi /\"Моята прекрасна родина\"/, изпълнена от френската певица Dalida.", "date": "2020.01.13", "title": "Осъдиха Филип Киркоров да върне 779 000 евро, заети от банка"}
{"url": "https://www.24chasa.bg/novini/article/8065431", "text": "Миналата 2019 година беше спокойна за борсовата търговия с горива и с хранителни стоки. На Софийската стокова борса /ССБ/ няма поскъпнала или поевтиняла стока с повече от 30 процента, коментира Васил Симов, главен изпълнителен директор на ССБ, цитиран от БТА. Когато обаче една стока поскъпне или поевтинее повече от инфлацията, това е сигнал, посочи Васил Симов. Петролът, като структуроопределяща стока, поскъпна през миналата година, но цената му не стигна до мрачните прогнози от над 100 долара за барел /един барел - 159 литра/, каза Симов. В началото на годината цената на суровия петрол беше 53.80 долара за барел, а в края - 68.44 долара за барел. През миналата година на ССБ най-активно се е търгувало дизеловото гориво, като цените му в зависимост от количество, транспорт, франкировка и срок на доставка, са се повишили средно с 8 процента, съобщи Десислава Иванова, изпълнителен директор на ССБ. Цените на най-масовия бензин - А95Н, са се повишили през 2019 година с 12 процента, посочи тя. На годишна база цената на газ пропан бутан се е покачила с 11 процента, отчетоха още от борсата. През миналата година на световните пазари се наблюдаваше значително увеличение на цената на суровото олио. В началото на годината на босата в Амстердам то се е търгувало за 670 долара за тон, а в края на 2019 г. с 26 процента по-скъпо, по 845 долара за барел. В България обаче, олиото поевтиня през миналата година с 4 процента. От 1.70 лева за литър без ДДС до 1.63 лева за литър в края на годината, отчитат експертите на ССБ. На международните пазари миналата годината рафинираната захар поскъпна с 11 процента, а нерафинираната сурова захар с 16 процента. У нас цената на захарта пада през миналата година с 12 процента - от 1.06 лева през януари 2019 година до 0.93 лева за килограм през декември. През миналата година цената на брашното у нас падна с 10 процента от 0,78 лева за килограм на едро без ДДС до 0,70 лева за килограм. Оризът в пакети от един килограм се продаваше в началото на миналата годна по 1.61 лева за килограма, а през декември - по 1.55 лева за килограм. В България пшеницата в началото на миналата година се търгуваше на нива 340 - 360 лева за тон, през лятото зърното поскъпна до 370 - 390 лева за тон, в края на годината тя се продаваше в широкия диапазон 280 - 405 лева за тон. Нашата страна няма потенциал да влияе на цената на пшеницата, която зависи от големите производители. На пазарите в САЩ, Франция и Германия през 2019 година цената на хлебната пшеница остана сравнително стабилна. В началото на годината хлебната пшеница се е търгувала в САЩ по 221 долара за тон, а в края на годината - по 252 долара за тон или увеличение с 14 процента. Във Франция и Германия на годишна база цената на хлебната пшеница обаче пада съответно с 11 и 7 процента. В началото на декември миналата година цените на хлебното и фуражното зърно в Европа започнаха да падат, а в САЩ - да се вдигат, отчитат от ССБ. Причината е повишеното търсене на зърно за износ в САЩ след новината, че те са постигнали търговско споразумение с Китай и азиатската държава обяви, че ще увеличи вноса на американски земеделски стоки, посочиха от ССБ. По данни за министерството на земеделието на САЩ глобалната световна реколта от пшеница се очаква да бъде 765.4 млн. тона при 731 млн. тона предходната година. Реколтата на пшеница в ЕС се очаква да бъде 153,5 млн. тона при 151,3 млн. тона миналата година. В България цената на царевицата падна на годишна база със 7 процента от 260 - 290 лева за тон без ДДС, до 250 - 270 лева за тон, отчетоха още от ССБ. Оборотът на Софийската стокова борса през 2019 година надвишава 445.7 милиона лева - с 29 процента ръст спрямо 2018 година. Оборот на ССБ е направен в 1104 сделки, с 11 процента повече от сделките през 2018 година. През миналата година оборот е направен почти равномерно в четирите тримесечия, докато предходни години около половината от сделките са през последното тримесечие, когато традиционно се търгуват зърно и горива. Най-активна търговия на ССБ за миналата година е имало с индустриални стоки за 412,5 млн. лева и най-вече за горива - за 320,1 млн. лева. Сделките за хранителни стоки през 2019 година са били за 1 697 400 лева, а отделно продажбите на зърно са били за 33,2 млн. лева, отчитат от ССБ.", "date": "2020.01.13", "title": "Оборотът на Софийската стокова борса през 2019 г. с 29% ръст спрямо 2018 г."}
{"url": "https://www.24chasa.bg/novini/article/8064718", "text": "Китайската столица успя да запази първото си място сред градовете в страната по отношение на бизнес средата през 2019 г., особено с изработените две нови реформи за подобряване на бизнес климата, каза кметът на Пекин Чън Дзинин в неделя. Градът има изключителен принос за изкачването на Китай в класацията на Световната банка за „лекотата на правене на бизнес\", каза той, като отбеляза, че тежестта върху бизнесите беше намалена със 180 милиарда юана (около 26 млрд. долара) миналата година, пояснява  Коментарът на Чън беше направен в доклада му пред третата сесия на 15-я Пекински народен конгрес. Той добави, че столицата ще развива ключови сфери като професионалните услуги от висок клас и дигиталната търговия, и опита нови модели на отваряне, за да повиши нивото на бизнес средата. Пекин ще отвори допълнително финансовия си сектор и привлече повече световни финансови институции. Директните услуги за важни компании с чуждестранен капитал също ще бъдат подобрени, което ще помогне на повече международни предприятия да открият регионални представителства и центрове за научна и развойна дейност в столицата, представи още кметът.", "date": "2020.01.13", "title": "Пекин е на първо място в Китай по показател бизнес среда"}
{"url": "https://www.24chasa.bg/novini/article/8065539", "text": "Новото испанско правителство положи днес клетва за встъпване в длъжност, предаде Асошиейтед прес. Министрите положиха клетва в присъствието на испанския крал Фелипе Шести. Това е първото коалиционно правителство в Испания от 1978 г., припомня АП, цитирана от БТА.  В него участват Испанската социалистическа работническа партия на премиера Педро Санчес и крайнолявата \"Унидас Подемос\", чийто лидер Пабло Иглесиас ще бъде един от четиримата вицепремиери. В новия кабинет има 22-ма министри, което е с петима повече в сравнение с предишното правителство. Балансът на половете е постигнат и в правителството има 11 мъже и 11 жени. Пет поста са за Унидас Подемос. Премиерът Санчес постави като приоритети на новото правителство извършването на социални реформи, гарантирането на стабилен икономически растеж и воденето на диалог със сепаратистите в Каталуния.", "date": "2020.01.13", "title": "Новото испанско правителство положи клетва за встъпване в длъжност"}
{"url": "https://www.24chasa.bg/novini/article/8065572", "text": "От ходенето на кино се поумнява, твърдят британски специалисти, цитирани от в. \"Дейли стар\". Гледането на филми на големия екран, независимо дали човек е сам или с компания, допринася за стимулиране на паметта и вниманието и поддържа мозъка в добра форма. Ходенето на кино влияе благоприятно и върху физическото здраве, тъй като се равнява на 45-минутна лека кардио тренировка. Практиката противодейства и на самотата, тъй като сърдечният ритъм на посетителите в киносалона се синхронизира, докато гледат филма заедно. Проучването на специалисти от лондонския Юнивърсити колидж и веригата киносалони Vue е обхванало 77 доброволци. \"Културните преживявания като ходенето на кино осигуряват възможност на мозъка да се съсредоточава за продължителни периоди от време. Способността ни да поддържаме фокуса и вниманието играе решаваща роля за изграждането на психическата ни устойчивост, тъй като решаването на проблеми обикновено изисква концентрирано усилие за преодоляването на препятствия. В свят, в който е все по-трудно да се откъснем от електронните устройства, това ниво на постоянен фокус е полезно за нас\", обяснява д-р Джоузеф Девлин от изследователския екип.", "date": "2020.01.13", "title": "Британски специалисти: От ходенето на кино се поумнява"}
{"url": "https://www.24chasa.bg/novini/article/8065566", "text": "Иранското правителство отрече да се е опитвало да потули отговорността на властите в драмата със сваления погрешка от иранска ракета на 8 януари близо до Техеран украински пътнически самолет, предаде Франс прес. \"В тези скръбни дни бяха отправени критики към ръководителите и властите на страната. Някои ръководители дори бяха обвинени в лъжа и в опит да потулят случая, след като това наистина, честно, не беше така\", заяви говорителят на правителството Али Рабией. \"Истината е, че не сме лъгали. Лъжа значи да преиначиш истината, преднамерено и умишлено. Лъжа значи да потулиш информация. Лъжа значи да си запознат с някакъв факт и да не го кажеш или да изопачиш действителността\" за този факт, добави той. \"Това, което казахме в четвъртък, се опираше на разузнавателни сведения, представени на цялото правителство, според които нямаше никаква връзка между катастрофата и изстрелване на ракета\", заяви Рабией. Говорителят на иранското правителство отхвърли днешни туитове на президента на САЩ Доналд Тръмп, в които се изразява подкрепа за иранците, като заяви, че иранският народ ще помни, че той е убил един от водещите генерали и че е причината мнозина в Иран да изпитват икономически затруднения, предаде Ройтерс. Тръмп, който каза на иранските власти в туитове на фарси и на английски да не убиват протестиращи и похвали \"великия ирански народ\", \"лее крокодилски сълзи\", когато изказва тревога за иранците, каза Рабией. Той заяви, че британският посланик в Иран е постъпил \"напълно непрофесионално и недопустимо\", след като беше задържан за кратко близо до уличен протест. Дипломатът каза, че е бил арестуван, след като е отишъл на бдение в памет на жертвите на самолетната катастрофа и е напуснал мястото, когато проявата е придобила политически оттенък, отбелязва Ройтерс.", "date": "2020.01.13", "title": "Иран отрече да е потулвал случая със сваления погрешка украински пътнически самолет"}
{"url": "https://www.24chasa.bg/novini/article/8065331", "text": "Мъж беше спасен, след като прекара три седмици без подслон в пустошта на Аляска, пише CNN. Къщата на Тайсън Стийл изгоряла при пожар. В пламъците загинало и любимото му куче. Той успял да оживее, спейки в снежна пещера. Ядял храна от консерви, които огънят не изгорил. Спасителната акция започнала по сигнал на приятели на Стийл, които сигнализирали, че не могат да се свържат с него, съобщи  .", "date": "2020.01.13", "title": "Спасиха мъж, оцелял 3 седмици в пустошта на Аляска, без подслон (Видео)"}
{"url": "https://www.24chasa.bg/novini/article/8065946", "text": "Германски, френски и арабски учени разкриха тайната на шума от недрата на Земята, засечен през 2018 г., съобщи сп.\"Нейчър джиосайънс\". Изследователите установили, че причината е в поредица от земетресения, започнала през май 2018 г. край бреговете на Африка. Пикът им е през ноември същата година, когато там, както и в Южна и Северна Америка, Нова Зеландия и на Хавай са регистрирани трусове със сила до 5,9 по скалата на Рихтер и се появи подводен вулкан, предава БТА. Анализите на данните от датчици показали, че вулканът се е образувал на дълбочина около 3,5 км по крайбрежието на отвъдморския френски регион Майот, в Индийския океан. Подводният вулкан е с височина около 800 метра и с диаметър около 4-5 километра. При изригването на вулкана към повърхността се издигнали 3,4 куб. км магма, а шумът възникнал в резултат на преминаването на магмата по подземен канал с дължина 35 км.", "date": "2020.01.13", "title": "Шумът от недрата на Земята идва от поредица земетресения"}
{"url": "https://www.24chasa.bg/novini/article/8065956", "text": "17-годишен младеж от град Добрич, извършил кражби от няколко автомобила, е задържан – съобщават от Областната дирекция на МВР. Непълнолетният е задържан от служителите на реда на 12 януари, около 04,55 ч. на паркинг на жилищен блок по бул. „25-ти Септември”. У младежа са открити вещи, които са обект на посегателство от 4 автомобила, паркирани по ул. „Антим I” и бул. „25-ти Септември”. Автомобилите са с взломени предни стъкла на десни врати. Работата по случая продължава по описа на Първо Районно управление на МВР-Добрич.", "date": "2020.01.13", "title": "Задържаха крадец на вещи от коли в Добрич"}
{"url": "https://www.24chasa.bg/novini/article/8066076", "text": "Японският премиер Шиндзо Абе, който е на обиколка в страните от Персийския залив, заяви, че вижда в региона признаци на успокояване на напрежението, в края на визитата си в Саудитска Арабия, където се срещна с крал Салман и с престолонаследника принц Мохамед бин Салман. Според японското външно министерство, Абе е разговарял с престолонаследника на четири очи, като при разговора са присъствали само преводачи, предаде ТАСС. \"Благодарение да сдържаността, проявена от замесените страни в региона, сега се наблюдава движение към успокояване на напрежението. Важно е да се използват откриващите се възможности и да се подкрепя подобна тенденция с цел мирното решаване на проблемите чрез диалог\", заяви премиерът пред телевизия Ен Ейч Кей. Абе напомни, че Япония получава значителна част от енергийните ресурси от Близкия изток, като подчерта важността на решението на своето правителство да изпрати в Оманския залив боен кораб и самолет за морско патрулиране с цел гарантиране на сигурността а корабоплаването, допълва БТА. Според Абе Иран е проявила разбиране към решението на Токио, подкрепено и от ръководството на Саудитска Арабия.", "date": "2020.01.13", "title": "Шиндзо Абе вижда успокояване на ситуацията в Близкия изток"}
{"url": "https://www.24chasa.bg/novini/article/8063561", "text": "С 1,61 лв. ще поскъпне всеки курс на таксито, независимо дали е 5, или 15 километра. Това би станало, ако бъде прието искането на браншовите организации на такситата първоначалната такса да е три пъти минимумът на дневната тарифа, която в София е 0,77 лв. Така при среден курс от 5 км и престой от 11 мин поскъпването ще е 23%. При 15 лв., или дълъг курс, ще е с 10 на сто. Минимална и максимална първоначална такса е основно искане на таксиметровия бранш, за което те са събрали и няколко хиляди подписа. Промяната може да стане с изменение на наредба и е в правомощията на министъра на транспорта Росен Желязков. В момента първоначалната такса е 0,70 лв., настоява се да е 2,31 лв. минимална, а максималната да е 3,90 лв. Така щяло да се сложи край на плащането на ръка за къси разстояния, за да се съгласи таксиджията да направи курса. Съюз “Такси” има предложение за минимален и максимален праг за всяка от трите такси - начална, повикване и престой. За минута престой предложението е минимумът да е не по-малко от 30% от минималната дневна цена на километър и не повече от 50% от максималната тарифа на километър, която е 1,30 лв. Така цената за престой, която сега е 22 ст., би станала с долен праг 23,1 ст., а максималната - 65 ст. Минималната такса за повикване да е 0,77 лв,, а максималната - 1,30 лв. Тази седмица предстоят разговори с експерти на министерството на транспорта. Министър Желязков е поискал икономическа обосновка за поскъпването на началната такса, която от бранша вече подготвят, каза Спас Атанасов, председател на Браншовата камара на таксиметровите водачи и превозвачи.", "date": "2020.01.13", "title": "Таксито по-скъпо с 1,61 лв. за всеки курс при вдигане на първоначалната такса"}
{"url": "https://www.24chasa.bg/novini/article/8066144", "text": "Румъния отложи за 2021 г. срока за пускане в експлоатация на трансграничния газопровод Кишинев - Унген. Това е посочено в Плана за развитие на газопреносната система на Румъния за 2019-2028 г., публикуван днес от молдовското издание \"Нюзмейкър\", предаде ТАСС. Строителството на газопровода започна през 2013 г. Тогава властите обещаха газопроводът да е готов през четвъртото тримесечие на 2017 г., след което крайният срок бе отложен за края на 2018 г., посочва молдовското издание. Същевременно по време на посещението си в Кишинев през октомври м. г. външният министър на Румъния Рамона Манеску бе обещала, че газопроводът ще бъде пуснат в експлоатация през 2020 г. В публикувания днес план обаче крайният срок за пускането в експлоатация вече е отложен за 2021 г., предава БТА. Тръбопроводът Кишинев - Унген трябва да присъедини молдовската столица към изградения по-рано с подкрепата на ЕС и Румъния газопровод Унген - Яш. Дължината на участъка (Кишинев - Унген) е около 120 километра. Планира се по тръбата да се транспортират 1,5 милиарда куб. м. годишно.", "date": "2020.01.13", "title": "Румъния отлага за 2021 г. пускането на газопровода Кишинев - Унген"}
{"url": "https://www.24chasa.bg/novini/article/8064754", "text": "Средната концентрация на фини прахови частици PM2.5 в Пекин е спаднала с 42 микрограма на кубичен метър през 2019 г. Данните бяха оповестени в работния доклад на местните власти, представен в неделя на третата сесия на 15-тия Пекински народен конгрес. Китайската столица ускори усилията в борбата със замърсяването на въздуха през последните години, предаде  Така например над 28 000 тежкотоварни дизелови камиони бяха под наблюдение в реално време и са били извършени повече от 3,1 милиона проверки на такива през миналата година. Около 42 700 дизелови камиона, отговарящи на стандарта за емисии „China III\", бяха изведени от експлоатация. Електрическите таксита в града се увеличиха с 3500.", "date": "2020.01.13", "title": "Концентрацията на фини прахови частици в Пекин отчита спад през 2019 г."}
{"url": "https://www.24chasa.bg/novini/article/8066213", "text": "\"През периода януари - ноември 2019 г. от България са изнесени стоки за 53 758.2 млн. лв. за ЕС и трети страни, което е с 3.7% повече в сравнение със същия период на 2018 г. За пореден път данните на НСИ - Национален статистически институт показват развитието на българската икономика и положителните тенденции този ръст да продължи. Продължаваме с работата\". Това написа във фейсбук профила си премиерът Бойко Борисов, като се позовава на ", "date": "2020.01.13", "title": "Борисов: Ръстът на износа с 3.7% доказва развитието на икономиката ни"}
{"url": "https://www.24chasa.bg/novini/article/8066286", "text": "\"Появиха се публикации за трагичната кончина на сина на баща ми от първия му брак. Научих от медиите\". Това съобщи актрисата Нона Йотова на профила си във Фейсбук. И продължи: \"Съжалявам за причините, довели до решението му да сложи край на живота си - тежко заболяване. Обаждат ми се приятели, разтревожени от новината и заглавията, че става дума за мой брат. Това създава погрешно впечатление. Не сме се виждали и не сме поддържали никакви отношения. В този смисъл, не сме точно брат и сестра. И по много други причини. Да почива в мир!\" Под поста й в свой гневен коментар бившият вътрешен министър и неин мъж Богомил Бонев добавя:  \"За мъртвите или добро, или нищо. За този нищо добро не мога да кажа. И съболезнования за неговото семейство! Дано един ден разберат, че смъртта не е повод да си правят селски пиар с името на известна личност. Иначе никой няма да им знае името. Защото е ясно кой селяк е пуснал инфото на скапаната медия за името на Нона\".", "date": "2020.01.13", "title": "Нона Йотова и Богомил Бонев гневни, че я свързват със самоубилия се полубрат"}
{"url": "https://www.24chasa.bg/novini/article/8066342", "text": "Костенурка плейбой спаси от изчезване вида си на един от Галапагоските острови, съобщи CNN. 100-годишният Диего живеел в зоопарка в Сан Диего, САЩ и бил изпратен на остров Еспаньола, най-южният от островите Галапагос заедно с още 15 слонски костенурки в рамките на програма за опазване на вида. Специалистите от Национален парк Галапагос са убедени, че Диего има най-голяма заслуга за опазване на вида слонска костенурка на Еспаньола благодарение на несекващото си либидо, допълва Канал 3. Промискуитетът на Диего обаче увеличава популацията с близо 800 костенурки. Общо на острова сега живеят 2000 слонски костенурки. Диего вече ще се пенсионира и ще остане да живее на о.Еспаньола сред поколението си. Галапагоските острови, които териториално са част от Еквадор, са известни с уникалната си флора и фауна. Някои видове там са изучавани от Чарлз Дарвин, докато работи върху \"Произход на видовете\".", "date": "2020.01.13", "title": "Костенурка-плейбой спаси вида си на островите Галапагос (Видео)"}
{"url": "https://www.24chasa.bg/novini/article/8066392", "text": "Обучението на летателен състав за бъдещия многоцелеви изтребител започна във Военновъздушна учебна база (ВВУБ) „Георги Бенковски”. С тържествена церемония днес, 13 януари, бе дадено началото на курса за приучване и първоначално обучение на самолет L-39 ZA на летателен състав, определен за обучение в САЩ на самолет F-16. В събитието участваха командирът на Военновъздушните сили (ВВС) генерал-майор Цанко Стойков, командирът на ВВУБ „Георги Бенковски” полковник Петър Банков, командно-инструкторският, авиационният инженерно-технически и осигуряващ състав на авиобазата. Това съобщиха от Министерството на отбраната.  Командирът на ВВС генерал-майор Цанко Стойков пожела успех на обучаемите и техните инструктори. „Предстои ви да преминете през сложни подготовки, да научите още много от вашите инструктори. Вие сте от малкото пилоти, които имат уникалния шанс да придобият широк спектър на способности, които след това да приложите и надградите в по-нататъшното си обучение. Бъдете горди, бъдете достойни за предоставената ви възможност. Знайте, че това е не само предизвикателство, а и огромна отговорност”, каза още генерал-майор Цанко Стойков в обръщението си към обучаемите. В програмата за обучение са включени пилоти от състава на ВВУБ „Георги Бенковски” – Долна Митрополия, 3-а авиобаза - Граф Игнатиево и База за предно разполагане - Безмер. Тяхното теоретично и практическо обучение ще се проведе изцяло във ВВУБ „Георги Бенковски” с използване на натрупания опит от проведените през 2014 и 2016 година курсове за интензивна летателна подготовка. В продължение на един месец пилотите ще преминат през теоретично обучение и след полагане на изпити ще бъдат допуснати до летателна дейност. Лекторите са подбрани от авиационния инженерно-технически и командно-инструкторския състав на авиобазата. Началник на курса е подполковник Пламен Ковачев, заместник-командир на ВВУБ по летателната подготовка. Под негово ръководство инструкторите майор Петко Димитров, майор Пламен Иванов, майор Петър Муков и капитан Янчо Христов ще проведат летателното обучение на самолет L-39 ZA. След успешното завършване на курса на пилотите им предстои да продължат обучението си в САЩ във връзка с придобиването на новия многоцелеви изтребител F-16.", "date": "2020.01.13", "title": "Започна обучението на летателния състав за бъдещия многоцелеви изтребител F-16"}
{"url": "https://www.24chasa.bg/novini/article/8066418", "text": "Проучването е проведено между 19 февруари и 4 март 2019 г. и в него са участвали 27 973 граждани на ЕС. Адина Вълян, комисар по въпросите на транспорта, заяви: „Европейският съюз е единственият регион в света, където гражданите разполагат с пълен набор от права, осигуряващи защита по време на пътуване. Тези права обаче трябва да бъдат по-популярни и по-лесни за разбиране и прилагане. Също така нашите правила следва да носят по-голяма правна сигурност за пътниците и отрасъла. Ето защо Комисията предложи правата на пътниците във въздушния и железопътния транспорт да бъдат актуализирани. Сега е необходимо Съветът и Европейският парламент бързо да постигнат съгласие по тези предложения, за да се гарантира ефективна защита на пътуващите в ЕС“. Правата на пътниците се определят на равнище ЕС. Те се прилагат от доставчиците на транспортни услуги, а националните органи отговарят за контрола по прилагането им. Различията в практиките между отделните държави затрудняват пътниците и те не винаги имат яснота към кого да се обърнат и какво да направят, особено предвид факта, че пътуванията им в ЕС са често пъти трансгранични. Комисията вече полага допълнителни усилия за внасяне на повече яснота по темата и за това пътниците да бъдат по-добре запознати с правата си. За целта тя прави законодателни предложения за правата на пътниците във въздушния и железопътния транспорт, издава насоки и предоставя редовна информация за съдебната практика в тази област. Също така Комисията започна кампания за повишаване на осведомеността.", "date": "2020.01.13", "title": "Евробарометър: Над половината от пътниците в ЕС не са запознати с правата си"}
{"url": "https://www.24chasa.bg/novini/article/8066457", "text": "Луковитски полицаи са иззели осем тона течност без документи, съобщават от областната дирекция на МВР в Ловеч. На 12 януари, около 14 часа, след получен сигнал, полицейските служители са спрели в землището на село Торос, община Луковит, товарен автомобил \"Ивеко\". В хода на проверката в автомобила са установени четири туби от по 1000 литра, пълни с неустановена течност. Тридесет и девет годишният шофьор не е представил документи за произхода на превозвания от него товар. Той и спътникът му - на 27 години, и двамата от Велико Търново, са с криминалистически регистрации, задържани са в полицейския арест. Превозното средство и тубите са иззети. Ден по-рано в сграда отново в землището на село Торос са установени още четири подобни и със същата вместимост туби, пълни с неустановена течност. По случая е образувано досъдебно производство, уведомени са РИОСВ, Окръжна прокуратура-Ловеч и Районна прокуратура-Луковит, действията по разследването продължават. От Окръжната прокуратура в Ловеч съобщиха за БТА, че все още не могат да кажат каква е иззетата течност и отказват да дадат повече информация по случая.", "date": "2020.01.13", "title": "Полицаи иззеха 8 тона течност без документи в Луковит"}
{"url": "https://www.24chasa.bg/novini/article/8066518", "text": "Компании от три европейски държави проявяват интерес към проекта за изкуствен канал между Черно и Мраморно море през Истанбул, съобщава турската частна телевизия НТВ, позовавайки се на министъра на транспорта и инфраструктурата на Джахит Турхан. \"Според изчисленията ни парите, които ще получаваме от преминаващите през Истанбул кораби, ще бъдат минимум един милиард долара годишно нетно\", каза министърът, предава БТА. Той посочи, че през новия изкуствен канал дневно ще могат да преминават по 185 кораба, докато Босфорът сега е пресичан от 118-125 кораба. Според Турхан общата стойност на проекта е 15 милиарда долара, а за строителната дейност ще са нужни 10 милиарда долара. \"Ако започнем изкопната дейност през 2020 г., ще завършим проекта в края на 2025 г. или 2026 г.\", отбеляза още той. По думите му интерес към проекта проявяват компании от Нидерландия, Белгия и Франция, всички от които специалисти в дадената област. Идеята за създаването на Канал Истанбул бе представена от президента Реджеп Тайип Ердоган още през 2011 г. като една от ключовите цели на правителството за 2023 г., когато турската република ще навърши 100 години. Реализацията на този грандиозен инфраструктурен проект обаче се забави значително от първоначалните планове. Ако проектът бъде осъществен, от Черно до Мраморно ще бъде създаден дълъг 43 километра и широк 400 метра изкуствен канал, пресичан от шест моста. През канала ще може да преминават по 160 плавателни съда дневно, като така значително ще бъде облекчен трафикът през натоварения пролив Босфор. Активистите еколози обаче оспорват нуждата от подобен канал, като изтъкват, че строителството му ще унищожи сладководните басейни, които снабдяват града с питейна вода, и ще промени нивото на кислород в моретата.", "date": "2020.01.13", "title": "Три европейски компании с интерес към проекта за нов канал като \"Босфора\""}
{"url": "https://www.24chasa.bg/novini/article/8066505", "text": "Френски гражданин е задържан за срок до 72 часа с постановление на Окръжна прокуратура-Добрич, за извършени блудства с три малолетни момиченца. Две от жертвите на 63-годишния Ерик Ж. са на 11 години, а третото дете е на 10 години. Окръжната прокуратура в Добрич е внесла искане в Добричкия окръжен съд за вземане мярка за неотклонение „Задържане под стража“. Престъплението по член 149, ал. 5, във връзка с ал. 1 от НК е извършено като продължавано деяние в периода от 24 декември 2019 г. до 9 януари 2020 г. в село в община Балчик. Окръжната прокуратура в Добрич е поела ръководството върху разследването по досъдебното производство. 63-годишният французин, който живее от 1 година в България, е обвинен в престъплението, което се наказва с лишаване от свобода от 5 до 20 години, на 11 януари. Назначени са експертизи по случая.", "date": "2020.01.13", "title": "Задържаха 63-годишен французин за блудство с 3 малолетни момичета"}
{"url": "https://www.24chasa.bg/novini/article/8066374", "text": "Заявка за регистрация на търговска марка \"Франкофоли\" е подадена в Патентното ведомство, разбра наш репортер. Преди 5 г. в Благоевград бе възстановен фестивалът \"Франкофоли\", а наскоро стана ясно, че шестото издание вероятно за първи път няма да е в Благоевград, а в София през юни. Това стана след разменени упреци между бившата и настояща кметска управа. Новият кмет Румен Томов изнесе данни, според които за двудневния фест през 2019 г. общината е дала 1,7 млн. лв., въпреки че договорът с френските организатори е бил на стойност 460 хил. лв. без ДДС. Бившият зам.-кмет по културата Христита Шопова отхвърли обвиненията за преразход и бе категорична, че за всичко има документи. За петте издания на фестивала, на който гостуваха известни изпълнители, и който събираше десетки хиляди зрители, община Благоевград възлагаше организацията на частното френско продуцентско дружество \"Франкофоли\", притежател на ексклузивните права на експлоатация на този формат. \"Франкофоли\" е филиал на друго френско дружество C2G с капитал от близо 4 млн. евро, което е собственик на френската и международна марка \"Франкофоли\", и се представлява от президента Жерар Пон. В края на 2019 г. бившият кмет Атанас Камбитов обяви, че е посрещнал своя \"скъп приятел\" Жерар Пон у нас и с него начертали \"бъдещи проекти\". Малко след това стана ясно, че фестът се мести в София. Почти по същото време, на 17 декември в Патентното ведомство е подадена заявка за регистрация на словесна марка \"Франкофоли\". Заявителят не е публикуван, но е от София. Марката ще важи за апарати и инструменти за възпроизвеждане на звук и изображения, магнитни записващи средства,звукозаписващи дискове, фотографии, баджове, реклама, набиране на спонсори с търговска цел, радиокомуникации, информационни агенции, продукция на шоу програми, филми и видео филми, публикуване на книги, списания, вестници, радио и телевизионни развлечения, организиране и провеждане на конференции, конгреси и изложби с културна и образователна цел. Очаква се от Патентното ведомство да излязат с решение за вписване на търговската марка, както и да стане ясно кой е заявителят.", "date": "2020.01.13", "title": "След като се разбра, че фестът се мести в София, регистрират търговска марка \"Франкофоли\""}
{"url": "https://www.24chasa.bg/novini/article/8066629", "text": "Убедителното преизбиране на лидера на Тайван подчертава, че населението на острова е започнало да се отъждествява с идентичност, различна от Китай - промяна, която комунистическите лидери в Пекин отказват да приемат. Това е противоречие, което ще държи острова с 23 милиона жители в постоянен конфликт с много по-големия съсед в обозримо бъдеще и ще постави под нарастващо напрежение принципа \"една страна\", който провъзгласява, че Тайван и Китай са част от една държава. . Резултатът категорично отхвърли прокитайските възгледи на неговата Националистическа партия (Гоминдан), която трудно се адаптира към възникването и развитието на тайванската идентичност. Въпросът за следващите четири години ще бъде дали правителствата от двете страни на 160-километровия Тайвански проток ще запазят курса, или ще ескалират своята \"битка на волята\". Китай може да засили кампанията си за дипломатическа и икономическа изолация на Тайван, макар че може и да преосмисли този подход, след като усилията да направи това през първия мандат на Цай сякаш само увеличиха вътрешната подкрепа за нея. Голямата й победа би могла да насърчи някои от нейната Демократическа прогресивна партия да потърсят начини да подбутнат Тайван към формална независимост от Китай, каквато е официалната цел на партията. Но даже символични стъпки ще разгневят Пекин и може да предизвикат ответни мерки, а самата Цай не е дала признаци, че поема по този път. Съвременен Тайван е резултат от гражданската война между националистите на Чан Кайши и комунистите на Мао Цзедун за контрола над Китай след Втората световна война. През 1949 г. комунистите триумфират и Чан се оттегля на острова, където създава конкурентно правителство и управлява с железен юмрук, като таи надежди, че ще си върне цялата страна от комунистите. Това вече не е реалистична цел и с всяко изминало десетилетие мечтата на Чан се заменя от нарастващо усещане, особено сред по-младите поколения, че Тайван не е част от Китай. Те възприемат своята родина като отделна общност със свои демократични идеали и не искат да бъдат подчинени на Китай и неговата управляваща комунистическа партия. Продължителните и понякога прерастващи в насилие продемократични протести в Хонконг засилиха това настроение. В началото на 2019 г. китайският лидер Си Цзинпин предложи преговори с Тайван за присъединяването му към Китай на принципа \"една страна, две системи\", подобен на този, по който се управлява Хонконг - бившата британска колония, върната на Китай през 1997 г. Мнозинството тайванци се противопоставят на тази идея, а Цай извлече политически дивиденти от хонконгските протести, като заяви, че те илюстрират защо принципът \"една страна, две системи\" не работи. До голяма степен Тайван функционира като независима държава със свои закони, въоръжени сили и външен министър, въпреки че технически заедно с континентален Китай принадлежи към една държава с конкурентни правителства - на Китайската народна република в Пекин и на Република Китай в Тайпе, тайванската столица. Цай обаче отказваше да одобри политиката на \"единен Китай\" и се постара да изгради неофициални връзки със Съединените щати, които не признават Тайван, но са неговият главен оръжеен доставчик, за да се отбранява срещу Китай. Сигналите за подкрепа от администрацията на Тръмп създадоха у гласоподавателите доверие в подхода на Цай да се противопоставя на заплахите на Китай. В изявление, разпространено скоро след излизането на изборните резултати, държавният секретар на САЩ Майк Помпейо поздрави Цай и похвали \"нейната ангажираност да поддържа стабилността от двете страни на Тайванския проток пред лицето на безмилостен натиск\". Лин Фейфан, заместник-генерален секретар на Демократичната прогресивна партия, миналия месец обеща, че през втория мандат на Цай ще започне дискусия за конституционна промяна. Тя може да обхваща промяна на флага или на дефиницията за територията на Република Тайван, за да включва само Тайван, вместо и острова, и континентален Китай, въпреки че понастоящем партията не се застъпва за такива промени. Китай обаче заплаши да употреби при необходимост военна сила срещу всякакви \"отцепнически\" ходове към независимост. Официалната агенция Синхуа предупреди в коментар за решението, че Китай разполага с пълен набор от политически инструменти, за да възпре действията за независимост на Тайван и да облагодетелства тайванските сънародници. В унисон с общественото мнение Цай съсредоточи кампанията си върху запазването на демокрацията в Тайван вместо върху евентуално фундаментална промяна в политическия статут на острова. Този подход удовлетворява Дун Юйхсин, 23-годишен служител в благотворителна организация. \"Макар че можем твърдо да заявим, че Тайван е Тайван, а Китай е Китай, ние, разбира се, не искаме война или нещо по-лошо от сегашното положение\", каза той и добавя: \"Надявам се, че Цай Ингвен ще се съсредоточи върху автономията и ще потвърди днешното статукво\". Подобно на много тайванци той харесва нещата, каквито са, и не иска никой \"да клати лодката\" в отношенията с Китай.", "date": "2020.01.13", "title": "Вотът в Тайван е сигнал за нарастващ разрив с Китай"}
{"url": "https://www.24chasa.bg/novini/article/8066669", "text": "Полицията в Техеран заяви днес, че е получила указания да прояви сдържаност по отношение на демонстрантите, които изразяват недоволството си от случая със сваления от Иран украински самолет, предаде Франс прес. \"Полицията се отнася към събралите се хора с търпеливо и толерантно. Полицаи не са стреляли по демонстранти, защото сдържаността е в дневния ред на полицията в столицата\", заяви генерал Хосейн Рахими, чието изявление бе излъчено по държавната телевизия, допълва БТА.", "date": "2020.01.13", "title": "Полицията в Техеран е получила указания за сдържаност към демонстрантите"}
{"url": "https://www.24chasa.bg/novini/article/8066630", "text": "Смъртната присъда на бившия пакистански военен управник ген. Первез Мушараф, издадена му от специален трибунал миналия месец, беше отменена днес от Висшия съд в Лахор, съобщиха адвокатите му, цитирани от ДПА, предаде БТА. Съдът в Лахор постанови, че свикването на специалния трибунал е противоконституционно и незаконно, заяви адвокатът на защитата Азхар Сидики. Тричленният трибунал издаде смъртната присъда на Мушараф миналия месец след дело, продължило няколко години. Мушараф управляваше Пакистан от 1999 до 2008 г. Двама от общо тримата съдии отсъдиха, че той е виновен в погазване на конституцията през 2007 г. с цел да преследва високопоставени представители на правосъдната система, за да избегне юридически пречки за управлението си. През 1999 г. Мушараф, който е на 76 години и сега живее в изгнание в Дубай, свали правителството на тогавашния министър-председател Наваз Шариф с безкръвен военен преврат. Мушараф в момента или е признат за виновен, или очаква процес по още най-малко четири дела, включително за убийството на бившия премиер Беназир Бхуто и на изтъкнат племенен вожд в югозападната пакистанска провинция Белуджистан. Обжалване на днешното решение е възможно, но е малко вероятно.", "date": "2020.01.13", "title": "Пакистански съд отмени смъртната присъда на Мушараф за държавна измяна"}
{"url": "https://www.24chasa.bg/novini/article/8067331", "text": "При 27 км изградена улична мрежа едва 13 км са тротоарите. Планираното озеленяване пък е 7%, а такова по кварталните улици почти липсва, тъй като при норма за 2,5 м ширина на тротоарите те са 1,5 м. Това са част от изводите в анализ за един от новите столични квартали - “Манастирски ливади-изток”. Той е направен от общинското предприятие “Софпроект” съвместно със Съюза на урбанистите. Към момента при застроена близо 40% от територията в квартала, на която е позволено жилищно строителство, вече е постигнат общият брой жилища, предвиден в устройствения план от 2001 г. Така предвидената тогава обслужваща инфраструктура за квартала днес е достатъчна само за вече построените жилища. По-късно през 2009 г. общият устройствен план на София увеличава параметрите на застрояване там и предвижда почти двойно повече обитатели. Според анализа дисбалансът между предвидената през 2001 г. обслужваща инфраструктура и позволения брой жилища в план от 2009 “създава предпоставка за създаване на градска среда с лоши показатели на обитаване”. Около 14% от имотите в квартала са отредени за улици, сочи кадастралната карта. Дължината на всички улици в квартала е 20 км. 5 км от тях обаче са черни пътища. Иначе дължината на все още неизградените, но предвидени да бъдат направени, улици е 15 км с площ над 200 000 кв. м. 140 000 кв. м от тях обаче попадат в частни имоти, 170 кв. м - в държавни, и 60 000 кв. м - в общински. Лошо е и транспортното обслужване на квартала. Всъщност линии на градския транспорт достигат само до периферията му. Вероятно по тази причина “Манастирски ливади-изток” е един от първите квартали, които според плановете на общината, трябва да се сдобият с довеждащ транспорт. Освен това кварталът има транспортни връзки само с центъра на града, но не и с кварталите на изток и запад. В “Манастирски ливади-изток” липсва и образователна инфраструктура, с изключение на частни детски градини. В същото време около 70% от жителите му са млади и активни хора на възраст до 40 г., а 17% от обитателите са деца. От 2018 г. общината води преговори с църквата за предоставяне на имот, върху който да се построят детска градина и училище. В квартала пък е изградена едва 14% от предвидената канализационна мрежа. “Положително е, че общината признава за проблема и търси решение. Готова е и концепция за изграждане на парк в квартала. Проблемът е, че резултатът от параметрите, позволени в общия устройствен план на София, е презастрояване и пренаселване. Затова докладът препоръчва да се промени устройственият план на квартала, за да се осигури нужната инфраструктура и той да не е квартал спалня, в който хората са един върху друг. Процесът ще е сложен, но трябва да се проучат възможностите за нов план”, коментира шефът на “Софпроект” арх. Любо Георгиев.", "date": "2020.01.13", "title": "В “Манастирски ливади-изток” тротоарите 2 пъти по-малко от улиците"}
{"url": "https://www.24chasa.bg/novini/article/8067116", "text": "В първите дни на януари той и група от 16 доброволци влязоха в пещерата, за да измерят дебита на водата, която изпълва всички кухини на подземното образувание. Тогава се оказа, че минималното количество, което веднага може да се освободи и по специален канал да постъпва в пресъхналия язовир, е около 30 литра в секунда. “Водата е около 5000 кубически метра и за около 2 часа премина през прокопания канал и постъпи в язовира. Нивото в извора спадна около 2 метра, което означава, че вътре има натрупана още поне толкова вода. Няма да има загуби на вода в речното корито, по което тече реката, излизаща от Попов извор”, каза Русев. Със затоплянето на времето в язовира ще поскъпват още водни количества. Фактът, че от Попов извор и сега тече вода, се дължи на ниската му надморска височина, смята спелеологът. Водата от Попов извор постъпва в язовира по специално прокопания канал. Оттокът от язовира в момента, след въвеждането на водния режим, е около 30 литра в секунда.", "date": "2020.01.13", "title": "Пещерната вода тръгна към Перник"}
