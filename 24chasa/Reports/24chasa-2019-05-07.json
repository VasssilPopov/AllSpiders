{"url": "https://www.24chasa.bg/novini/article/7439569", "text": "Принц Хари и съпругата му Меган са пазили в пълна тайна до последния момент всичко, свързано с бебето им. Те са съобщили, че херцогинята на Съсекс е започнала да ражда чак 8 часа след като момченцето вече е било родено, съобщи в. “Дейли мейл”. Противно на традицията новите родители първо съобщили новината в инстаграм и чак след това пред Бъкингам било изнесено официалното съобщение, в което, за разлика от останалите кралски бебета, няма и дума за докторите, помагали на майката. По традиция кралските бебета се раждат у дома, но лейди Даяна е първата, която решава да роди принцовете в болница. Според “Дейли мейл” въпреки желанието си да роди вкъщи, Меган тайно е била откарана в болница от Хари и екипа по сигурността, докато пресата се навъртала около замъка Уиндзор. Бъкингам отклонил въпроса, но други източници са потвърдили, че 37-годишната бивша актриса е родила в болница. Меган била срещу “Сейнт Мери”, избрана от лейди Ди и Кейт Мидълтън, а заложила на американската болница “Портланд”. Двойката и бебето се върнали в дома си във Фрогмор Котидж и чак тогава принц Хари дал импровизираната пресконференция, на която съобщи, че се е сдобил със син. ", "date": "2019.05.07", "title": "Меган родила тайно в болница (Обзор)"}
{"url": "https://www.24chasa.bg/novini/article/7439603", "text": "      Телевизия или партия ще прави Слави Трифонов, след като сам спира шоуто си по Би Ти Ви? Да има своя телевизия, пък макар и малка, е една от мечтите му от години насам, разказват близки негови колеги. Същевременно цялата му политическа активност, която се вижда дори и зад кулисите на шоуто, издава амбиция за участие в политическия живот. Има и трети ход - да направи съвсем ново тв предаване. “Когато има нещо за казване, ще го обявим в предаването, както досега”, беше единственият коментар на екипа пред “24 часа”. Едно е сигурно - все още няма да се пенсионират. “Очаквайте Гергьовден” върху черен бланк! Цял месец “Шоуто на Слави” излъчва тази автореклама, но едва след 6 май - деня, в който Слави Трифонов обяви, че напуска Би Ти Ви, тя придоби многозначителен смисъл. Навръх Гергьовден най-популярният български телевизионен водещ оповести: “На 31 юли тази година това приключение ще свърши. Тоест “Шоуто на Слави” ще спре да съществува.”  Трифонов обясни в ефира, че на практика тогава изтича договорът на предаването с Би Ти Ви и той няма намерение да го подновява. Оказа се, че новината е изненадала не само зрителите, но и работодателите му от Би Ти Ви. “Водим разговори със “Седем осми” и както обикновено поканихме Слави да продължим сътрудничеството си след настоящия сезон, но не сме стигнали до резултат. Все още нямаме официален отговор от “Седем осми”. Ще се изясним в следващите няколко дни в официална среща.” Тези три изречения са единственият коментар засега на първата частна национална телевизия у нас, която преди 19 години с апломб обяви, че Трифонов ще прави вечерно токшоу в ефира ѝ по примера на много успешните американски подобни предавания (шоуто на Джей Лено, на Конан О'Браян и др.). От една година тв водещият оглеждал конкретна телевизия, за да я купи. Тя е сравнително малка и не може да се мери с големите в българския ефир. По думите на хора от тв бизнеса става въпрос или за ефирната “България он ер”, или за кабелната “Евроком”. Или за нещо съвсем различно от традиционните линейни телевизии - да е онлайн. “Не се водят преговори за продажбата на телевизията, както и не се водят преговори със Слави Трифонов”, казаха от “България он ер” пред “24 часа”. “Не е идвал на оглед. Нямам такава информация”, каза Петьо Стайков, пълномощник на управителя в “Евроком”. Впрочем мечтата на Трифонов да има своя телевизия била от години, разказват негови колеги. Той бил все по-обиден на ръководството на Би Ти Ви, което два пъти спира предаването му през 2017 г. и го заставя да следва стриктно договора си, според който трябва да прави предаване с развлекателно-информативен характер. А както е известно от историята на шоуто, а и на другите предавания на Слави, той обича да говори и за политика и да раздава оценки от екрана. Има и още нещо - Слави и екипът му заснеха първите издания на няколко тв формата за Би Ти Ви - “Сървайвър”, “Мюзик айдъл”, “България търси талант”. В един момент телевизията ги взе от продуцента и започна да си ги прави сама. Естествено е доходите на продуцентската къща на Слави “Седем осми” да намалеят. “Може би първи крачки към политиката”, казаха с недомлъвки от шоуто веднага след като Слави обяви в ефира, че си тръгва. Тв водещият нееднократно е показвал, че не е далеч от мисълта за правене на политика. Евентуална негова партия едва ли има шанса да е много голяма, но пък в съвременните политически условия, когато в цяла Европа се очакват пъстри парламенти, дори и малка формация може да играе важна роля. “В екипа на Слави имат доста идеалистично отношение към политиката”, казват близки до работата на шоуто. По думите им те наистина вярват, че могат да променят системата. Ако чакат обаче до парламентарните избори след 2 години, без да са на екран през това време, популярността им силно ще спадне, смятат политически наблюдатели. Затова залозите за партия на Слави са едва 20% засега, показва кратка анкета на “24 часа”. Категорично сигурно е обаче, че “Шоуто на Слави” през следващите три месеца, предвиждат медийни специалисти. Причината е, че започна обратното броене - т.е. вече е обявен краят на шоуто и всеки ден ще се гледа все повече, защото то свършва. По същия начин в момента се наблюдава подобна истерия за последния сезон на “Игра на тронове” - най-успешния тв сериал в света. Краят му обаче идва и сега го гледат дори хора, които преди не са и чували за Денерис Таргериан и Джон Сноу (герои от филма). Впрочем проверка на “24 часа” в книжарниците и онлайн групите за споделяне на книги показа, че вече има завишено търсене на всички книги за Слави Трифонов. Едва ли някой подозира, че Слави и хората му ще се пенсионират или ще се разбягат и всеки ще прави нещо поединично. “Слави никога не е инвестирал в техника и камери, защото инвестира в хора. И никога не ги е изоставял”, казват негови много близки колеги. Уж изненадващото изявление в шоуто всъщност е старателно подготвяно от месеци. Съвсем умишлено то се случва точно на Гергьовден - и зрителите, и феновете от многолюдните концерти на Слави знаят, че това е техният ден с песента за свети Георги и рефрена “Пролет пукна, ние не”. Моделът, по който той обяви, че слага край на шоуто, много напомня начина, по който навремето спря “Хъшове”. Тогава предаването се излъчваше по тв “7 дни” и разни кабеларки. Парите обаче свършват и Слави със сълзи на очи обявява края на “Хъшове”. След 3-4-месечна пауза, когато финансово нещата се стабилизират, предаването отново тръгва в ефира обновено и още по-гледано. Малко след това - през 2000 г., екипът е поканен да прави “Шоуто на Слави” в новата Би Ти Ви. И стартира с последния им концерт “Хъшове на прощаване”. По онова време телевизията е собственост на медийния магнат Рупърт Мърдок и нейни шефове у нас са американецът Албърт Парсънс и Светлана Василева. Именно те избират Слави и екипа му и на практика шоуто се превръща в структуроопределящо предаване за новата телевизия заедно с новините. Впрочем то е един от програмните стълбове на Би Ти Ви и до ден днешен. “От много време насам аз и моят екип не се чувстваме част от медийната среда. Не се чувстваме на място”, обясни той в гергьовденското шоу. Повече коментари от страна на шоуто няма. Подозренията за нисък рейтинг, съпроводен с опита на Слави да напусне сам, преди уж да бъде свалено предаването, се оказаха празни приказки. По ирония на съдбата ден след изявлението му (на 7 май) Би Ти Ви пусна списък на най-гледаните 50 тв предавания у нас през април, изготвен от пийпълметричната агенция ГАРБ.  Впрочем от години медията показва публично тези рейтинги в началото на всеки месец. Според тях “Шоуто на Слави” е на 10-о място през април със среден рейтинг 11,8 пункта, 799 300 зрители и 38,6% дял от аудиторията. Данните за първите месеци на 2019 г. са подобни - през януари рейтингът на шоуто е 12,6 пункта, през февруари - 12. Почти непроменена е гледаемостта на предаването и през последните 2 години. За 2018 г. средният му рейтинг е 11 пункта със 747 900 зрители и 37,1% дял от аудиторията. През 2017 г. рейтингът е 11,9 пункта, зрителите са 818 900, като шоуто заема 39,9% от тв аудиторията. Факт е, че гледаемостта му е намаляла в сравнение със старта на шоуто през ноември 2000 г., както и през първите години на съществуването му, когато достигаше космически стойности. До 2004 г. са го гледали средно между 2 и 3 милиона зрители на вечер. Обяснението на медийните наблюдатели е, че подобен спад е абсолютно нормален за толкова дълъг телевизионен живот - 19 години. Още повече че медийната конкуренция се увеличи несравнимо спрямо първите години на прехода, когато имаше една държавна телевизия и една частна национална. Днес традиционните тв канали - ефирни, кабелни и цифрови, са над 300, а към тях се добавят и новите медии онлайн. След 19 години в ефира на една телевизия не е чак толкова изненадващо, че едно предаване ще спре, казаха неофициално от медията след изявлението на Слави. След като всички се питат какво ще прави той след 31 юли, следващият въпрос е какво ще излъчва Би Ти Ви на негово място. Засега никой не иска да се ангажира с дългосрочни планове. От телевизията все пак заявиха, че всяка уважаваща себе си медия има какво да предложи на зрителите си. В момента обаче тв екипът е по-зает с откриването на новото си хай-тек студио, което предстои съвсем скоро. Междувременно в медийните среди все повече се говори за продажбата на Би Ти Ви, особено след като собственикът ѝ СМЕ заяви преди два месеца в официално обявление, че разглежда възможностите да продава телевизиите си и поотделно, а не в пакет.", "date": "2019.05.07", "title": "Два пътя пред Слави – собственик на малка телевизия или на партия (Видео)"}
{"url": "https://www.24chasa.bg/novini/article/7439507", "text": "“Топлофикация София” започва от утре пролетните ремонти на места с авариен риск. От 8 до 11 май без топла вода остават клиентите в центъра - между булевардите “Александър Стамболийски” и “Витоша” и “Христо Ботев” и улица “Неофит Рилски”. От 13 май до 20 май ще бъде спряно подаването на топла вода към сгради в “Младост-1”, “Мусагеница”, “Дървеница”, “Студентски град”, “Витоша” и всички резиденции на бул. “Симеоновско шосе”. От 20 май до 23 май ще спре душът на клиентите от “Обеля 2”. От 13 май до 17 май ще секне топлата вода в района между бул. “Сливница”, улиците “Христо Ботев”, “Цар Симеон”, “Княз Борис I”, “Пиротска”, “Триадица”, “Сердика”, бул. “Княз Александър Дондуков” и други улици и булеварди на София.", "date": "2019.05.07", "title": "От 8 май спират в София топлата вода поетапно за ремонти"}
{"url": "https://www.24chasa.bg/novini/article/7439551", "text": "Телекомите в България са започнали да прилагат специални мерки срещу измамите по телефона, стана ясно във вторник. От “Виваком” съобщиха, че са регистрирали значителен спад на опитите за измами в собствената им мрежа. Това било резултат от съвместните усилия на оператора и МВР. Така през март и април опитите за извършване на такива престъпления в мрежата на телекома намалели над 50 пъти. От “Виваком” започнали да правят извънреден мониторинг чрез специален отдел, за да сведат до минимум възможностите за извършване на телефонни измами спрямо абонатите. Експертите от оператора ежедневно следят за нетипичен трафик, при който има последователно набиране на стационарни номера от мрежата на “Виваком” от чуждестранни или български мобилни телефони. Когато се засекат такива обаждания, първо се ограничавал трафикът - тоест възможността да се избира отново даден стационарен телефон. След това се подавал сигнал към екип на МВР, който да предприеме мерки по задържането на измамниците. Тази организация дала бърз ефект. По данни на “Виваком” през февруари 2019 г. броят на опитите за измами по телефона в мрежата на телекома е бил 81 000. В резултат на съвместната операция с МВР през март обажданията от измамници са вече пет пъти по-малко - 18 792. А през април намалението е с 50 пъти - до 1 515 обаждания. От “Виваком” уточняват, че ще продължат съвестната работа с МВР за максимално ограничаване на телефонните измами. От другите два оператора - А1 и “Теленор”, заявиха, че също предприемат мерки като мониторинга на обажданията и други, с които да бъдат ограничени възможностите за измами по телефона, както и други злоупотреби, при които се използва името на компаниите.", "date": "2019.05.07", "title": "Телекоми срещу измамите  по телефона, при “Виваком” опитите  намалели 50 пъти"}
{"url": "https://www.24chasa.bg/novini/article/7439723", "text": "Черноморският регион да попадне във фокуса на европейските политики си поставя за цел Ивелина Василева - кандидат за депутат в Европейския парламент от листата на ГЕРБ, както и настоящ председател на парламентарната Комисия по околна среда и води, бивш министър, съобщиха от пресцентъра на ГЕРБ. „С влизането на България и Румъния в ЕС Черно море стана европейско море. На европейско ниво обаче стратегия за развитие на този регион няма. Иска ми се да се обединим за това да работим за развитието на Черноморския регион чрез конкретни проекти и политики, насочени към него“, каза Ивелина Василева. Тя си е поставила за цел надграждане на Дунавската стратегия с конкретни проекти и стратегия за развитие на Черноморския регион. По този начин могат да се подобрят и контактите с останалите държави, да се стимулира икономиката и т.н., счита тя. Подчерта, че околната среда не признава граници – нито общински, нито регионални, нито национални. „Тя е нещо, за което трябва да се обединяват усилията. И това може да е платформата за разработването на такава стратегия на Черноморския регион“, каза Василева. Днес тя се срещна в Каварна с представители на туристическия бизнес и природозащитни организации. Във форума участваха народните представители вицеадмирал Пламен Манушев и Даниела Димитрова, кметът на Шабла Мариян Жечев, общинските ръководители на ГЕРБ-Каварна Йордан Стоянов и на ГЕРБ-Шабла Живко Спасов, кметове на населени места от двете морски общини, както и собственици на хотели и председателят на туристическо сдружение „Каварна“ Дарина Аргирова. „Северното Черноморие е район, в който в максимална степен се концентрира фокусът, когато говорим за потенциал за развитие на бизнеса, в частност на туризма, и за екология. За жалост, разговорите често стигат до сериозни противопоставяния и сблъсъци, а трябва да се намери пресечната точка, за да има възможност за развитие на региона. Екологията и бизнесът в нашия регион понякога се сблъскват и водят до сериозни проблеми в развитието. Постигането на баланс между тях ще бъде най-добрата възможност за развитие на региона и за опазване на природата“, сподели Йордан Стоянов, който е и общински съветник в Каварна. Ивелина Василева припомни мащабната инвестиционна програма, която бе реализирана в предходния мандат на правителството на премиера Бойко Борисов с изграждането на екологична инфраструктура. Особен фокус с грижа към Черноморското крайбрежие и грижа за опазване на водата в района от замърсявания. Осем пречиствателни станции бяха изградени и реконструирани по Черноморското крайбрежие. В Каварна се реализира проект с изграждане на колектори и канализационна мрежа, припомни тя. „Темата с чистотата на водите е все по-значима. Това, което имаме като решимост, е да продължаваме да работим за изграждане на екологична инфраструктура. За което ще се разчита и на европейската солидарност“, подчерта Ивелина Василева. И припомни, че представителите в ЕП, в частност Андрей Новаков, който беше представител на работната група, договаряща бюджетните средства, успяха да договорят по-голям бюджет за България за периода 2021-2027 година. Средствата, с които България ще разполага, ще са с 3,5 млрд. лева повече за следващия програмен период. Важно е и това, че минимум 25 % ще бъдат заделени за дейности, които са пряко свързани със справянето с щетите от изменението на климата и опазването на околната среда, посочи тя. Ивелина Василева обяви, че ще работи за създаване на Изследователски център в България, който да изследва не само съдържанието на замърсители, включително и пластмасови отпадъци във водите, но и въздействието върху човешкото здраве. Както и да се стартират и инициативи за ограничаване на пластмасите, с обособяване и на зони без пластмасови отпадъци. Коментирана бе и европейската мрежа НАТУРА 2000, която е с фокус върху местообитания или дивите птици, но не забранява човешките дейности, не забранява на хората в региона да развиват специфичните за тях земеделски дейности или други такива. Освен това, категорично НАТУРА 2000 не изключва възможностите за развитие на туризъм. Тя акцентира и на необходимостта от междусекторна координация, за да не се стига до болезнени сблъсъци и щети, включително и чрез наказателни процедури, както ситуацията с ветроенергийните системи у нас. Вицеадмирал Пламен Манушев подчерта, че предстоящите евроизбори са изключително важни за ГЕРБ. „Искаме да покажем, че партията обръща внимание на най-важните проблеми в страната, включително на екологията и бизнеса. Решени сме да продължим това и смятаме, че е изключително важно премиерът Бойко Борисов да изпълни мандата си, за да стартира навреме новият програмен период“, посочи още вицеадмирал Манушев, който е и областен координатор на ГЕРБ в област Добрич. „Една стабилна държава до следващите парламентарни избори ще даде такива условия. Бизнесът иска стабилност, а не безвремие“, подчерта още той.", "date": "2019.05.07", "title": "Ивелина Василева ще работи в ЕП за стратегия за развитие на Черноморския регион"}
{"url": "https://www.24chasa.bg/novini/article/7439672", "text": "България чака становище от Брюксел за такса смет. Това става ясно от отговор на Европейската комисия до Българската стопанска камара за подадена жалба. В нея камарата сигнализира ЕК, че в България не се прилага принципът “замърсителят плаща”. “Европейската комисия е възложила проучване за прилагането на принципа “замърсителят плаща” във всички държави - членки на Европейския съюз”, посочват от ЕК и допълват, че проучването е завършено и резултатите са в процес на обработка и преценка. “Според информацията, с която комисията разполага, последните изменения в Закона за местните данъци и такси осигуряват подходяща методология за изчисляване на таксата за битови отпадъци”, посочват от ЕК и допълват: “За съжаление, националните власти решиха още повече да отложат влизането в сила на съответните разпоредби - до 2022 г.” Комисията е решила да прекрати разследването по жалбата на Българската стопанска камара. В отговора се посочва, че ако е необходимо комисията ще предприеме действия срещу България по своя инициатива. В отговора на ЕК става ясно, че комисията е категорична, че няма да се колебае да предприеме действия срещу държавите членки, в които националното законодателство или практика не е в съответствие с принципа. ", "date": "2019.05.07", "title": "България чака становище от Брюксел за такса смет"}
{"url": "https://www.24chasa.bg/novini/article/7439693", "text": "Директорът на ФБР Кристофър Рей каза, че не смята за \"шпиониране\" одобреното от съда наблюдение, извършвано от неговата агенция, и че не разполага с доказателства ФБР незаконно да е наблюдавало кампанията на американския президент Доналд Тръмп при изборите през 2016 г., предаде Асошиейтед прес, цитирана от БТА. Изказването на Рей на изслушване пред подкомисия на Сената беше в противоречие с думите на правосъдния министър и главен прокурор Уилям Бар, който заяви миналия месец, че смята, че кампанията на Тръмп е била шпионирана при разследване на евентуален сговор с Русия. Попитан по време на изслушването дали би казал, че ФБР \"шпионира\", когато разследва заподозрени терористи и гангстери, Рей отговори, че \"това не е понятието, което би използвал\". \"Смятам, че ФБР се занимава с разследваща дейност, а част от разследващата дейност включва дейност по наблюдение с различни форми и размери. А за мен ключовият въпрос е да се гарантира, че това се прави при стриктно придържане към правилата, в съответствие с нашите законни власти. Това е ключовият въпрос. Различните хора използват различни разговорни изрази\", каза той. Попитан дали знае за доказателства, че ФБР незаконно е шпионирало кампанията на Тръмп, Рей отвърна: \"Не мисля, че аз лично имам някакви доказателства от този род.\"", "date": "2019.05.07", "title": "ФБР: Няма доказателства за незаконно \nшпиониране на кампанията на Тръмп"}
{"url": "https://www.24chasa.bg/novini/article/7439644", "text": "От днес до 27 май 2019 г. в Министерството на вътрешните работи ще функционира денонощно открита линия на МВР (телефон 02/982 22 32 и e-mail izbor@mvr.bg ) за приемане на сигнали, свързани с нарушения на изборния процес при подготовката и произвеждането на изборите за членове на Европейския парламент от Република България на 26.05.2019 г. Подаваните на откритата линия сигнали трябва да са относими към дейността на МВР по време на изборния процес.", "date": "2019.05.07", "title": "МВР открива денонощна линия за сигнали за нарушения на изборния процес"}
{"url": "https://www.24chasa.bg/novini/article/7439642", "text": "Папа Франциск завърши днешното си посещение в Северна Македония със срещи с млади хора от различни религии и със свещеници и техните семейства в Католическата църква в Скопие, предаде агенция МИА, цитирана от БТА. \"Най-големият проблем на съвременността, с който се сблъскват младите, е изгубената възможност да мечтаят. Когато някой не мечтае, особено ако е млад човек, той се изпълва с празнота и безнадеждност. Опитайте се да мислите за вашите най-големи мечти\", призова папата. Той посочи Майка Тереза като пример, който трябва да следват всички. На свещениците той поръча да оставят зад себе си целия товар, който им пречи в мисията, като цитира отново думи на Майка Тереза: \"Всичко, което е непотребно, ми тежи.\" По-рано днес папа Франциск отслужи меса на централния площад в Скопие, изпращайки послания за мир, съвместно съществуване и по-голяма любов към Бога и хората. На месата присъстваха около 15 000 души. От Католическата църква папата се отправи към международното летище в Скопие, за да отпътува от страната.", "date": "2019.05.07", "title": "Папа Франциск завърши посещението си \nв Северна Македония (Снимки)"}
{"url": "https://www.24chasa.bg/novini/article/7439634", "text": "Младежите, които са регистрирали фирми, за да кандидатстват пред Държавен фонд “Земеделие” (ДФЗ) за еврофинансиране, са декларирали пред нотариус в Карнобат, че действителният собственик на капитала им е бизнесменът Миню Стайков. Това обяви съдия Вилислава Ангелова във вторник в спецсъда и прие, че Стайков трябва да остане зад решетките по обвинение за злоупотреби с еврофондове. Това е второто дело срещу него. От 8 месеца той е в ареста по първото дело, по което е сочен за лидер на група за производство на нелегални цигари и данъчни престъпления. Съдът посочи още, че другите 7 младежи, обвинени заедно със Стайков, са регистрирали фирмите си по едно и също време на столичен адрес на самия бизнесмен. Повечето били студенти - деца на служители на Стайков в Карнобат. Те кандидатствали за субсидии по две програми пред ДФЗ - за инвестиции в земеделието и за конверсия на лозя. “Кандидатствали са за колосални суми, без да имат каквато и да е обезпеченост”, учуди се съдия Ангелова. По едната програма фондът одобрил младежите да изградят оранжерии в община Долни чифлик за около 11 млн. лв. До превода на парите не се стигнало заради намесата на прокуратурата. По втората програма, свързана с лозя, получили 5 млн. лв. Те целели да заобиколят утвърдените лимити за еврофинансиране и така средствата да отидат у Стайков, обясни престъпленията прокурор Кънев. Той заяви, че разследването ще стигне и до длъжностни лица в ДФЗ, които са одобрявали финансиране въпреки неверни данни. Призовка като свидетел вече е получил министърът на земеделието Румен Порожанов, който ще дава показания като бивш директор на фонда. По неофициална информация разпитът му трябва да е в четвъртък. “Преди 8 месеца Стайков бе едно от лицата на успешния български бизнес”, защити го адвокатът му Лъчезар Таков, намеквайки, че прокуратурата не се бори със Стайков със способите на правото. Пред спецсъда бизнесменът каза, че иска да излезе от килията, за да се лекува. Съдия Ангелова обаче посочи, че през последните 2 месеца той е бил преглеждан от 14 доктори, което е “непостижимо за всеки друг български гражданин, който чака месец за преглед от 1 специалист”. На свобода бизнесменът може да окаже влияние на свидетели, посочи още съдът. Прокурори са подвели бизнесмена Миню Стайков, че колегата им Ангел Кънев, който наблюдава делото срещу бизнесмена, е бил близък с негов конкурент в алкохолния бранш. Това съобщи самият Кънев, който поиска Стайков да назове имената на прокурорите, дали му тази информация. Преди дни със същия аргумент Стайков поиска Кънев да се отведе от делата му. Той отговори и по други обвинения - че купувал земи от същия конкурент. “Не познавам споменатия човек. Земите, които съм купувал, са земеделски. Средствата са ясни - заеми, обезщетения и заплати”, обясни още Кънев. ", "date": "2019.05.07", "title": "Порожанов на разпит за Миню Стайков, бизнесменът остава за постоянно в ареста (Обзор)"}
{"url": "https://www.24chasa.bg/novini/article/7439655", "text": "САЩ честитят на новоизбрания президент на Северна Македония победата му на изборите, съобщи днес Държавният департамент на САЩ, цитиран от агенция МИА и БТА. Държавният департамент поздрави и гражданите на страната, които са упражнили правото си на глас. В съобщението се констатира, че изборите са протекли мирно, а резултатът е потвърдил волята на народа. \"Вашингтон е готов да сътрудничи с новоизбрания президент Пендаровски, с правителството и с всички политически партии в момент, когато Северна Македония се готви да стане 30-та членка на НАТО и постига напредък като бъдеща членка на Европейския съюз, се казва в съобщението на Държавния департамент.", "date": "2019.05.07", "title": "САЩ честити на Стево Пендаровски избора му за президент на Северна Македония"}
{"url": "https://www.24chasa.bg/novini/article/7439616", "text": "Кандидатът на Европейската народна партия (ЕНП) за председател на Европейската комисия (ЕК) Манфред Вебер заяви, че би прекратил присъединителните преговори с Турция, ако бъде избран на поста по-късно този месец, съобщи Асошиейтед прес, цитирана от БТА. Вебер, който е основен кандидат да заеме поста на досегашния председател на ЕК Жан-Клод Юнкер, каза, че решението на турската Висша избирателна комисия да отмени резултата от кметските избори в Истанбул, спечелени от опозицията, е \"неразбираемо за мнозина от нас в Европа\". \"През последните години Турция, за съжаление, се отдалечи от ценностите на Европа. За мен това означава край на присъединителните преговори между Турция и Европейския съюз\", заяви кандидатът на ЕНП.", "date": "2019.05.07", "title": "Вебер: През последните години Турция се отдалечи от ценностите на Европа"}
{"url": "https://www.24chasa.bg/novini/article/7439621", "text": "Британската министър-председателка Тереза Мей съжалява, че Великобритания ще участва в изборите за Европейски парламент, и е решена да намери начин за успех на споразумение за Брекзит, заяви неин говорител, цитиран от Ройтерс, съобщи БТА. Попитан за спекулациите, че Мей може да се оттегли, говорителят й каза, че не знае да има промяна в нейното намерение да напусне едва след завършването на първата част от процеса на излизане на Великобритания от Европейския съюз.", "date": "2019.05.07", "title": "Мей съжалява, че  Великобритания ще участва в евроизборите"}
{"url": "https://www.24chasa.bg/novini/article/7439612", "text": "Над 1000 души протестираха пред сградата на Съдебната палата в Благоевград в защита на осъдените 5-има полицаи по случая \"Чората\". \"Българският полицай не е убиец\", \"Свобода за бащите ни\", бяха част от издигнатите лозунги. След протестиращите бяха роднини на полицаите Мирослав Писов, Иво Иванов, Борис Механджийски, Георги Калинков и Янко Граховски. Петимата са в затвора в Бобов дол с присъди от по 7 г. лишаване от свобода за смъртта на Ангел Дмиитров-Чората. \"Да върнем бащите, съпрузите, приятелите и колегите при семействата им там, където им е мястото! Не можем да позволим такава несправедливост! Българските полицаи не са убийци! Те са тръгвали на акции с ясното съзнание, че може и да не се върнат никога, и защо? За да спим аз, Вие, нашите, вашите деца, роднини, приятели спокойно! Защото това значи да си полицай – да рискуваш живота си в името на нашата сигурност! Сега е времето, в което ние трябва да действаме и справедливостта да възтържествува! Полицаите не са убийци!\", бе призивът на благоевградчани. Декларации в тяхна подкрепа прочетоха от няколко съюза на офицери от запаса, бивши служители на сигурността, Боянския клуб и др. \"Синът ми не е убиец!\", каза развълнуван в словото си бащата на Борис Механджийски. Само за час над 1000 човека се подписах за незабавно помилване на петимата бивши служители на реда.  \"Няма умисъл в действията на полицаите, те изпълняват служебните се задължения и това във всички експертизи е доказано, че те са си изпълнявали задълженията съгласно заповедите и разпоредбите на МВР\", коментира бащата на Иво Иванов, Ванчо Спасов, който е работил 34 г. в системата на МВР и е дългогодишен началник на КАТ. \"Не може да бъде прието като доказан факт, че петимата събрани, на случаен принцип полицаи изпратени с достатъчно ясна задача да задържат едно лице, са отишли да изпълнят задълженията си с идеята да го лишат от живот\", заяви Валентин Попов, председател на Синдикалната федерация на служителите на МВР.", "date": "2019.05.07", "title": "Над 1000 на протест по случая \"Чората\": Полицаите не са убийци (Снимки)"}
{"url": "https://www.24chasa.bg/novini/article/7439638", "text": "Президентът на Ангола Жоау Лоуренсу призова днес за спешно решаване на кризата с горивата, в резултат на която по бензиностанциите в столицата Луанда и другите градове се извиха дълги опашки, въпреки че страната е вторият по големина производител на суров петрол в Африка, предаде Ройтерс, цитирана от БТА. Изявление от президентската канцелария критикува липсата на комуникация между държавната енергийна компания \"Сонангол\" и останалите държавни институции, довела до проблеми с вноса на рафинирани продукти като бензин и дизелово гориво. На бензиностанциите из цяла Луанда днес можеха да се видят дълги колони от автомобили, които силно затрудняваха движението и ядосваха шофьорите, принудени да чакат с часове, за да заредят. \"Взети са мерки и са задействани необходимите ресурси за стабилизиране на пазара на горива през следващите дни\", се казва в информация, разпространена след среща на президента с ръководители от петролния отрасъл. През уикенда \"Сонангол\" съобщи, че има трудности с осигуряването на твърда валута за обезпечаване на вноса на рафинирани продукти. Ангола, която е член на Организацията на страните износителки на петрол (ОПЕК), задоволява 80 процента от нуждата си от рафинирани продукти чрез внос, въпреки че произвежда около 1,5 милиона барела суров петрол дневно. Държавната компания каза, че недостигът на горива на бензиностанциите се дължи отчасти на нарастващите неизплатени задължения към нея на част от промишлените й клиенти.", "date": "2019.05.07", "title": "Президентът на Ангола призова за спешно решаване на кризата с горивата"}
{"url": "https://www.24chasa.bg/novini/article/7439591", "text": "Европейската комисия понижи прогнозата си за икономически растеж на Сърбия за тази година от 3,8 процента /според прогнозите от ноември/ на 3,1 процента заради забавяне на икономическия растеж на страните, които са най-големи търговски партньори на Сърбия, предаде Танюг. За 2020 г. комисията запази прогнозата си за 3,8 процента икономически растеж на Сърбия. В пролетните си прогнози, публикувани на сайта на ЕК, се оценява, че държавният дълг на Сърбия тази година ще бъде 50,9 процента от брутния вътрешен продукт /БВП/, а догодина ще намалее до 48 процента. Комисията прогнозира също, че инфлацията в Сърбия през 2019 г. ще бъде 2,5 процента, а следващата година - 2,7 процента. Комисията предвижда, че вътрешното потребление ще остане високо, стимулирано с увеличаването на заплатите. ЕК очаква изгодните условия за финансиране да запазят растежа на кредитирането и да продължи растежът на инвестиционните дейности. След миналогодишния излишък в бюджета от 0,6 процента от БВП комисията прогнозира за тази и следващата година малък бюджетен дефицит от 0,5 процента от БВП.", "date": "2019.05.07", "title": "ЕК понижи прогнозата си за икономически растеж на Сърбия за 2019 г."}
{"url": "https://www.24chasa.bg/novini/article/7439483", "text": "Великобритания ще трябва да участва в изборите за ЕП на 23 май, защото няма да успее да одобри сделката за Брекзит преди това, заяви британският първи министър и фактически вицепремиер Дейвид Лидингтън, цитиран от Франс прес и Ройтерс. Премиерът Тереза Мей се беше ангажирала да анулира тези избори във Великобритания, ако бъде прието споразумение, предава БТА. Според Лидингтън обаче правителството смята, че вече няма достатъчно време парламентът да ратифицира различните текстове, които са необходими за влизането в сила на споразумението преди 23 май. Мей се надяваше да избегне участие на Великобритания в изборите за ЕП, но до момента преговорите с опозиционната Лейбъристка партия за постигане на споразумение по Брекзита не дават резултат. \"За жалост няма да е възможно да завършим този процес преди датата на изборите за Европейски парламент, така че те ще трябва да се състоят. Ще удвоим усилията си забавянето след това да е възможно най-кратко. В идеалния случай бихме искали да сме в ситуация, при която избраните британски евродепутати изобщо да не заседават в Европейския парламент и да приключим с въпроса преди лятната ваканция\", заяви Лидингтън.                                                                                                                                                                                                                                         ", "date": "2019.05.07", "title": "Великобритания ще участва в евровота, няма да успее със срока за Брекзит"}
{"url": "https://www.24chasa.bg/novini/article/7439447", "text": "Министърът на земеделието Румен Порожанов е получил призовка да се яви като свидетел в Специализираната прокуратура по делото за злоупотреби с еврофондове срещу бизнесмена Миню Стайков, разказаха източници на \"24 часа\". По-късно новината потвърди прокурор Ангел Кънев. Порожанов ще бъде разпитан в качеството му на директор на Държавен фонд \"Земеделие\". По неофициална информация разпитът трябва да се проведе в четвъртък. Междувременно спецсъдът задържа Миню Стайков по същото дело, за което той е обвинен за злоупотреби с евросредства, получени чрез подставени лица. Става дума за 5 млн. лв., изплатени по програма за лозя. Други 13 млн. лв. били одобрени за финансиране, но до преводът им не се стигнало. Миню Стайков помоли съда да излезе на свобода, за да се лекува. Причината - вече 8 месеца е зад решетките по първото му дело, по което му е обвинен като лидер на група за производство на нелегални цигари. Това обаче не беше уважено от съда. \"За 2 месеца на него са направени 3 експертизи, т.е. 14 доктора са преглеждали Стайков. Това е непостижимо за всеки друг български гражданин, който чака месец за преглед от 1 специалист\", отсече съдия Вилислава Ангелова.", "date": "2019.05.07", "title": "Разпитват Румен Порожанов по делото на Миню Стайков за злоупотреби с европари"}
{"url": "https://www.24chasa.bg/novini/article/7439494", "text": "Окръжната прокуратура в Кюстендил е внесла за разглеждане в съда обвинителен акт срещу Н.Н. (64 години) за убийство на съпругата му, извършено с особена жестокост и при нарушаване на заповед за защита от домашно насилие, съобщиха от прокуратурата. Отношенията между обвиняемият и 61-годишната му съпруга се влошили, след като той заминал за САЩ и получил информация от една от дъщерите си, че майка й нецелесъобразно изразходва получаваните от него пари. През 2017 г. Н.Н. окончателно се прибрал в България, като заживял заедно с жена си в новопостроеното им жилище в столицата. Между двамата съпрузи обаче непрекъснато възниквали конфликти, а Н.Н. често проявявал агресия и многократно стигал до физическа саморазправа със съпругата си, като й отправял закани, че ще я убие. Жената сезирала Софийския районен съд с искова молба по реда на Закона за защита от домашното насилие и й била издадена заповед за незабавна защита, с която на съпруга й се забранявало да я доближава на разстояние от 200 метра. Три дни по-късно, през март 2018 година, двамата се срещнали в с. Косово, община Трекляно и между тях отново възникнал скандал, завиршил с убийство. Обвиняемият използвал метална тръба и вила. По повод сигнал на съпругата, подаден минути по-рано на спешния телефон \"112\", за проверка в селото били изпратени служители на ГПУ Олтоманци при РДГП - Драгоман. Запитан от тях за съпругата му, мъжът видимо спокоен отговорил, че я е убил преди 40 минути. От извършената съдебно-медицинска експертиза е установено, че смъртта на жената се дължи на тежката черепно-мозъчна травма, довела до остри нарушения на дихателната и сърдечно-съдовата дейност, казаха от прокуратурата. Предстои наказателното производство срещу Н.Н., който понастоящем е с мярка за неотклонение \"задържане под стража\", да продължи в съда.", "date": "2019.05.07", "title": "Изправят пред съда в Кюстендил гурбетчия, обвинен в убийство на съпругата му"}
{"url": "https://www.24chasa.bg/novini/article/7439492", "text": "Прокурори са заявили на бизнесмена Миню Стайков, че колегата им Ангел Кънев, който наблюдава делото срещу собственика на \"Винпром Карнобат\", е бил близък с негов конкурент. Това съобщи самият Кънев, който подчерта, че тази информация е подвеждаща.  Преди дни със същия аргумент Миню Стайков и адвокатите му поискаха Кънев да се отведе от делата на алкохолния бос. \"Много искам да разбера кои са тези колеги, за да ги попитам откъде разполагат с тази невярна информация\", отсече Кънев. Той отговори и на други обвинения, отправени му от Миню Стайков - че купувал земи от същия конкурент в алкохолния бранш. \"Не познавам споменатия човек. Земите, които съм купувал, са земеделски, 5,6 дка. Това се е случило, когато съм бил младши прокурор в Софийската районна прокуратура. Средствата са ясни - заеми, обезщетения и заплати. Всичко е декларирано пред Инспектората към Висшия съдебен съвет\", обясни още Кънев. И посочи, че поисканите му отводи били заради намерени книжа в къщата на Стайков в София, с които управител на фирма молел алкохолния бос да му отпусне фиктивен банков кредит от 1 млн. лв., за да се заобиколи данъчното законодателство.", "date": "2019.05.07", "title": "Прокурор Кънев: Колеги са подвели Миню Стайков, че съм близък с негов конкурент"}
{"url": "https://www.24chasa.bg/novini/article/7439535", "text": "Пчеларите, изпълнили договорите си от Националната програма по пчеларство (НПП) 2017-2019 г., могат да подават заявления за плащане до 15 август в областните дирекции на Държавен фонд \"Земеделие\" (ДФЗ), съобщиха от фонда, цитирани от БТА. Документи се приемат по пет от мерките на програмата - А, Б, В, Г и Д. Пчеларите могат да заявят плащане за всяка една дейност от НПП, която са се ангажирали да изпълнят. За да получат финансиране те трябва да имат валидна регистрация като земеделски стопани и да са подали актуална информация в регистъра на пчелините на БАБХ, посочват от фонда. Подадените заявления за плащане подлежат както на административни проверки, така и на проверки на място за изпълнението на дейностите по договора. Кандидатите трябва да са извършили одобрените им разходи в периода от 1 август на предходната финансова година до 31 юли на финансовата година, за която са кандидатствали. Финансовата помощ по пчеларската програма се изплаща до 45 дни от приемането на заявленията. Условие за получаването й е кандидатите да са изпълнили стриктно инвестициите, за които имат сключен договор с ДФЗ. Образец на заявлението за плащане и информация за особеностите по окомплектоване на документите могат да бъдат намерени на сайта на фонда. И тази година ДФЗ дава възможност за реализиране на одобрените инвестиции по НПП чрез кредит, който се отпуска при годишна лихва от 3 процента. Крайният срок за кандидатстване за кредит е до 15 юли 2019 г. Подробна информация за условията и реда за кандидатстване може да бъде получена чрез областните дирекции на ДФЗ или на телефоните на дирекция \"Инвестиционни схеми за подпомагане\" 02/81 87 216 и 02/81 87 574.", "date": "2019.05.07", "title": "Пчеларите могат да подават заявления за плащане по договор до 15 август"}
{"url": "https://www.24chasa.bg/novini/article/7439557", "text": "Новоизбраният президент на Украйна Володимир Зеленски определя като приоритет в своята бъдеща дейност победата над корупцията, предаде ТАСС. \"Наш приоритет е не борбата с корупцията, а победата над нея. Демонополизация на енергетиката, деолигархизация на медиите\", каза Зеленски на среща в Киев с европейския комисар за разширяването и политиката на добросъседство Йоханес Хан, предава БТА. Зеленски заяви, че европейският избор на Украйна няма алтернатива и че той като гарант на конституцията ще защитава пътя, избран от украинците. Зеленски каза, че е започнал диалог с Върховната рада, изтъквайки необходимостта от приемане на нов изборен закон от парламента. Хан заяви, че убедителната изборна победа на Зеленски му дава \"мандат за борба с корупцията и олигарсите\".", "date": "2019.05.07", "title": "Зеленски: Наш приоритет е не борбата с корупцията, а победата над нея"}
{"url": "https://www.24chasa.bg/novini/article/7439561", "text": "Президентът на Гърция Прокопис Павлопулос определи решението на Турция да извърши проучвателни сондажи в изключителната икономическа зона на Кипър като \"пряко и грубо нарушение на международното право\", съобщи АНА-МПА, цитирана от БТА. Павлопулос направи това изказване на среща с делегация на Гръцко-американския институт в Атина. Турските действия осъди днес и гръцкият външен министър Йоргос Катрунгалос в изказване на Четвъртия международен конгрес на Гръцката асоциация за енергийна икономика. Катрунгалос предупреди, че докато Турция действа извън международното право, тя ще удължи изолацията си, и припомни скорошното изказване на върховния представител на ЕС по въпросите на външната политика и политиката на сигурност Федерика Могерини, че ЕС ще отговори по подобаващ начин и в пълна солидарност с Република Кипър. Вчера турските намерения бяха осъдени както от ЕС, така и от САЩ, а Кипър издаде международна заповед за арест на екипажа на турския кораб. Турция, която оспорва правото на кипърското правителство да упражнява суверенните права на Република Кипър след турската окупация на северната част на острова през 1974 г., смята действията си за законни.", "date": "2019.05.07", "title": "Атина: Турция нарушава международното право със сондажите край Кипър"}
{"url": "https://www.24chasa.bg/novini/article/7439578", "text": "Движението при километър 7 на автомагистрала \"Струма\" в района на тунел \"Мало Бучино\" утре - 8 май, ще се осъществява в една лента в посока София и в една лента в посока Перник, съобщиха от пресцентъра на Агенция \"Пътна инфраструктура\" (АПИ), цитирани от БТА. Причина за ограничението е монтаж на автоматични пътни знаци. Във всяка посока на движение ще бъде ограничено преминаването по изпреварващата лента, като трафикът ще се пренасочва по активната лента. От 9.00 до 16.00 часа утре ще бъде ограничено и движението по автомагистрала \"Хемус\" между п.в. \"Прелог\" и п.в \"Ябланица\" в посока София. Причината е почистване на дъждоприемни шахти и изсичане на храсти. Трафикът ще се отклонява преди п.в. \"Прелог\" по път I-3 Ботевград - Ябланица и при п.в. \"Ябланица\" /км 74/ ще се пренасочва по автомагистралата.", "date": "2019.05.07", "title": "Ограничават движението по \"Струма\" и \"Хемус\" утре, слагат пътни знаци"}
{"url": "https://www.24chasa.bg/novini/article/7439597", "text": "Въоръжен мъж е взел петима заложници в магазин за тютюневи изделия в град Бланяк близо до Тулуза в Югозападна Франция, съобщи радио Франс енфо, цитирано от ТАСС, предаде БТА. Мъжът заплашва да открие огън по силите на реда, които отцепиха района. Той настоява с него да се свърже полицейски преговарящ. На място е пристигнал отряд от специалните полицейски части RAID за борба с тероризма и организираната престъпност.", "date": "2019.05.07", "title": "Въоръжен взе петима заложници \nв магазин за цигари край Тулуза (Видео)"}
{"url": "https://www.24chasa.bg/novini/article/7439562", "text": "Висшата избирателна комисия на Турция отмени в понеделник вечерта резултатите от изборите за кмет на Истанбул, произведени на 31 март т.г., съобщи Би Би Си. Те бяха спечелени само с около 13 000 гласа преднина от кандидата на опозицията Екрем Имамоглу пред Бинали Йълдъръм, кандидат на управляващата Партия на справедливостта и развитието (ПСР) на президента Реджеп Ердоган. Вотът ще бъде повторен на 23 юни. Списъците и урните ще бъдат на същите места, както на 31 март т.г. Мандатът на Екрем Имамоглу ще бъде отнет до втория вот На негово място временно ще бъде назначено оторизирано от истанбулското валийство лице. Искането вотът в Истанбул да бъде отменен бе внесено миналата седмица от управляващата партия с мотива, че е имало “нередности и корупция” при гласуването. Решението на избирателната комисия е било взето със 7 гласа одобрение срещу 4 “против”. То бе посрещнато с гняв от опозиционно настроените избиратели, според които комисията е действала под политически натиск. На многолюден митинг спечелилият вота за кмет на Истанбул Екрем Имамоглу обяви, че това, което се случва, е несправедливо, но призова привържениците си да приемат спокойно решението и да проявят здрав разум. “Спечелихме изборите на 31 март с пот на челото. Управляващите отнемат нашето право, но ние няма да се откажем от борбата”, заяви той и посочи, че отново ще се бори за спечелване на кметския пост в мегаполиса. Централното изпълнително бюро на управляващата ПСР се събра на заседание под ръководството на президента Ердоган. Говорителят Йомер Челик заяви, че решението на ВИК за повторение на вота за Истанбул е важно за премахването на всички съмнения относно легитимното провеждане на изборите. След като бе обявено решението за повторно гласуване в Истанбул, котировките на американския долар скочиха и за броени минути курсът от около 5,7 надхвърли 6,15 лири за долар. ЕС разкритикува повторението на вота. В съвместно изявление дипломат №1 на ЕС Федерика Могерини и еврокомисарят по разширяването Йоханес Хан обявиха, че това решение противоречи на самата идея за демократичен изборен процес. Най-остър бе австрийският канцлер Себастиан Курц. Който не приема демократични избори, няма какво да търси в ЕС, каза Курц и поиска съюзът окончателно да прекрати преговорите с Турция. “Огъналата се пред властта ВИК постави подписа си под едно решение, което ще влезе позорно в историята на демокрацията”, написа опозиционният “Джумхуриет”. Вестникът нарече избирателната комисия “ВИК на справедливостта и развитието” по аналогия с управляващата Партия на справедливостта и развитието.", "date": "2019.05.07", "title": "Повтарят изборите за кмет на Истанбул (Обзор)"}
{"url": "https://www.24chasa.bg/novini/article/7439600", "text": "Гладен слон нападна туристка в автономната област Сишуанбанна в китайската провинция Юнан, съобщава изданието \"Стар\", цитирано от БТА. По думите на представител на местната полиция 5-членно семейство се отправило в природния парк \"Уайлд елефант вали\" и по пътя спряло за кратка почивка. От колата излезли родителите и дъщеря им. Неочаквано от гъсталака се появил слон. Забелязали го бабата и дядото, които останали в автомобила. Те се развикали, но било късно - слонът нападнал майката на момичето. Животното повалило жената и няколко пъти я стъпкало. Бащата успял да грабне детето и да го скрие в колата. Пострадалата майка била откарана в болница със счупени три ребра и крак. Тя била в стабилно състояние. Според специалисти от управата на парка слоновете са станали по-агресивни заради засушаването и липсата на храна. Тропическите гори на провинция Юнан са обитавани от около 300 азиатски слона, 120 от които живеят в националния парк.", "date": "2019.05.07", "title": "Гладен слон нападна туристка в Китай"}
{"url": "https://www.24chasa.bg/novini/article/7439606", "text": "Министърът на външните работи на Австрия Карин Кнайсъл изрази безпокойство от неспазването на принципите на демокрацията във връзка с решението на турската Висша избирателна комисия да отмени резултатите от изборите в Истанбул и да насрочи нови кметски избори, съобщи ТАСС. \"Отмяната на (резултата от) изборите в Истанбул предизвиква безпокойство. Резултатите от свободни, справедливи и демократични избори трябва да се уважават. Това е демократичен принцип\", написа Кнайсъл в Туитър, информира БТА. Според официалните данни кандидатът на опозицията Екрем Имамоглу спечели изборите срещу кандидата на управляващата в Турция Партия на справедливостта и развитието (ПСР) Бинали Йълдъръм, като събра гласовете на 4,171 милиона избиратели. Повторните местни избори в Истанбул ще се проведат на 23 юни. В изявление турското министерство на външните работи отхвърли всички критики към решението на Висшата избирателна комисия и призова то да бъде уважавано.", "date": "2019.05.07", "title": "И Австрия обезпокоена от отмяната на изборните резултати в Истанбул"}
{"url": "https://www.24chasa.bg/novini/article/7439432", "text": "Три вида китове, които се срещат недалеч от бреговете на Канада, са застрашени от изчезване, предаде Франс прес. Два от въпросните видове са сред онези, чиито представители са с най-големи размери, предава БТА. Става въпрос за сейвалите и финвалите от семейство ивичести китове и северноатлантическите клюномуцунести китове, поясниха от Комитета за опазване на застрашените видове в Канада. Тези три вида са застрашени от човешката дейност, тъй като са улавяни в риболовни мрежи и са блъскани от кораби, които причиняват смъртта им, отбелязаха експерти. Освен това предизвиканият от корабите шум и морските учения пречат на комуникациите между китовете. Сейвалите са смятани за застрашени от изчезване, а ситуацията с финвалите и северноатлантическите клюномуцунести китове е преценена като тревожна. През февруари канадското правителство оповести, че въвежда поредица мерки, които целят да бъдат защитени северноатлантическите гладки китове, които са застрашени от изчезване. ", "date": "2019.05.07", "title": "3 вида китове, срещани край бреговете на Канада, са застрашени от изчезване"}
{"url": "https://www.24chasa.bg/novini/article/7438731", "text": "- “Автомагистрали” ще се справи, ще направим всичко необходимо. Дружеството набира скорост, вече имаме екипи, с които обезпечаваме работата по “Хемус”. - Подизпълнители в чистата им форма няма да ползваме. Ще наемаме техника, ще купуваме материали. Има нещо, което може би никой не взема предвид в инхаус поръчката. Имаме право до 20% от цялата стойност да използваме външни услуги. Те ще оберат всички специфични дейности, които ще се използват по време на строителството на магистралата - проектиране, взривни работи. Ще наемаме тези фирми, за да вършат точно определена услуга. Това са нормални действия в строителния бранш. Ние сме държавно дружество и стриктно ще спазваме всички регламенти и условия, които са ни зададени. Нямаме право да правим грешки. - Само чакаме строително разрешение за даден участък и влизаме веднага. Не се бавим и един ден. В сряда получихме строителното разрешение за първия участък, в четвъртък машините бяха на терен. Подготовката беше направена две седмици по-рано - така нареченият бивак на строителен жаргон. Това е базата, в която нощуват автомобилите, където има вагони за инженерите, охрана и всичко необходимо за нормалното осъществяване на работата. - Заради отчуждителните процедури. - Всички тези процедури ще бъдат облекчени с новите промени, които се очакват да влязат в сила. Мисля, че точно тези промени са необходими. Очаква се в най-скоро време да има промяна. Тя няма да засегне финансовия интерес на собствениците, просто целта е да се пести време, тъй като обжалването забавя строителния процес повече от година. - Като строители имаме различни срокове според спецификите на терена - за даден участък е 36 месеца, за друг - 48 от издаване на строителното разрешение. - Първоначално “Автомагистрали” ЕАД стана обект на политически атаки – че няма капацитет, нито техника, нито хора. Това не е вярно. Ние имахме най-важния ресурс - хората. Машини се купуват лесно. В момента ценното са хората, браншът страда от липса на персонал, който ние имаме, за да осъществяваме дейността си по поддръжка на съществуващите магистрали, и сега ги дислоцирахме за “Хемус”. Това са шофьори, машинисти, специалисти, които управляват пътните машини. Купихме и нова техника - над 20 камиона, верижни багери, колесни багери, комбинирани багери. Предстои купуването на валяци и друга техника, която съпътства строежа на магистралата. - Напълно достатъчен. Аз съм горд, че успях да създам екип от млади специалисти, инженери, геодезисти. Като ръководител планирам да създам звено, което да осъществява контрол по време на строежа на магистралата. Идеята е да имаме вътрешен контрол по време на строителството. Работим с приповдигнато настроение, усещат се емоция в екипа и желение да покажем, че можем. Защото в началото бяхме обвинявани за това, че ние нямаме възможност, нямаме капацитет, нямаме опит. Добре, но ние ще покажем какво можем. - Още веднъж ще го кажа - аз идвам от частния бизнес. Никога преди това не съм работил като държавен служител. Затова сега налагам познатия ми маниер на работа. - Ние не сме спирали да работим. Всичко, което се случва по магистралите – ремонти, поддръжка на съоръженията - ние сме там вече повече от 30 години. - Нищо няма да спре, разрастваме структурата си. Вече имам заместник изпълнителен директор, може би ще има още един и ще си разделим ресорите. Аз съм по-обран в изказванията си и мисля, че е добра практика да покажем какво можем и след това да кажем на всички: “Ето, вижте, това направихме”. - Най-вероятно ще се случи, но нека първо покажем какво можем. Държавата сама ще прецени дали да ни гласува отново доверие.", "date": "2019.05.07", "title": "Стоян Беличев: Ще построим новите 134 км от “Хемус” в срок"}
{"url": "https://www.24chasa.bg/novini/article/7439468", "text": "Поредната вандалщина на роми в Пловдивска област потвърждава нашата теза, че ВМРО тласка България към циганизация като им дава още привилегии. Това каза лидерът на \"Воля\" Веселин Марешки, който е водач на листата за евроизборите. За кой ли път лъжат българите. Обещаха, че ще работят за полицай във всяко село. Резултатът до момента е нула. Смешен и жалък е опитът на кандидати за евродепутати от ВМРО да прехвърлят вината на друг. Две години се правят, че не са във властта, за да не носят отговорност за нищо. Такива хора ние наричаме политически измамници. Нужни са спешни мерки, които да гарантират сигурността на всички български граждани! Веднага да бъдат назначени полицаи във всяко село. Аргументите на ВМРО, че няма пари за това, са абсолютна лъжа. Пари ще има за много неща, ако спрем грабителската сделка за самолети на Каракачанов. ВОЛЯ настоява с част от тези средства незабавно да се пристъпи към въвеждане на ред и спокойствие във всички населени места. По-добре полицай във всяко село, отколкото излишни самолети на Граф Игнатиево. Ако ВМРО страдат от политическа импотентност и не се справят, трябва веднага да напуснат управлението.", "date": "2019.05.07", "title": "Марешки: По-добре полицай във всяко село, отколкото самолети на Граф Игнатиево"}
{"url": "https://www.24chasa.bg/novini/article/7439431", "text": "Посещението на папата е хубав повод да се сплотим и да оставим настрана политическите различия, защото това е нашата родина, резервна нямаме, в нея ще останем да живеем независимо от всички различия, които имаме помежду си, заяви днес новоизбраният президент на Северна Македония Стево Пендаровски, цитиран от агенция МИА. В изявление за ТВ 24 Пендаровски каза, че най-важно за всички е да живеят в мир, разбирателство и взаимно уважение. Управляващите и опозицията трябва да работят за държавата въпреки политическите си различия, подчерта още веднъж Пендаровски. Новоизбраният президент, който присъства на срещата на папа Франциск с държавното ръководство в президентската вила Водно, не пожела да коментира речта на предшественика си Георге Иванов. \"Не бих искал да използваме това важно събитие /посещението на папата/, за да затънем в злободневната политика. Мисля, че трябва да се съсредоточим върху главните послания на папата\", каза Пендаровски.", "date": "2019.05.07", "title": "Северна Македония: Посещението на папата да бъде повод за обединение"}
{"url": "https://www.24chasa.bg/novini/article/7439255", "text": "ГЕРБ и СДС ще представят кандидатите си за членове на Европейския парламент в голямата зала на Драматично-куклен театър Враца на 8 май 2019 г. от 18.00 часа. На събитието ще присъстват водачът на листата Мария Габриел, кандидатите за евродепутати Ева Майдел, Асим Адемов, д-р Иво Ралчовски, Александър Йорданов и Илия Лазаров, председателят на СДС Румен Христов, областният управител и общински ръководител на партията Малина Николова, кметът на Община Враца Калин Каменов, кметове от област Враца, общински съветници, членове и симпатизанти на ГЕРБ. Участници в концерта във Враца ще бъдат Веселин Маринов, Деси Добрева, Светлин Миланов, Представителен танцов ансамбъл „Хемус” и Представителен танцов ансамбъл „Мездра”, съобщиха от ГЕРБ. В програмата за 8 май са включени и предизборни срещи на кандидатите за евродепутати от ГЕРБ Ева Майдел, Асим Адемов и д-р Иво Ралчовски с жители на област Враца. Заедно с тях ще бъде и Владимир Уручев. Първата от поредицата срещи е от 10.00 часа и ще е проведе в залата на Туристическия център в Мизия. В 11:30 часа те ще разговарят с колектива на шивашка фирма в град Бяла Слатина. Срещата ще се проведе на ул. „Търнавска“ 48А, индустриална зона. В 12:30 часа кандидатите за евродепутати и Владимир Уручев ще се срещнат с кметове на населени места и жители на с. Търнава на централния площад в населеното място. На мероприятията ще присъстват кметът на община Бяла Слатина Иво Цветков и Стефан Терзийски – общински ръководител на ГЕРБ. По-късно през деня Ева Майдел, Асим Адемов, д-р Иво Ралчовски и Владимир Уручев ще разговарят с жителите на община Криводол. Срещата е с начален час 14.30 ч. и ще се проведе в залата на НЧ „Н.Й.Вапцаров”. В 16.00 ч. д-р Иво Ралчовски, Асим Адемов, Владимир Уручев и Калин Каменов ще открият новоизградена спортна площадка и ремонтирана спортна зала в с. Згориград.", "date": "2019.05.07", "title": "ГЕРБ и СДС ще представят във Враца листата си за европейските избори на 8 май"}
{"url": "https://www.24chasa.bg/novini/article/7439254", "text": "В своята работа имам един компас и това е България. Когато обичаш и се гордееш с България, обичаш и се гордееш еднакво както с големите градове, така и с най – малкото населено място. И докато има едно малко село или един отделен човек, който има нужда от помощ и подкрепа, аз ще работя за това. Това заяви кандидатът за евродепутат от листата на ГЕРБ и СДС Андрей Новаков при посещението си в общините Ружинци и Бойница. По време на срещите си с жителите на двете видински общини, Андрей Новаков бе придружен от народния представител и областен координатор на ГЕРБ – Видин Владимир Тошев, бившия евродепутат Владимир Уручев и областния управител Албена Георгиева. В разговорите участваха и кметовете на Ружинци и Бойница Александър Александров и Анета Генчева. „Толкова хора сте тук, истински хора. Вашите ръце са вашата биография. Аз съм научен да помня корените си, да помня откъде съм тръгнал. Населени места като Ружинци и Бойница са част от волята ми да продължа напред”, каза Андрей Новаков пред жителите на двете общини. Кандидатът за евродепутат изрази съжаление, че в предизборната кампания малко се говори за Европа. ”На преден план се изкарват скандалите, фалшивите новини. Вие сте в главната роля – на 26 май вие ще решите кой заслужава да представлява България в Европейския парламент. Факт е, че никой не е направил повече от ГЕРБ. Дали е направено достатъчно? Отговорът е – все още не, но никой не е правил повече. През 2015г. кметът на Ружинци Александър Александров получи в наследство 70% безработица в общината. Това са 7 от 10 жители без препитание. Лесно ли се работи при такова наследство?! Но ние ще довършим всичко до края. За следващия програмен период средствата за България от Европейския бюджет ще бъдат 18 млрд., с близо 4 млрд. повече. Средства, с които развиваме регионите. Внасяме 1 млрд., получаваме 4 млрд. годишно, или най – просто казано, по този план, в рамките на следващите 7 години, всеки българин получава по 2500 лева. Никой от нашите опоненти не може да каже това, просто при тях не е имало работещи европейски програми. 5 млрд. лв. ще получат за развитието си малките населени места – селските райони. Това са средства, с които подобряваме инфраструктурата, подобряваме здравеопазването и образованието, увеличаваме доходите, развиваме населените места”, подчерта Андрей Новаков. Той бе категоричен, че ще работи за Видин. „България не свършва във Видин, България започва от Видин!”, каза кандидатът за евродепутат. Листата на ГЕРБ и СДС бе подкрепена от бившия евродепутат Владимир Уручев. „След 3 мандата в Европейския парламент, давам път на младите. Познавам ги, знам че могат изключително много. Призовавам ви на 26 май да изберем хората, които правят българския глас в Европа силен, които могат да защитават българските каузи. Това са кандидатите на ГЕРБ – достойни, силни, компетентни”, заяви Владимир Уручев. Кметовете на Ружинци и Бойница Александър Александров и Анета Генчева бяха категорични, че всичко добро и позитивно, което се случва в общините, е следствие на доброто взаимодействие между местната и държавна власт и достойното място на България в Европа. „ С доверието, което премиерът Борисов изгражда към България, със силни и работещи евродепутати и с подкрепата на държавната власт, българските общини се развиват”, категорично бяха двамата кметове. Народният представител и областен координатор на ГЕРБ – Видин Владимир Тошев призова жителите на общините Ружинци и Бойница да подкрепят силния отбор на ГЕРБ в изборите на 26 май: „За да продължим напред, за да довършим започнатото, за да заеме Видинска област достойното място, което заслужава”.", "date": "2019.05.07", "title": "Кандидатът за евродепутат Андрей Новаков посети общините Ружинци и Бойница"}
{"url": "https://www.24chasa.bg/novini/article/7439268", "text": "Окръжният съд в Добрич наложи мярка за неотклонение „задържане под стража“ на мъж, разследван за убийство, извършено през 2012 г. в село Божурово. 30-годишният Б.М. от Добрич е привлечен като обвиняем за това, че на 3 ноември 2012 г. умишлено е умъртвил жител от селото. Според събраните на този етап доказателства, убийството е било извършено през нощта в дома на пострадалия след употреба на алкохол и възникнало скарване между двамата. Пострадалият бил открит на сутринта на леглото в стаята си от негови родственици. Той лежал безжизнен по очи, като по главата му, по леглото и стените се виждали петна от кръв. Назначената впоследствие съдебномедицинска експертиза е установила множество наранявания по главата и тялото на мъжа, причинени от удари с или върху твърди тъпи предмети. От данните по делото става ясно, че още в деня на убийството, във вечерните часове, обвиняемият е отпътувал за Германия под чужда самоличност. Досъдебното производство е започнало срещу неизвестен извършител. След събиране на достатъчно данни за фактическата обстановка, при която е извършено престъплението, както и данни за личността на задържания, той е бил привлечен задочно като обвиняем за извършеното престъпление и обявен за издирване с Европейска заповед за арест. Установен е на територията на Германия и предаден у нас. Окръжният съд, след като се запозна с данните по делото и след преценка на доводите на страните, счете, че в случая са налице всички предпоставки за вземане спрямо 30-годишния на най-тежката мярка за неотклонение. Срещу мъжа е повдигнато обвинение за тежко умишлено престъпление, наказуемо с лишаване от свобода от 10 до 20 години, като е налице обосновано подозрение за неговата съпричастност към предявеното обвинение. Реална е и опасността при по-лека мярка той да се укрие или да се опита да въздейства върху свидетели.", "date": "2019.05.07", "title": "Съдът прати в ареста убиец от 2012 г."}
{"url": "https://www.24chasa.bg/novini/article/7439265", "text": "Сръбският външен министър Ивица Дачич заяви днес в интервю за телевизия Пинк, че Северна Македония е признала Косово само за да се сближи със Запада, предаде агенция Макфакс, цитирана от БТА. Коментирайки изявление на новоизбрания президент на Северна Македония Стево Пендаровски, че неговата страна е признала Косово \"съгласно своята стратегическа ориентация и вземайки предвид и мнението на албанската общност, която е втора по численост в страната\", Дачич подчерта, че тези аргументи не издържат критика. \"Не струва нищо аргументът, че са признали Косово заради албанците. Как може тогава в Черна гора да признаят Косово, когато сърбите там са втора по численост общност? Къде са тук принципите?\", каза Дачич. Сръбският министър обобщи, че всички страни от региона, които са признали косовската независимост, са направили това, за да се сближат със Запада, което е тяхната стратегическа ориентация. Конкретно за Северна Македония Дачич каза, че е била некоректна към Сърбия, тъй като Сърбия е признала Македония под конституционното й име Република Македония, макар че това е противоречало на стратегическата й ориентация, предполагаща приятелство с Гърция.", "date": "2019.05.07", "title": "Дачич: Скопие призна Косово само, за да се сближи със Запада"}
{"url": "https://www.24chasa.bg/novini/article/7439202", "text": "Правителственият фалкон и екипът на \"Пирогов\" успешно върнаха Павел Васев в България. Двама специалисти по реанимация и медицинска сестра от спешната болница отлетяха за Москва с правителствения самолет сутринта, за да гарантират сигурността му по време на полета.  Известният режисьор и директор на едни от най-големите театри, ръководител на Българския културен център в Москва беше в руска болница след прекаран инсулт преди 4 месеца. Следобед фалконът кацна на летище София, където го чакаше специализиран транспорт за безопасното му придвижване в \"Пирогов\". Пътуването е преминало според очакванията ни и при стабилно състояние на пациента. Павел Васев вече е в болницата и започнаха обстойни прегледи, уточняваме състоянието му, ще постъпи в реанимацията на Клиниката по неврохирургия, каза проф. Асен Балтов, директор на университетската спешна болница. Водещият неврохирург проф. Николай Габровски, началник на Клиниката по неврохирургия на \"Пирогов\" и зам.-директор на болницата посети режисьора в лечебното заведение в Москва и говори на място с лекуващите го до момента руски специалисти. \"Транспортирането е рисковано, но възможно. Възможно е в условията на умерено висок риск\", беше решаващото мнение на проф. Габровски.  Фалконът не е санитарен самолет, затова се е наложило преди полета да бъдат създадени подходящите условия за пациент след инсулт. Дългото боледуване на режисьора и сериозното му състояние налагаха сложна организация по връщането му у нас. За щастие, усилията на десетки хора и институции се увенчаха с успех, казаха от медицинския екип.  По инициатива на Вежди Рашидов и със съпричастието на депутатите от ГЕРБ и лично на премиера Бойко Борисов това стана технически възможно преди 10-ина дни. Очакваше се медицинска преценка и от български специалисти дали е безопасно Павел Васев да лети 2,5 часа от Москва до София. Разходите за полета на самолета се поемат от ГЕРБ, събрани средства от Сатиричния театър и с помощта на дарители, обясни Вежди Рашидов. За да се спазят всички нормативи, събраните средства за разходите по вдигането на фалкона ще бъдат преведени на Министерството на здравеопазването. То от своя страна ще плати на авиоотряда, обясниха инициаторите за връщането на Васев. ", "date": "2019.05.07", "title": "Павел Васев е вече в \"Пирогов\", минава прегледи"}
{"url": "https://www.24chasa.bg/novini/article/7439270", "text": "Шофьор на товарен автомобил \"Рено\", който е на 30 години, е  , съобщиха от полицията. На кръстовището на Асеновградско шосе и ул. \"Цар Симеон\" той не спрял на червено и ударил отзад \"Мазда\" с 41-годишна шофьорка.  Лекият автомобил се е завъртял и последователно се е ударил в мантинела и \"Ситроен\".  В болница е откарана водачката на \"Мазда\"-та и пътничка на 32 години от \"Ситрое\"-на. В третата кола е пътувало 12-годишно дете. Първоначално от полицията съобщиха, че то е пострадало, но в последствие уточниха, че то е без нараняване. Движението в района е затруднено. ", "date": "2019.05.07", "title": "Шофьор на камион виновен за мелето в Пловдив, минал на червено"}
{"url": "https://www.24chasa.bg/novini/article/7439288", "text": "Благодарения на европейската солидарност над 71 млн. евро ще бъдат отпуснати за инвестиции в здравеопазването в България. Това каза кандидатът за евродепутат от листата на ГЕРБ и СДС за европейските избори Андрей Ковачев по време на среща със здравни работници в 8 ДКЦ, намиращо се в район Надежда, съобщиха от пресцентъра на ГЕРБ. Той добави, че най-сериозната инвестиция в българската бърза помощ ще дойде от Европейския съюз. Със средствата ще бъдат закупени 400 линейки, 237 медицински центрове за бърза и спешна помощ ще бъдат обновени в България. Ще бъде закупена много сериозна медицинска апаратура. „Ние сме освен европейски граждани и европейски пациенти, затова трябва да имаме адекватна отговаряща на съвременните изисквания медицинска помощ“, добави Kовачев. Той подчерта, че основното е да се засили добавената стойност на Европейския съюз, подпомагайки българското правителство за инвестиции в здравеопазването. Така българският здравен сектор ще е по-конкурентоспособен и ще има по-добра бърза медицинска помощ. “Трябва да работим в синхрон с европейските институции, с българското правителство, българския парламент и с местната власт, както и с доставчиците на здравни услуги, с болниците, с организациите на пациенти, с организациите на лекарите на сестрите и с фармацевтичната индустрия. По моя инициатива в предишния европейски парламент беше създадена групата за достъп до качествено здравеопазване и смятам ако бъда избран отново за член на ЕП да продължа активната работа в групата. Така можем да идентифицираме най-добрите практики и най-добрата добавена стойност на Европа към българското здравеопазване“, каза Ковачев. Според него представителите на листата на ГЕРБ и СДС искат да се дискутират конкретни теми, а не да се води агресивна политика и да дезинформират гражданите. „Ние сме показали какво можем, българското правителство е защитило проекти в сферата на здравеопазването, така че до 2021 година ще бъдат доставени линейките по този важен проект и ще бъдат оборудвани медицинските центрове за спешна медицинска помощ с над 72 млн. евро. Тези политики в тази сфера трябва да продължат и ние ще работим за това“, каза още Ковачев. В срещата със здравните работници взеха участие кметът на Надежда Димитър Димов, народните представители Христо Гаджев, д-р Лъчезар Иванов, Анна Александрова, общински съветници, райони кметове, членове на ГЕРБ.", "date": "2019.05.07", "title": "Андрей Ковачев: Най-сериозната инвестиция в българската бърза помощ е благодарения на европейската солидарност"}
{"url": "https://www.24chasa.bg/novini/article/7439177", "text": "Обвиненият за убийството на Георги в Борисовата градина Йоан Матев извинил отсъствието си от училище в деня на престъплението 2 юни 2015 г. с бележка от тенис клуб \"Левски\". Това разкри директорката на училището \"Езиков свят\", където учил Матев, Василка Николова. Тя обясни, че момчето било записано в гимназията септември 2013 г. в 10-и клас. Предварителната уговорка с родителите винаги била, когато някой ученик отсъства, те да се обаждат, а в случай, че не потърсят контакт с директорката, тя ги търсела. Йоан Матев отсъствал от училище от 1-ви до 6-и юни 2015 г. Георги Игнатов е убит в Борисовата градина на 2 юни. На следващия ден директорката се обадила на майката на Йоан, за да пита защо синът й отсъства и да представи бележка. На 5-и бил донесен документ от тенис клуб \"Левски\", че на Йоан се налага да отсътсва от 1-ви до 14-и юни заради състезание по тенис в Стара Загора. В периода 17-19 юни 2015 г. от регионалния инспекторат на образованието било изпратено писмо до всички училищни директори, за да се подадат копия от дневниците на учениците от 8, 9, 10 и 11-и клас в София, за да се види кой е отсъствал на 2-ри юни. Според директорката на \"Езиков свят\" на датата от цялото училище в занятия не бил само Йоан Матев. На 18-и юни била получена и снимката от МВР на тичащия младеж в Борисовата градина. В \"Езиков свят\" я залепили в фоайето. Ново писмо да се изпратят копия и от дневниците на 12-и клас било получено през септември. През април 2016 г. \"Езиков свят\" било посетено от двама служители на МВР. Тогава за първи път било споменато името на Йоан Матев във връзка с това, че той бил единственият, който отсъствал на 2-ри юни. Директорката показала на полицаите копия от личното му училищно досие, снимка от 10-и клас, както и такава при дипломирането му. Те не поискали нищо друго. Йоан беше арестуван 10 месеца по-късно - в края на февруари 2017 г. Междувременно Йоан взел зрелостните изпити по английски и български език с добър успех. От 4-ти декември 2016 г. родители започнали да звънят на Василка Николова и да я питат какво става и защо викат техните деца на разпит в полицията. На 5-ти декември 2016 г. тя била отведена от 3-ма полицаи до СДВР, където от 12:30 до 18:30 часа 6 служители на МВР провеждали с нея беседа. В края на разговора в стаята влязъл и тогавашният шеф на СДВР Младен Маринов, сега вътрешен министър. По време на тази беседа я питали предимно за училището - как така раздават дипломи на учениците, които отсъстват, и я заплашвали, че могат да го затворят. При един от разговорите с Йоан тя го попитала: \"Имаш ли нещо общо със самотния бегач?\" - така съучениците му наричали момчето от Борисовата градина, заснето от камерите в парка. \"Твърдо не\", казал той. От разговорите с ученици се обединили около мнението, че Матев е по-широкоплещест от момчето на снимките. Същото нещо директорката каза днес и в съдебната зала по време на заседанието. Тя също така обясни, че е подписала протокола от разпита, но не го е чела и отрече да е казвала на полицаите, че учениците в коридора на училището подмятали името на Йоан Матев. При друг разговор друг ученик, в присъствието на Йоан, казал, че той има същите маратонки и раница, каквито самотният бегач. \"Ти луд ли си, бе?\", сопнал му се Матев. На заседанието бяха разпитани и младежи, които учили с него  в един клас. Те потвърдиха, че чували подмятания за прилика между Йоан и самотния бегач, но репликите били предимно от по-малките ученици. За първи път в разпитите им се включи и Матев, който задаваше въпроси. Най-често ги питаше дали е бил агресивен в училище и виждали ли са го да извършва престъпление. На въпросите му младежите отговаряха отрицателно.   ", "date": "2019.05.07", "title": "Йоан извинил с бележка от \"Левски\" отсъствието си за деня на убийството на Георги"}
{"url": "https://www.24chasa.bg/novini/article/7439319", "text": "1. ПРОЕКТ НА РЕШЕНИЕ ЗА ПРИЕМАНЕ НА АКТУАЛИЗИРАНА ПЪТНА КАРТА ЗА ИЗПЪЛНЕНИЕ НА АКТУАЛИЗИРАНАТА СТРАТЕГИЯ ЗА ПРОДЪЛЖАВАНЕ НА РЕФОРМАТА В СЪДЕБНАТА СИСТЕМА 2. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ ЗА СОЦИАЛНИТЕ УСЛУГИ, ФИНАНСИРАНИ ОТ ДЪРЖАВНИЯ БЮДЖЕТ, ПРИЕТА С ПОСТАНОВЛЕНИЕ № 91 НА МИНИСТЕРСКИЯ СЪВЕТ ОТ 2003 Г. 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ПО БЮДЖЕТА НА БЪЛГАРСКАТА ТЕЛЕГРАФНА АГЕНЦИЯ ЗА 2019 Г. 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2019 Г. 5. ПРОЕКТ НА РЕШЕНИЕ ЗА ОТХВЪРЛЯНЕ НА ПРЕТЕНЦИЯТА НА СПАС ГОСПОДИНОВ И ДАРИЯ СТОЯНОВА, ПРЕДЯВЕНА С ИСКАНЕ ДО МИНИСТЕРСКИЯ СЪВЕТ № 20.00-4 ОТ 5 ФЕВРУАРИ 2019 Г. ЗА ИЗПЛАЩАНЕ НА ОБЕЗЩЕТЕНИЕ ЗА ТВЪРДЕНИ ПРЕТЪРПЕНИ ИМУЩЕСТВЕНИ И НЕИМУЩЕСТВЕНИ ВРЕДИ. 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 7. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ОБЩАТА ДЕКЛАРАЦИЯ НА МИНИСТРИТЕ НА ЗЕМЕДЕЛИЕТО И МИНИСТРИТЕ ПО ВЪПРОСИТЕ НА НАУЧНИТЕ ИЗСЛЕДВАНИЯ НА ВИШЕГРАДСКАТА ГРУПА (ЧЕШКАТА РЕПУБЛИКА, УНГАРИЯ, ПОЛША И СЛОВАКИЯ), РЕПУБЛИКА БЪЛГАРИЯ, ХЪРВАТИЯ, ЕСТОНИЯ, ЛАТВИЯ, ЛИТВА, РУМЪНИЯ И СЛОВЕНИЯ ОТНОСНО БЪДЕЩАТА РОЛЯ НА ИНИЦИАТИВАТА БИОИЙСТ В КОНТЕКСТА НА „ХОРИЗОНТ ЕВРОПА“. 8. ПРОЕКТ НА РЕШЕНИЕ ЗА ОДОБРЯВАНЕ ТЕКСТА НА КОМЮНИКЕ ЗА УСТАНОВЯВАНЕ НА ДИПЛОМАТИЧЕСКИ ОТНОШЕНИЯ МЕЖДУ РЕПУБЛИКА БЪЛГАРИЯ И РЕПУБЛИКА ВАНУАТУ. 9. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В КРАЛСТВО ИСПАНИЯ, РЪКОВОДЕНО ОТ КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ В БАРСЕЛОНА, И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА АВТОНОМНИТЕ ОБЛАСТИ КАТАЛУНИЯ И АРАГОН И ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2019 Г. 10. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СКАЛНООБЛИЦОВЪЧНИ МАТЕРИАЛИ - ВАРОВИЦИ, ОТ НАХОДИЩЕ „ЯБЛАНИЦА“, ОБЩИНА ЯБЛАНИЦА, ОБЛАСТ ЛОВЕЧ, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР. 11. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СКАЛНООБЛИЦОВЪЧНИ МАТЕРИАЛИ - ВАРОВИЦИ, ОТ НАХОДИЩЕ „НАНОВИЦА“, ОБЩИНА ТЕТЕВЕН, ОБЛАСТ ЛОВЕЧ, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР. 12. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОДЗЕМНИ ПРИРОДНИ БОГАТСТВА - ОЛОВНО-ЦИНКОВИ РУДИ, ЧРЕЗ ДОБИВ ОТ НАХОДИЩЕ „ДЖУРКОВО“, ОБЛАСТ ПЛОВДИВ, СКЛЮЧЕН НА 4 ЯНУАРИ 2000 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА ИКОНОМИКАТА, И „ГОРУБСО – ЛЪКИ“ АД - ГР. ЛЪКИ, ИЗМЕНЕН И ДОПЪЛНЕН С ДОПЪЛНИТЕЛНО СПОРАЗУМЕНИЕ № 1 ОТ 15 ЮНИ 2006 Г., ДОПЪЛНИТЕЛНО СПОРАЗУМЕНИЕ № 2 ОТ 31 ЯНУАРИ 2007 Г., ДОПЪЛНИТЕЛНО СПОРАЗУМЕНИЕ № 3 ОТ 23 ОКТОМВРИ 2008 Г. И ДОПЪЛНИТЕЛНО СПОРАЗУМЕНИЕ № 4 ОТ 17 ЮНИ 2015 Г. 13. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ - ПОДЗЕМНИ БОГАТСТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БОРИЕВА-ИЗТОК”. РАЗПОЛОЖЕНА НА ТЕРИТОРИЯТА НА ОБЩИНА МАДАН, ОБЛАСТ СМОЛЯН. 14. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МИНЕРАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „РАЮВ КАМЪК”, РАЗПОЛОЖЕНА В ЗЕМЛИЩАТА НА С. ТОДЮВЦИ, С, БУЙНОВЦИ И ГР. ЕЛЕНА, ОБЩИНА ЕЛЕНА, ОБЛАСТ ВЕЛИКО ТЪРНОВО. 15. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СТРУДИН”, РАЗПОЛОЖЕНА В ЗЕМЛИЩЕТО НА С. СТРУПЕЦ, ОБЩИНА СЛИВЕН, ОБЛАСТ СЛИВЕН. 16. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПЕТКОВОТО-2”, РАЗПОЛОЖЕНА В ЗЕМЛИЩЕТО НА С. КОБИЛИНО, ОБЩИНА ИВАЙЛОВГРАД, ОБЛАСТ ХАСКОВО. 17. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БИЛОТО-2”, РАЗПОЛОЖЕНА В ЗЕМЛИЩАТА НА С. КОБИЛИНО И С. ЧЕРНИ РИД, ОБЩИНА ИВАЙЛОВГРАД, ОБЛАСТ ХАСКОВО. 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГАНЕ НА ЗАКОНА ЗА ПРЕДПРИЯТИЯТА НА СОЦИАЛНАТА И СОЛИДАРНА ИКОНОМИКА. 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ПАРИЧНИТЕ ОБЕЗЩЕТЕНИЯ И ПОМОЩИ ОТ ДЪРЖАВНОТО ОБЩЕСТВЕНО ОСИГУРЯВАНЕ, ПРИЕТА С ПОСТАНОВЛЕНИЕ № 188 НА МИНИСТЕРСКИЯ СЪВЕТ ОТ 2015 Г. 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ПЕНСИИТЕ И ОСИГУРИТЕЛНИЯ СТАЖ, ПРИЕТА С ПОСТАНОВЛЕНИЕ № 30 НА МИНИСТЕРСКИЯ СЪВЕТ ОТ 2000 Г.", "date": "2019.05.07", "title": "Вижте какво решава Министерският съвет утре"}
{"url": "https://www.24chasa.bg/novini/article/7439305", "text": "Министърът на отбраната Красимир Каракачанов почете паметта на българските военнослужещи, загинали на фронтовата линия край Битоля по време на Първата световна война (1914 – 1918 г.). 214 от тях са погребани в българското военно гробище в село Цапари, Битоля. В двора на църквата „Свети Георги“ в селото са запазени гробовете и паметниците на още 7 български офицери и 2-ма войници от 3-ти пехотен Бдински полк и 58-ми пехотен полк.", "date": "2019.05.07", "title": "Каракачанов почете паметта на българските военни, погребани в село Цапари (Видео)"}
{"url": "https://www.24chasa.bg/novini/article/7439347", "text": "Френският президент Еманюел Макрон изрази в туит \"крайното си безпокойство от ескалацията на насилието в сирийската провинция Идлиб, където при ударите на режима и съюзниците му, включително по болници, са убити много цивилни през последните дни\", предаде Франс прес. \"Хуманитарното положение в Сирия е критично и никой военен вариант не е приемлив. Искаме да спре насилието и подкрепяме ООН за политическо решение\", добави Макрон, цитиран от БТА. По-рано днес режимът и руския му съюзник нанесоха удари с бойна авиация и артилерия по последния джихадистки бастион в Сирия след вчерашните интензивни боеве. Тази ескалация застрашава споразумението за прекратяване на огъня и кара цивилните да напускат домовете си. Най-малко 53 екстремисти бяха убити от вчера в сражения между сирийски войски и джихадисти от организацията Хаят Тахрир аш Шам, образувана от бившия местен клон на Ал Каида. От февруари над 150 000 души в региона са изселени по данни на ООН. Вчера генералният секретар на световната организация Антониу Гутериш прикани воюващите да пазят цивилните и поиска \"спешна деескалация\".", "date": "2019.05.07", "title": "Макрон: Ситуацията в Сирия е критична, никой военен вариант не е приемлив"}
{"url": "https://www.24chasa.bg/novini/article/7439352", "text": "Темпът на икономически растеж на БВП намалява от 3.6% през 2017 на 3.1% през 2018 г. Въпреки забавянето, растежът остава над средния за страните от ЕС, но е сред най-ниските измежду новите страни-членки. Независимо от общо взето положителните икономически перспективи, запазването на настоящите темпове на икономически растеж означава, че сближаването със средния доход на глава от населението в ЕС остава далеч в бъдещето. Това се казва в годишния доклад на Института за икономически изследвания при БАН, който изследва състоянието и развитието на националното стопанство през 2018 г. Той бе представен днес.  Увеличенията на заплатите и подобрените очаквания на домакинствата оказват положително въздействие върху частното потребление - потреблението на домакинствата се увеличава с 6.3%, подкрепено от продължаващо нарастване на доходите, увеличение на заетостта и повишение на доверието на потребителите. Ръстът на потреблението в публичния сектор също е по-силен отколкото през предходните години, отразявайки главно нарастването на разходите за персонал и издръжка, се казва още в доклада. Инвестициите плавно се възстановяват - след спад от 6.6% през 2016 г., през 2017 г. брутообразуването в основен капитал нарасна с 3.2%, а през 2018 г. се ускорява до 6.5%. Нетният износ, който допреди няколко години бе основен двигател на растежа, вече е с отрицателен принос към общия растеж. Това се дължи, както на забавянето на растежа на износа, така и на по-силното вътрешно търсене, отразило се върху обемите на вноса, в т.ч. и на потребителските стоки, пише още в доклада.  Неблагоприятна констатация е, че постигнатият растеж все още не може да се определи като приобщаващ и няма осезаемо въздействие върху намаляването на бедността и икономическите и социални неравенства. Равнищата на бедност и неравенство на доходите са най-високите в ЕС. Данъчната система, основана на пропорционалното облагане на доходите, не съдейства за намаляване на неравенството в пазарните доходи. Това се дължи както на липсата на преразпределителен ефект от пропорционалния подоходен данък, така и на сравнително ниското равнище на разходите за социална закрила и липсата на механизъм за по-добро насочване и актуализиране на социалните трансфери към нуждаещите се, заключават икономидстите на БАН.", "date": "2019.05.07", "title": "БАН: Икономическите перспективи са положителни, но няма скоро да стигнем ЕС"}
{"url": "https://www.24chasa.bg/novini/article/7439351", "text": "Предвижда се през 2019 г. европейската икономика да продължи своя растеж за седма поредна година, с умерени темпове, като се очаква реалният БВП да нарасне във всички държави — членки на ЕС. Очаква се растежът да ускори отново своите темпове през следващата година. Това съобщиха от Европейската комисия. В България, ръстът на брутния вътрешен продукт спадна на 3.1% през 2018 г. от 3.8% през 2017 г., подкрепен от вътрешното търсене, но повлиян неблагоприятно от нетния износ. Очаква се той да се възстанови през следващите две години, достигайки 3.3% през 2019 г. и 3.4% през 2020 г. Благоприятните тенденции на българския пазар на труда се запазват и безработицата, която спадна до 5.2% през 2018 г., се очаква да намалее още до 5% през 2019 г. и 4.8% през 2020 г. Бюджетният баланс се очаква да остане положителен през прогнозния период, а публичният дълг да продължи да намалява. Тъй като през тази и следващата година световната търговия и растеж се очаква да нарастват по-бавно в сравнение с бързите темпове от 2017 г., икономическият растеж в Европа ще зависи изцяло от вътрешната дейност. Днес имат работа повече европейци от всякога, а увеличаването на заетостта се очаква да продължи, макар и с по-бавни темпове. Това, заедно с увеличаващите се заплати, ниската инфлация, благоприятното финансиране и стимулиращите фискални мерки в някои държави членки, се очаква да поддържа вътрешното търсене. Като цяло според прогнозите БВП ще нарасне с 1,4 % през тази година в ЕС и с 1,2 % в еврозоната. European Economic Forecast Spring 2019 Предвижда се през 2019 г. европейската икономика да продължи своя растеж за седма поредна година, като се очаква реалният БВП да нарасне във всички държави — членки на ЕС. Тъй като отрицателното въздействие на глобалната несигурност продължава, европейската икономика ще разчита на вътрешната динамика. Очаква се растежът да ускори отново своите темпове през следващата година. Неотдавнашното забавяне на глобалния растеж и на световната търговия, заедно с голямата несигурност по отношение на търговските политики, влияе отрицателно на перспективите за растеж на брутния вътрешен продукт (БВП) през 2019 г. и 2020 г. Продължаващата слабост на производствения сектор също играе роля, особено в страните, които имат специфични проблеми в автомобилната промишленост. Валдис Домбровскис, заместник-председател на Комисията, отговарящ за еврото и социалния диалог, а също и за финансовата стабилност, финансовите услуги и съюза на капиталовите пазари, заяви: Европейската икономика показва своята устойчивост в условията на по-малко благоприятна външна среда, включително напрежения в търговията. Очаква се растежът да продължи във всички държави — членки на ЕС, и да се ускори през следващата година, подкрепен от силното вътрешно търсене, постоянно нарастващата заетост и ниските разходи за финансиране. Въпреки това има ясно изразени рискове за перспективите. От външна гледна точка, сред тях са по-нататъшната ескалация на търговските конфликти и слабостите на бързо развиващите се пазари, по-конкретно на Китай. В Европа трябва да сме нащрек за възможен Брексит без споразумение, политическа несигурност и евентуално възобновяване на зависимостта между държавите и банките. Комисарят по икономическите и финансовите въпроси, данъчното облагане и митническия съюз Пиер Московиси заяви: Европейската икономика ще продължи да расте през 2019 г. и 2020 г. Растежът продължава да следва положителна тенденция във всички държави членки, като са налице добри новини в областта на работните места, включително повишаване на заплатите. Това означава, че европейската икономика се справя добре в контекста на по-малко благоприятните условия в световен план и продължаващата несигурност. Въпреки това трябва да сме готови да окажем по-голяма подкрепа за икономиката, ако е необходимо, наред с допълнителни реформи за стимулиране на растежа. Преди всичко трябва да избегнем изкушението на протекционизма, който само ще изостри съществуващите социални и икономически напрежения в нашите общества. Забавянето на растежа на БВП ще спре през 2019 г. Тъй като през тази и следващата година световната търговия и растеж се очаква да нарастват по- бавно в сравнение с бързите темпове от 2017 г., икономическият растеж в Европа ще зависи изцяло от вътрешната дейност. Днес имат работа повече европейци от всякога, а увеличаването на заетостта се очаква да продължи, макар и с по-бавни темпове. Това, заедно с увеличаващите се заплати, ниската инфлация, благоприятното финансиране и стимулиращите фискални мерки в някои държави членки, се очаква да поддържа вътрешното търсене. Като цяло според прогнозите БВП ще нарасне с 1,4 % през тази година в ЕС и с 1,2 % в еврозоната. През 2020 г. се очаква неблагоприятните вътрешни фактори да отслабнат и икономическата дейност извън ЕС да се възстанови, подкрепена от облекчаването на финансовите условия в световен мащаб и стимулите на политиката в някои бързо развиващи се икономики. Предвижда се догодина растежът на БВП да се увеличи леко до 1,6 % в ЕС и до 1,5 % в еврозоната. Наличието на повече работни дни през 2020 г. ще се отрази благоприятно на данните за тази година. Безработицата продължава да намалява Условията на пазара на труда продължиха да се подобряват въпреки забавянето на растежа към края на 2018 г. Макар че в някои държави членки продължава да е висока, безработицата в ЕС, Европейска комисия - Съобщение за медиите отчетена на 6,4 % през март 2019 г., е спаднала до най-ниската си регистрирана стойност от стартирането на месечните серии от данни през януари 2000 г. В момента равнището на безработицата в еврозоната е най-ниско от 2008 г. насам. Очаква се през следващите две години темпът на растеж на заетостта да се забави в резултат на по-умерения растеж и на отпадането на временните фискални мерки в някои държави членки. Очакванията са равнището на безработицата в ЕС да продължи да спада през 2019 г. и да достигне 6,2 % през 2020 г. Предвижда се равнището на безработицата в еврозоната да спадне до 7,7 % през 2019 г. и до 7,3 % през 2020 г., т.е. под стойностите отпреди началото на кризата през 2007 г. Инфлацията ще остане ниска Очаква се инфлацията в ЕС да се понижи до 1,6 % през тази година и да се повиши до 1,7 % през 2020 г. Общата инфлация в еврозоната спадна от 1,9 % през последното тримесечие на 2018 г. на 1,4 % през първото тримесечие на тази година поради по-слабото увеличение на цените на енергията. Тъй като се очаква инфлацията на цените на енергията да намалее още през следващите тримесечия и няма признаци по-големият растеж на заплатите да предизвика ценови натиск, прогнозите са инфлацията в еврозоната (хармонизиран индекс на потребителските цени) да достигне 1,4 % през 2019 г. и 2020 г. Държавният дълг ще продължи да намалява, въпреки по-слабия растеж Съотношението на дълга към БВП се очаква да намалее в повечето държави членки през 2019 г. и 2020 г. в резултат на малкия дефицит, а ръстът на номиналния БВП би трябвало да продължи да бъде по-висок от средния лихвен процент по непогасения дълг. При допускане за непроменена политика съотношението на дълга към БВП в ЕС се очаква да спадне от 81,5 % през 2018 г. на 80,2 % през 2019 г. и 78,8 % през 2020 г. Според прогнозите съвкупното съотношение на дълга към БВП в еврозоната ще намалее от 87,1 % през 2018 г. на 85,8 % през 2019 г. и 84,3 % през 2020 г. Съвкупният бюджетен дефицит на ЕС се очаква да нарасне от 0,6 % от БВП през 2018 г. до 1 % през 2019 г. и 2020 г. Очаква се той да нарасне и в еврозоната — от 0,5 % от БВП през 2018 г. до 0,9 % през 2019 г. и да остане на същото равнище през 2020 г., ако няма промяна в политиката. Увеличението през тази година се дължи главно на по-бавния растеж на БВП и на експанзионистичните фискални политики в някои държави членки. Рисковете за перспективите продължават да са значими Рисковете за перспективите продължават да са значими. Рискът от протекционистки мерки в световен мащаб и текущото забавяне на растежа на световния БВП и търговията биха могли да се окажат по-дълготрайни от очакваното, особено ако растежът в Китай е разочароващ. В Европа рисковете включват Брексит без споразумение и възможността временните смущения, които понастоящем засягат производството, да се окажат по-дълготрайни. Съществува и риск от оттегляне на частните инвестиции при повишаване на политическата несигурност и намаляване на стимулите на политиката за растежа. От друга страна, частното потребление и инвестициите в ЕС биха могли да се окажат по- устойчиви от очакваното, особено ако доверието на предприятията и потребителите не се повлиява в толкова голяма степен от несигурността и вътрешните затруднения и ако бъдат подкрепени с по-ефективни от очакваното мерки на фискалната политика в държавите с фискално пространство и стимулиращи растежа реформи. За Обединеното кралство се прави чисто техническо допускане за 2019 г. В светлината на процеса на оттегляне на Обединеното кралство от ЕС прогнозите за 2019 г. и за 2020 г. се основават на чисто техническо допускане, че статуквото в моделите на търговията между ЕС-27 и Обединеното кралство ще се запази. Това се прави само за целите на прогнозирането и не оказва влияние върху протичащия в момента процес в рамките на процедурата по член 50. Контекст Тази прогноза се основава на набор от технически допускания относно валутните курсове, лихвените проценти и цените на стоките, актуални към 24 април 2019 г. По отношение на всички други входящи данни, включително предположения относно държавните политики, в прогнозата е взета под внимание информацията, налична до 23 април включително. Прогнозите се основават на допускането за непроменена политика, освен ако няма политически мерки, обявени по правдоподобен начин и за тях е предоставена достатъчно информация. Следващата прогноза на Европейската комисия — икономическата прогноза от лятото на 2019 г., ще съдържа актуализация на прогнозите за БВП и инфлацията.", "date": "2019.05.07", "title": "ЕК с прогноза: Икономическият растеж в България ще стигне 3,3% през 2019 г."}
{"url": "https://www.24chasa.bg/novini/article/7438496", "text": "Темпът на икономически растеж на брутния вътрешен продукт /БВП/ намалява от 3.6 процента през 2017 г. на 3.1 процента през 2018 г. Това се посочва в Годишния доклад 2019 \"Икономическо развитие и политика в България: оценки и очаквания, предава БТА. Тема на фокус: Структурни дисбаланси и рискове за икономиката\" от Института за икономически изследвания при БАН. Докладът бе представен днес, 7 май, в Националния пресклуб на БТА. Въпреки забавянето, растежът остава над средния за страните от ЕС, но е сред най-ниските измежду новите страни-членки. Независимо от общо взето положителните икономически перспективи, запазването на настоящите темпове на икономически растеж означава, че сближаването със средния доход на глава от населението в ЕС остава далеч в бъдещето. Увеличенията на заплатите и подобрените очаквания на домакинствата оказват положително въздействие върху частното потребление - потреблението на домакинствата се увеличава с 6.3 на сто, подкрепено от продължаващо нарастване на доходите, увеличение на заетостта и повишение на доверието на потребителите. Ръстът на потреблението в публичния сектор също е по-силен, отколкото през предходните години, отразявайки главно нарастването на разходите за персонал и издръжка, се отбелязва в доклада. Инвестициите плавно се възстановяват - след спада от 6.6 на сто през 2016 г., през 2017 г. брутообразуването в основен капитал нараства с 3.2 на сто, а през 2018 г. се ускорява до 6.5 на сто. Нетният износ, който допреди няколко години е основен двигател на растежа, вече е с отрицателен принос към общия растеж. Това се дължи както на забавянето на растежа на износа, така и на по-силното вътрешно търсене, отразяващо се върху обемите на вноса, в т.ч. и на потребителски стоки. Затвърждава се тенденцията от последните години на заличаване на разрива между фактическия и потенциалния БВП. Неблагоприятна констатация е, че постигнатият растеж все още не може да се определи като приобщаващ и няма осезаемо въздействие върху намаляването на бедността и икономическите и социални неравенства. Равнищата на бедност и неравенство на доходите са най-високите в ЕС. Данъчната система, основана на пропорционалното облагане на доходите, не само че не съдейства за намаляване на неравенството в пазарните доходи, а дори спомага за неговото задълбочаване. Това се дължи както на липсата на преразпределителен ефект от пропорционалния подоходен данък, така и на сравнително ниското равнище на разходите за социална закрила и липсата на механизъм за по-добро насочване и актуализиране на социалните трансфери към нуждаещите се, считат от Института за икономически изследвания при БАН. В доклада пише още, че структурата на данъчните приходи остава общо взето непроменена - има само незначителни изменения в относителните дялове по отделните групи. Икономическата теория постулира, че облагането на печалбата и индивидуалните доходи има по-силно изразен негативен ефект върху икономическия растеж, в сравнение с данъците върху потреблението (косвените данъци). Това може да се тълкува като аргумент в полза на косвените данъци. В същото време трябва да се припомни, че големият недостатък на косвените данъци е тяхната потенциална регресивност, което не позволява постигането на по-голяма справедливост при разпределението на данъчното бреме. От тази гледна точка все по-наложително е да се дискутират евентуални реформи в посока на увеличаване на дела на преките данъци за сметка на косвените и преосмисляне на пропорционалното облагане. Сравнението със структурата на данъчните приходи в страните от ЕС е силен аргумент в тази посока - ясно се вижда, че структурата между преките и косвени разходи в България сериозно се разминава с тази в страните от ЕС. Докато средно за ЕС данъчната тежест е равномерно разпределена между преки и косвени данъци, в България косвените данъци имат сериозен превес. Доколкото осигурителните вноски са регресивни (предвид наличието на максимален осигурителен доход), а подоходното облагане е пропорционално, превесът на косвените данъци допълнително засилва регресивността на цялата данъчна система. В годишния доклад от Института за икономически изследвания при БАН изтъкват, че ефективната данъчна ставка в България е най-ниската в ЕС и една от най-ниските в целия свят. Тази политика беше предприета преди десетина години с надеждата, че данъчните предимства ще привлекат чуждестранни инвеститори, което ще ускори икономическия растеж, ще създаде нови работни места и ще разшири данъчната основа, а това ще компенсира (поне отчасти) ниските ставки. За съжаление, нищо, или много малко, от намеренията беше осъществено. Икономическият растеж може и да изглежда добре на фона на стагнираща Европа, но е далеч от необходимия за т.нар. догонващо развитие, което да ни приближи в обозримо бъдеще към средните стойности на БВП на глава от население в ЕС. Преките чуждестранни инвестиции не само не се увеличават, но дори намаляват през последните години. Подоходното неравенство в обществото (измерено с коефициента на Джини 10) расте, а възможностите на държавата да влияе върху преразпределителните процеси стават все по-малки. Тази икономическа реалност се сблъсква с нарастващия в обществото популизъм и очакванията на хората държавата да поема по-голяма отговорност във важни сектори на икономиката като здравеопазване, образование, наука и др. Към това трябва да се добави задълбочаването на демографската криза, което създава сериозно напрежение върху социалното осигуряване и нарастваща нужда от бюджетно финансиране. За трета поредна година бюджетът приключи годината с излишък, като и през трите години беше планиран дефицит. За разлика от 2016 г. обаче, когато разходната част на бюджета не беше изпълнена (което доведе до излишък в размер на 1.6 на сто от БВП), през изминалата година с решаващо значение за излишъка беше приходната част (изпълнение 103.8 процента), докато разходната част беше почти колкото планираната (изпълнение 100.5 процента), допълват от Института за икономически изследвания при БАН. След първоначалния срив на чуждестранните инвестиции във финансовия сектор в резултат от кризата, те остават на устойчиво ниско равнище. Слабият чуждестранен интерес към финансовия сектор в страната е свързан както с общите тенденции в ЕС, така и с регулаторния натиск и съмненията за повишен риск в сектора. В условията на значителни рискове пред европейската банкова система, с която българската е тясно свързана, както и растящата необходимост от засилване на капиталовата структура на банките, свиването на външните инвестиции в сектора ще забави консолидацията и по-нататъшното капитализиране на системата с всички произтичащи от това рискове. В заключението на годишния доклад от Института за икономически изследвания при БАН изтъкват, че направеният анализ на външните и вътрешните предизвикателства при забавяне на икономическата активност в страната показва, че влошаването на външната среда би оказало много повече ефекти от структурен характер, отколкото има преки финансови измерения, както при световната финансова и икономическа криза от 2008 г. Финансовият сектор в глобален план вече се стабилизира и не се очакват значими рискове, които биха породили нова финансова и впоследствие прерастваща в икономическа криза, тъй като причините и характера на забавянето на световната и европейската икономика са различни от вече наблюдаваните, поради което и каналите за пренос на циклични колебания са преди всичко свързани с чисто икономически процеси, с различен обхват и ефект върху отделните икономики. Същевременно са налице и определени структурни слабости на българската икономика (нисък, неустойчив и небалансиран растеж в страната; недостатъчни вътрешни и чуждестранни инвестиции при приоритетното им насочване към нетъргуемия сектор на икономиката; свиване на фирмената печалба и разполагаемия доход за инвестиране; натрупване на значителни задължения в държавните предприятия, общините и нереформираните сектори с преобладаваща държавна собственост), които до голяма степен са характерни за всички страни с догонващо развитие от Централна и Източна Европа и оказват влияние върху нейното състояние, независимо от влиянието на външните фактори. Ограничените инвестиции - местни частни инвестиции, преки чуждестранни инвестиции и инвестиционен кредит - не могат да бъдат напълно компенсирани от нискоефективните публични инвестиции, които в своята голяма част зависят от притока на европейски средства, и да осигурят достатъчно устойчива на циклични колебания вътрешна икономическа среда. В голямата си част структурата на икономиката остава непроменена, въпреки промяната на модела на икономическо развитие, задвижвано основно от притока на чуждестранни инвестиции в периода 2004-2007 г., към експортноориентиран икономически растеж през 2010-2016 г. и до растеж, движен от вътрешното търсене след 2017 г. Това отново показва, че идентифицираните уязвимости на българската икономика по същество са нейни структурни характеристики, чието проявление не зависи от конкретната фаза на икономическия цикъл, а е необходимо да бъдат търсени дългосрочни решения за тяхното преодоляване чрез осъществяване на структурни реформи. Още повече, че в следкризисното възстановяване българската икономика достига потенциален растеж на много по-ниски равнища от предкризисния период, което показва, че възможностите за преодоляване на забавянето в процеса на догонване на европейската икономика при текущата структура на икономиката са вече изчерпани. Не само ниските темпове на икономическия растеж, но и неговата неустойчивост и небалансираност, са сериозни предизвикателства, чието адресиране изисква много повече от стандартните политики за управление на търсенето, което се показва и от наложената доминираща роля на нетъргуемия сектор в страната при много по-ниска степен на развитие на перспективните сектори като ИКТ и индустриално производство. Изглежда обаче, че обхватът на тези структурни слабости системно се подценява и много повече се акцентира на външните фактори както за ускоряване, така и за забавяне на икономическия растеж в страната. Въпреки че международните институции като ЕК, ЕЦБ, МВФ и рейтинговите агенции се фокусират именно върху необходимостта от структурни реформи, все още икономическата политика на местно ниво си остава предимно ориентирана към преодоляване на затруднения и проблеми от конюнктурен характер, което има потенциала допълнително да задълбочи неблагоприятните външни ефекти, завършва докладът на Института за икономически изследвания при БАН.", "date": "2019.05.07", "title": "3,1 % е икономическият растеж на брутния вътрешен продукт за 2018 година (Обновена)"}
{"url": "https://www.24chasa.bg/novini/article/7439368", "text": "Еврокомисарят по разширяването и европейската политика за съседство Йоханес Хан в хода на визитата си в Украйна е предложил на новоизбрания президент на страната Володимир Зеленски помощ от страна на Европейския съюз в осъществяването на реформи за благото на украинския народ, предаде ТАСС. \"Предложих на избрания президент пълната подкрепа на ЕС за всички реформи, насочени за благото на украинските граждани. Пред Украйна стоят много предизвикателства и заплахи, затова украинските власти - президентът, правителството и Върховната рада, трябва сега да действат много отговорно\", написа днес еврокомисарят в Туитър. Той отбеляза, че убедителната победа на Зеленски му дава сериозни правомощия за борба с корупцията. Европейският комисар е предложил на Зеленски да помогне в преговорите с Русия за газа, съобщиха от пресслужбата на новия президент. По-рано Йоханес Хан се срещна и с ръководителя на правителството Володимир Гройсман. Както бе съобщено на сайта на украинското правителство, еврокомисарят е отбелязал необходимостта от продължаване на реформите в Украйна, а също така е изразил удовлетворение от организацията и протичането на предизборната кампания, посочва ТАСС.", "date": "2019.05.07", "title": "Хан предложи на Зеленски помощ от ЕС за реформи в Украйна"}
{"url": "https://www.24chasa.bg/novini/article/7439370", "text": "Четирима нелегални мигранти са били задържани в района на жп прелеза в благоевградския квартал \"Грамада\", съобщи  Те са преминали нелегално границата през граничен пункт \"Кулата\" с ТИР, а от Благоевград трябвало да се качат на камион, който да ги транспортира до столицата. Товарното возило пристигнало на уреченото място, но шофьорът му бил задържан заедно с мигрантите. В момента продължават разпитите им. Информацията бе потвърдена за NOVA от директора на Областната дирекция на МВР комисар Николай Хаджиев.", "date": "2019.05.07", "title": "Задържаха четирима нелегални мигранти в Благоевград"}
{"url": "https://www.24chasa.bg/novini/article/7438897", "text": "Турският президент Реджеп Тайип Ердоган се нахвърли срещу влиятелна бизнес група, която критикува решението за повторение на кметските избори в Истанбул, предаде ДПА. \"Видяхме, че някои бизнес групи правят много странни изявления, след като бе обявено решението\", заяви Ердоган пред членове на неговата Партия на справедливостта и развитието в Анкара, предава БТА. Асоциацията на турските индустриалци и бизнесмени /ТЮСИАД/ определи решението за повторение на изборите като предизвикващо тревога в момент, когато страната трябва да се съсредоточи върху икономическите и демократичните реформи. \"Вие правите грешка. Всеки трябва да си знае мястото\", каза Ердоган и допълни: \"когато правите изявления, които се месят в решението за изборите, това добре показва къде стоите\".", "date": "2019.05.07", "title": "Ердоган към влиятелни бизнесмени: Всеки трябва да се знае мястото"}
{"url": "https://www.24chasa.bg/novini/article/7438913", "text": "Президентът Румен Радев изпрати поздравителен адрес до Стево Пендаровски по повод постигнатата от него победа на изборите за президент на Република Северна Македония. Българският държавен глава пожелава успех и кураж на новоизбрания президент на югозападната ни съседка в период, в който на Северна Македония предстои да изпълни важен дневен ред по пътя си за членство в НАТО и Европейския съюз, съобщиха от прессекретариата на Радев. Президентът подчертава, че България остава последователен поддръжник на европейската перспектива на Северна Македония. „Договорът за приятелство, добросъседство и сътрудничество между нашите две страни отваря пътя към постигането на този наш общ приоритет“, заявява в писмото си Румен Радев. Държавният глава подчертава, че България очаква лидерството на новия президент на Северна Македония не само по отношение реализацията на заложеното в клаузите на Договора, но и за вграждане на неговия дух в основата на бъдещите отношения между двете държави. „Подчертавайки историческата близост между Република България и Република Северна Македония изразявам надеждата си, че ще продължим да я развиваме чрез ползотворни контакти между нашите президентски институции. Надявам се на скорошна среща с Вас“, се казва още в писмото на президента Румен Радев до новоизбрания президент Стево Пендаровски.", "date": "2019.05.07", "title": "Румен Радев поздрави новия президент на Северна Македония Стево Пендаровски"}
{"url": "https://www.24chasa.bg/novini/article/7438908", "text": "Намерението на САЩ да включат \"Мюсюлманските братя\" в черния списък на \"терористични организации\", буди опасения от радикализация на това ислямистко движение и задълбочаване на разделението в регион, в който те са силно представени. Правителството на американския президент Доналд Тръмп спомена подобна за възможност неотдавна, малко след визитата на египетския му колега Абдел Фатах ас Сиси, чиято страна е родина на \"Мюсюлманските братя\". През 2013 г. Сиси, тогава министър на отбраната, бе архитектът на свалянето на президента Мохамед Морси, излязъл от редиците на \"Мюсюлманските братя\". Решението на САЩ рискува да тласне членовете на \"Мюсюлманските братя\" към ултрарадикални движения като Ал Каида или \"Ислямска държава\", твърди един от тях - Яхия Хамед. \"Тези сили ще отидат при младежите от \"Мюсюлманските братя\" и ще им кажат: вие сте мирни и въпреки това продължават да ви определят като терористи\", заяви пред АФП бившият министър на инвестициите при президента Морси, който сега живее в изгнание в Турция. \"Това в крайна сметка ще налее вода в мелницата на екстремистите от групировки като \"Ислямска държава\", каза за АФП Абделрахман Аяш, изследовател на ислямистките движения, базиран в Истанбул. Основаното през 1928 г. от египетския учен Хасан ал Банна сунитско движение официално се отказа от насилието през 70-те години. То има разклонения и привърженици в Мароко и Турция. Понякога репресирана от властите, а понякога толерирана от тях, в зависимост от политическите обстоятелства, организацията оставаше важен фактор в Египет чак до изборите през 2012 г., които позволиха Морси да стане първият цивилен президент, избран демократично в тази страна, в която доминира армията. След идването на власт на Сиси стотици привърженици на \"Мюсюлманските братя\" - най-организираната опозиция, бяха арестувани, екзекутирани или принудени да емигрират от режима, редовно обвиняван от НПО, че потиска дисидентите. За египетските власти обаче \"Мюсюлманските братя\" са екстремистка организация. Те я обвиняват, че подстрекава действията на движенията \"Хасм\" и \"Лиуа ал Таура\", които зачестиха нападенията срещу магистрати и силите за сигурност през последните години. Кайро е подкрепен в позицията си от двамата си големи съюзници от Залива - Саудитска Арабия и Обединените арабски емирства, привилегировани партньори на Вашингтон. Хамед твърди, че ще започне съдебна процедура срещу евентуално решение на администрацията на Тръмп, от което се смята лично засегнат. \"Това е посегателство срещу личността ми, което ще ми забрани свободно да пътувам до САЩ, а и до други страни\", със съжаление казва той. Включването на \"Мюсюлманските братя\" в този списък позволява на Вашингтон да налага санкции на всяко лице или организация, които имат връзки с тях. За Фауаз Гергес, преподавател по политически науки в Лондонското училище по икономика, решението на Тръмп може да задълбочи \"дългогодишната гражданска война\" в региона между ислямисти и националисти, ръководени от армията. \"Във вътрешен план (в Египет), както и във външен план, \"Мюсюлманските братя\" се чувстват \"под обсада\" и атакувани\", отбелязва той, напомняйки за разделенията в движението и \"сериозната съпротива на радикализираните членове\". \"Тръмп би проявил неблагоразумие, ако развали отношенията на САЩ с много страни само за да угоди на Египет и ОАЕ\", смята изследователят Абделрахман Аяш. Също близки съюзници на Вашингтон, Турция и Катар подкрепят \"Мюсюлманските братя\", което вреди на отношенията им с другите страни от Залива и с Египет. През юни 2017 г. Саудитска Арабия, ОАЕ, Бахрейн и Египет скъсаха дипломатическите си отношения с Доха, като наложиха на Катар икономическа и дипломатическа блокада заради обвинения, че поддържа екстремистки движения - нещо, което Доха отрича. От друга страна, бившият египетски генерал, член на Националния съвет за борба с тероризма Халед Окаша е оптимист. Проектът на Доналд Тръмп е \"позитивен жест, който ще избави всички от идеологията на \"Мюсюлманските братя\" веднъж завинаги\", твърди той. \"Това не е само наш проблем, това е световно движение. Политическият ислям се провали и неговите опасности станаха очевидни\", заяви той пред АФП. (ОТ БТА)", "date": "2019.05.07", "title": "Черният списък на САЩ: Рискът от радикализация на \"Мюсюлманските братя\""}
{"url": "https://www.24chasa.bg/novini/article/7438939", "text": "На 8 май 2019 г., от 15.00 часа на „Дондуков“ 2 държавният глава Румен Радев ще награди младежи, постигнали златно и сребърно ниво в Международната награда на Херцога на Единбург – България. Президентът ще връчи значки и сертификати на общо 45 български ученици, които през последните две години са преминали през програмата и са развили ключови житейски и лидерски умения, съобщиха от прессекретариата му. Международната награда на Херцога на Единбург е водеща младежка програма за личностно развитие и постижения. Тя работи активно в 21 български града с 250 доброволци и над 750 младежи. Международната награда има три нива – бронз, сребро и злато, в които участниците си поставят стимулиращи лични цели, които с постоянство, насоки и подкрепа от опитни ментори трябва да постигнат за определен период от време. Целта е чрез обучение, квалификация и доброволчество младежите да намерят своето място в общността и живота. Президентът Румен Радев е патрон на престижната награда в България.", "date": "2019.05.07", "title": "Президентът Радев ще отличи ученици в младежката програма „Международна награда на херцога на Единбург-България“"}
{"url": "https://www.24chasa.bg/novini/article/7438938", "text": "Окръжна прокуратура – Кюстендил е внесла за разглеждане в съда обвинителен акт срещу Н.Н. (на 64 години)  , съобщиха от пресцентъра на прокуратурата. Обвиняемият Н.Н. и пострадалата Л.Н. (на 61 години) били женени от дълги години, като през първите двадесет години бракът им протичал сравнително нормално – без сериозни разногласия и конфликти. През 1998 г. Н. заминал в САЩ, където започнал работа като шофьор на тежкотоварен автомобил. Голяма част от придобитите парични средства той изпращал на съпругата си – Л.Н., като я снабдил и с генерално пълномощно за представителство и извършване на правни действия. С получените пари били изградени жилища за членовете на семейството в гр. София и две къщи в с. Косово, община Трекляно. В един момент Н.Н. бил информиран от по-голямата си дъщеря – Д.Н., че майка й нецелесъобразно изразходва получаваните от него пари. Поради тази причина обвиняемият започнал да прави парични преводи на името на дъщеря си – Д.Н., а впоследствие и на по-малката З.Н. През м. февруари 2017 г. Н.Н. окончателно се прибрал в България, като заживял заедно с жена си в новопостроеното им жилище в столицата. Подновеното им съвместно съжителство започнало проблематично, вследствие на недоволството на обвиняемия от начина на използване от страна на Л.Н. на паричните средства, изпращани от него от САЩ. Между двамата съпрузи непрекъснато възниквали пререкания и конфликти – най-вече във връзка с взаимни имуществени претенции. Н.Н. често проявявал агресия и многократно стигал до физическа саморазправа с Л.Н. Отправял й закани, че ще я убие. Поради непоносимостта към съвместното им съществуване, предизвикана от непрекъснатите конфликтни ситуации, Л.Н. заявила на съпруга си, че ще се разведе с него, на което той отново отговорил с вербално и физическо посегателство. Пострадалата неколкократно напускала семейното жилище, но това не коригирало по никакъв начин поведението на обвиняемия. Л.Н. неведнъж сигнализирала и органите на полицията, но и тяхната намеса не довела до позитивен резултат. Година по-късно, след завръщането на Н.Н. от САЩ, пострадалата Л.Н. сезирала Софийския районен съд с искова молба по реда на Закона за защита от домашното насилие. На 12.03.2018 г., по водено гражданско дело, била издадена неподлежаща на обжалване Заповед за незабавна защита. С нея на обвиняемия Н.Н. било вменено задължение да се въздържа от домашно насилие по отношение на Л.Н. и да не доближава съпругата си на разстояние от 200 метра. Заповедта била връчена на Н.Н. чрез органите на полицията на 27.03.2018 г. Три дни по-късно, на 31.03.2018 г., Л.Н. пристигнала в с.Косово. Тъй като забелязала автомобила на съпруга й, паркиран пред къщата им, тя отишла с багажа си във вилата в махала „Качаревци“, която стопанисвала от няколко години. На свой ред, обвиняемият, знаейки за предстоящото посещение на жена му, дошъл в селото ден по-рано. Когато разбрал за пристигането й, Н.Н. отишъл пред въпросния имот и застанал пред входната врата, изчаквайки появата на съпругата си. Жената излязла иззад сградата, откъдето забелязала съпруга си и му казала да се маха. Последвала размяна на гневни реплики. Ядосан от демонстрираното нежелание за комуникация от страна на жена си, обвиняемият Н. започнал да я приближава с намерение за саморазправа. Уплашена, Л.Н. успяла да сигнализира за случилото се на телефон 112. Въпреки това мъжът заплашително продължил да скъсява дистанцията помежду им. В опит да се защити от посегателството върху себе си пострадалата грабнала от земята пластмасова тръба (с дължина около 50 см). Използвайки огромното си физическо превъзходство, Н.Н. я съборил по гръб на земята, изтръгнал тръбата от ръката й и започнал да я удря с нея по главата и лицето. От намиращото се в непосредствена близост помещение нападателят взел метална вила с четири шипа и дървена дръжка. С нея започнал методично да нанася множество силни удари с тъпата метална част по главата на Л.Н. Обвиняемият преустановил интервенцията си, едва когато обляната в кръв негова съпруга престанала да дава признаци на живот. След това Н.Н. телефонирал на дъщеря си Д.Н. и я известил, че е убил майка й. Обвиняемият отишъл при съседа си, на когото казал за стореното от него с думите „Край! Приключих я! Убих я“. По повод сигнала на пострадалата до телефон 112, за проверка в селото били изпратени служители на ГПУ Олтоманци при РДГП – Драгоман. Запитан от тях за съпругата му, Н.Н. видимо спокоен отговорил, че я е убил преди 40 минути. Веднага му били поставени белезници, след които обвиняемият бил отведен до местопроизшествието. От извършената съдебномедицинска експертиза се установява, че смъртта на Л.Н. се дължи на тежката черепно-мозъчна травма (фрактура на черепа, субарахноидален кръвоизлив, мозъчни контузии и последващ мозъчен оток), довела до остри нарушения на дихателната и сърдечно-съдовата дейност с последващото им спиране. Предстои наказателното производство срещу Н.Н., който понастоящем е с мярка за неотклонение „задържане под стража“, да продължи в съда.", "date": "2019.05.07", "title": "Съдят мъж за убийството на съпругата му, извършено с особена жестокост"}
{"url": "https://www.24chasa.bg/novini/article/7438950", "text": "На 8 май 2019 г. президентът Румен Радев ще бъде домакин на тържествената вечеря ифтар по случай началото на свещения за мюсюлманите месец Рамазан. Това съобщиха от прессекретариата на държавния глава. На празничната вечеря са поканени представители на традиционното вероизповедание в страната - източното православие, представители на основните религиозни общности в България, представители на дипломатическия корпус, учени, културни дейци. Домакинството на президента на тържествената вечеря ифтар е израз на уважение към религиозния празник и към традициите на българските граждани с мюсюлманско вероизповедание.", "date": "2019.05.07", "title": "Румен Радев ще е домакин на вечеря ифтар по случай свещения за мюсюлманите месец Рамазан"}
{"url": "https://www.24chasa.bg/novini/article/7438953", "text": "Председателят на Европейската комисия Жан-Клод Юнкер призна днес като една от най-големите грешки в мандата си това, че е послушал тогавашния британски премиер Дайвид Камерън ЕС да не се меси в кампанията за референдума за оттеглянето на Великобритания от Общността, предава БТА. Твърде много слушах Камерън. Само ние можехме да опровергаем лъжите, използвани в кампанията, добави Юнкер. Попитан за оценка на последвалите събития, той заяви, че Великобритания може да остане, а може и да напусне ЕС. Горд съм, че успяхме да задържим Гърция в еврозоната. Гърците, особено по-бедните, показаха устойчивост, коментира той. Научих от интервю на унгарския премиер Виктор Орбан, че сме в добри отношения. Орбан винаги ме изненадва - казва, че било грешка да приемам поста на председател на ЕК заради британската съпротива навремето. Той не биваше да бъде избиран от унгарците, заяви Юнкер на пресконференция, продължила близо час. Полша има място в сърцето на Европа, движението \"Солидарност\" възникна там и това не трябва да се забравя. Макар да имаме различия с полското правителство, все някога ще успеем да решим откритите въпроси. Европа е изградена от хората, а не от правителствата, посочи председателят на ЕК. Трябва да преборим популистите и екстремистите, но не с лични нападки. Броят на подобни нападки нараства и това е нещо ново. Трябва да се борим с действия, да кажем на европейците, че имат основания за надежда и не много поводи за тревоги, обобщи Юнкер. Възходът на националистите и популистите не би трябвало да се обяснява само с недоволството от Европа, а и с неуспехите от национални политики, коментира той. Юнкер предрече, че Европейският съвет няма да може да избере за негов наследник някой, който не е бил превратилено водещ кандидат за поста. По повод наближаващия край на мандата си той отчете, че ЕК е намалила със 75 на сто броя на внасяните законопроекти, ЕС е успял да се възстанови от икономическата криза, заплатите са нараснали, инфлацията е в разумни граници. Трябва да решим въпросите, които наистина имат значение на европейско равнище. Няма да успеем, ако искаме да се занимаваме с всичко, посочи Юнкер. Той заяви, че не изключва възможността за промяна на европейските договори, но настоя, че и с действащите текстове може да се постигнат много промени, ако има воля. /", "date": "2019.05.07", "title": "Юнкер: Една от най-големите ми грешки е отсъствието на ЕС в кампанията за Брекзит"}
{"url": "https://www.24chasa.bg/novini/article/7438961", "text": "Лидерката на германските консерватори каза, че очаква партията Фидес на унгарския премиер Виктор Орбан да напусне Европейската народна партия (ЕНП), след като той оттегли подкрепата си за нейния кандидат за шеф на Европейската комисия. Орбан, който отдавна флиртуваше с крайнодесни лидери из Европа, докато декларираше лоялност към десноцентристката ЕНП, каза, че вече няма да подкрепя Манфред Вебер, който е \"обидил унгарците\". Снощи Анегрет Крамп-Каренбауер, председателка на Християндемократическия съюз на канцлерката Ангела Меркел, даде да се разбере, че антиимигрантският, твърдолинеен десен унгарски лидер е преминал границата. \"Със своето поведение през последните няколко дни и срещата си с (италианския вицепремиер) Матео Салвини, той даде ясен знак, че ще си тръгне\", каза тя пред Ройтерс. ЕНП се е опитала да изгради мост към Орбан, но той е избрал друг път, добави тя. Загубата на Фидес, чийто контрол върху унгарската политика означава, че тя излъчва голям блок от депутати в Европейския парламент, би отслабила ЕНП след майските избори за ЕП и потенциално може да я лиши от решаващата дума при избора на приемник на Жан-Клод Юнкер на поста председател на Европейската комисия. През март германският консерватор Вебер издейства споразумение, според което членството на Фидес в ЕНП е замразено, макар че партията не е изключена, поради опасения, че нарушава нормите на ЕС за върховенство на закона. Орбан не е казал кого ще подкрепи вместо Вебер, но мнозина анализатори виждат в срещата със Салвини признак, че двамата популисти и противници на имиграцията желаят заедно да създадат крайнодясна група в ЕП. Като повод да изостави Вебер унгарският премиер изтъкна интервю отпреди месец, което тогава бе широко тиражирано от проправителствените медии в Унгария, което означава, че реалната причина е визитата на Салвини миналата седмица. В интервюто от 29 март Вебер заяви, че няма да приеме поста председател на комисията, ако за целта са му необходими гласовете на партията на Орбан Фидес. Пред немската телевизия Цет Де Еф той каза, че иска гласове от целия спектър, за да наложи центристки дневен ред. Орбан окачестви думите на Вебер, които преди това унгарски заместник-министър беше нарекъл \"обида към унгарските избиратели\", като обида към унгарския народ като цяло. \"Вебер е казал, че не иска да стане председател на комисията с гласовете на унгарците\", заяви Орбан, като добави, че това означава, че не може повече да подкрепя Вебер - независимо че продължи да определя Вебер като \"изключителен\" кандидат пет дена след въпросното интервю. Орбан, който представи наближаващия евровот като избор между \"за\" и \"против\" имиграцията в Европа, призова традиционните консерватори да сключат алианс с популистки националистки групи след вота. ЕНП има 217 депутати в 750-членния ЕП, като 12 от тях са от Фидес. Социологическите изследвания прогнозират, че тя ще загуби места, но ще остане най-голямата група. Очаква се крайнодесните популистките партии да се представят добре. \"Лоялността е важна политическа категория. Бихме желали да останем верни на общността, в която сме живели и работили досега. Освен ако тази общност ни казва, че нашето присъствие вече не е желано\", каза Орбан.", "date": "2019.05.07", "title": "Орбан снема подкрепата си за Вебер, което е знак, че унгарската Фидес ще напусне ЕНП"}
{"url": "https://www.24chasa.bg/novini/article/7438946", "text": ". Едното от тях е с фрактура на кръста и няма чувствителност в крайниците.  Момиче на 15 г., което също е изхвръкнало от моста, е с отворена фрактура на стъпалото. Пострадало е и 17-годишно момче. То е с контузия на бодбедрицата, а момиче на 16 г. е със счупен глезен. Всички са откарани в \"Пирогов\". Шофьорът, който е на около 20 години, не е пострадал. Той каза, че е карал с 50 км/ч, но е бил засечен от друг автомобил. Спътничката му, която изглеждаше изключително притеснена от инцидента, също обясни, че са засечени.  В момента тестват шофьора за наркотици. ", "date": "2019.05.07", "title": "2 от децата, блъснати от кола в София, паднали в реката (Снимки)"}
{"url": "https://www.24chasa.bg/novini/article/7438957", "text": "Американската актриса Памела Андерсън призова повече хора да подкрепят Джулиан Асандж, след като посети създателя на \"Уикилийкс\" в лондонски затвор, където той очаква изслушване във връзка с искането от САЩ за екстрадирането му, предадоха ДПА и БТА. Асандж е невинен, добър човек и е невероятна личност. Обичам го, заяви Андерсън пред репортери, след като заедно с главния редактор на \"Уикилийкс\" - исландския разследващ журналист Кристин Храфнсон - се срещнаха с Асандж в затвора \"Белмарш\". Правителството на САЩ обвини 47-годишния австралиец Асандж в заговор с бившия анализатор от американското военно разузнаване Челси Манинг за публикуването през 2010 г. на секретни документи. Асандж е в затвора, откакто на 11 април полицията го изведе от еквадорското посолство в Лондон, където прекара 7 години, за да избегне арест. В кратка поява пред съда чрез видеовръзка от затвора миналата седмица Асандж потвърди, че не иска да бъде екстрадиран. Очаква се делото да продължи до една година. \"Това ще е продължителна борба и той се нуждае от цялата подкрепа, която би могъл да получи\", заяви 51-годишната Андерсън, подкрепяла основателя на \"Уикилийкс\" при посещенията в посолството. \"Той пожертва толкова много, за да извади истината на бял свят\", заяви актрисата и допълни, че й е призляло след срещата си с Асандж в затвора. Храфнсон каза, че е бил потресен да види своя приятел - интелектуалец и журналист - в строго охраняван затвор. Той отбеляза, че Асандж е отслабнал физически, но духът му е висок. \"Може да е притиснат, но не е сломен. Изключително жилав човек. Знае, че не е извършил нищо нередно\", допълни Храфнсон.", "date": "2019.05.07", "title": "Памела Андерсън посети Джулиан Асандж \nв затвора: Той е невинен, добър. Обичам го (Видео)"}
{"url": "https://www.24chasa.bg/novini/article/7438997", "text": "„Ихтиман е една от 113-те български общини, които спечелиха финансиране за инсталиране на безплатен безжичен високоскоростен интернет на обществени места в инициативата Wifi4EU. Поздравявам кмета и неговия екип, че благодарение на добрата работа бяха селектирани още в първата покана. Така и Ихтиман допринесе България да бъде на второ място в Европа по брой общини, спечелили финансиране\". Това заяви Мария Габриел, българският еврокомисар за цифрова икономика и цифрово общество в настоящия състав на Европейската комисия. Тя връчи на кмета символично ваучера за 15 000 евро, които се отпускат за закупуване на оборудване и изграждане на 10 точки за свободен достъп до високоскоростен интернет. Събитието се състоя в залата на ОБС в сградата на общината. На него присъстваха зам. кметовете на община Ихтиман, председателят на ОБС Ихтиман, както и жители на града. Това съобщиха от ГЕРБ. „Този безплатен безжичен интернет дава възможност на Ихтиман да бъде в пряка връзка с останалите общини в България и Европа. Той ще осигурява на жителите и гостите на нашата община безпроблемна комуникационна свързаност. Това прави нашата община по – видима\", заяви кметът на община Ихтиман Калоян Илиев. След като бъдат изградени WiFi, те ще осигуряват високоскоростна връзка за период от 3 години.", "date": "2019.05.07", "title": "Мария Габриел: И Ихтиман допринася България да бъде на второ място в Европа по спечелено финансиране за безплатен интернетWiFi4EU"}
{"url": "https://www.24chasa.bg/novini/article/7438989", "text": "Либийските враждуващи фракции са довели страната до задънена улица, каза италианският премиер Джузепе Конте, цитиран от ДПА, като подчерта, че не може да има военно решение на кризата в Либия. Италианският премиер направи този коментар след срещата си с премиера на международно признатото либийско правителство в Триполи Файез Сарадж, който е на посещение в Италия, предава БТА. \"Военните действия не могат да бъдат решение. Като потвърждение на това в момента се намираме на практика в безизходна ситуация\", заяви Конте пред журналисти. Според него обаче ситуацията на терен може бързо да се промени. Конте съобщи, че възнамерява да говори лично също с лидера на Либийската национална армия Халифа Хафтар, чиято офанзива срещу Триполи срещна съпротива. Визитата на Сарадж в Рим бе първа от европейската му обиколка. По-късно днес той ще се срещне с германската канцлерка Ангела Меркел в Берлин, а утре с френския президент Еманюел Макрон в Париж.", "date": "2019.05.07", "title": "Джузепе Конте: Либия е в задънена улица, не може да има военно решение на кризата"}
{"url": "https://www.24chasa.bg/novini/article/7439011", "text": "България е ключов съюзник в НАТО. Доволни сме, че България възнамерява да закупи F16. Това отбеляза посланикът на САЩ Ерик Рубин по време на конференция \"Политиките на България в евроатлантическата реалност\" в Дома на Европа, предаде БТА. Той коментира, че България има традиция във военната авиация и може да има голям принос в Алианса. Бяха изразени тревоги във връзка с цената, България ще получи възможно най-добрата цена, която, като погледнете целия пакет, означава ангажимент от страна на САЩ да подкрепя българската военна авиация като наши съюзници, коментира посланикът. Смятам, че цената е разумна, България ще има най-модерния боен самолет, когато сделката бъде завършена, и за нас това е важна цел не само за засилване на сигурността на България, но и на НАТО, отбеляза Рубин. Според него думата \"взаимозависимост\" е ключов фактор в света днес. Той посочи, че сигурността и отбраната не са единствената област на сътрудничество с България и отбеляза, че отношенията между двете страни са многостранни. Като пример посланик Рубин даде отношенията в областта на образованието - стажовете за младежи, Американския колеж и Американския университет в България, обучението на учители, както и сътрудничеството в областта на опазване на културното наследство. Що се отнася до инвестициите, ангажиментът ни към българския икономически растеж и просперитет е една от нашите цели, подпомагането на създаването на добри работни места, ние сме един от най-големите чуждестранни инвеститори в България, допълни той. По отношение на енергетиката вярваме, че има нужда от диверсификация и сме съгласни с позицията, че в Европа не трябва да има държава, която да зависи само от един доставчик на енергия, посочи още Рубин. Диверсификацията е много важна и за националната сигурност на държавата, допълни той. Eвропа не е на ръба на колапса и ние не сме свидетели на началото на края на Съюза, в никакъв случай, заяви бившият министър-председател на Белгия и бивш председател на Европейския съвет Херман Ван Ромпой. Хората са за отворени общества, отворени демокрации, отворени икономики, защото това им носи мир, просперитет и демокрация, но ако нямат усещането, че са достатъчно защитени срещу реалните или предполагаеми заплахи, тогава те отхвърлят тези отворени общества, посочи Ромпой. Затова трябва да работим по-усилено, за да защитим хората от безработицата, масова нелегална имиграция, терористични заплахи, нарастващо неравенство, климатичните промени и тогава хората ще имат чувството, че са по-добре защитени, коментира той. По думите му, това е работа не само на европейските институции, но и за националните правителства и националните парламенти. Това е колективно усилие да направим нашите общества по-стабилни и по-кохерентни, отбеляза Ромпой. Трябва да излъчим послание на надежда, позитивно послание и това е най-лошото нещо за популистите, допълни той. Според него популистите са били принудени да променят стратегията си и вече не са за излизане от ЕС, защото голямата част от гражданите са против това, но искат да разрушат общността отвътре. Следващият европейски парламент ще продължава да има проевропейско мнозинство, прогнозира той, но допълни, че без възобновено доверие в ЕС и неговите институции болестите на Съюза ще продължават. Росен Плевнелиев, президент на България от 2012 до 2017 г., изрази надежда ЕК и европейските лидери да насочат прожекторите към областите, където има проблеми, защото само тогава те могат да бъдат решени. Да, от една страна националпопулистите удрят самото сърце на Съюза, националпопулизмът е във възход, но колкото и популистите да са добри в играенето на тази антиелитна битка, същите тези националпопулисти полагат много усилия от икономическа гледна точка да не изгубят състезанието, коментира той. Тук е тяхната голяма дилема - ако националпопулистите наистина предприемат ефективни мерки за изваждане на която е от държавите-членки от ЕС, ще се случи национална икономическа катастрофа, отбеляза Плевнелиев. Не вярвам, че ще видим следващ Брекзит, допълни той. Според него е необходима дълбока реформа в ЕС. Не вярвам в обединени европейски щати, но вярвам в силен съюз на силни национални държави, не виждам никакво противоречие между това ЕС да е силен и това, че той прави държавите силни, коментира Плевнелиев.", "date": "2019.05.07", "title": "Ерик Рубин: България ще получи възможно най-добрата цена за F16"}
{"url": "https://www.24chasa.bg/novini/article/7439043", "text": "Държавният секретар на САЩ Майк Помпейо отмени в последния момент предвиденото си за днес посещение в Германия заради \"неотложни въпроси\", предадоха световните агенции, като се позоваха на американското посолство в Берлин. То разпространи комюнике на говорител на Държавния департамент. В текста не се посочват причини за анулирането на визитата. В комюникето пише, че държавният секретар на САЩ \"очаква с нетърпение да бъде в Берлин скоро\" за \"важната поредица от срещи\", предвидени в германската столица. Държавният департамент работи за пренасрочване на визитата. Помпейо трябваше да се срещне днес в Берлин с германската канцлерка Ангела Меркел и с министъра на външните работи Хайко Маас. Канцеларията на Меркел потвърди, че посещението е отменено \"от американска страна\", отбелязва Асошиейтед прес. Маас каза, че е разговарял с Помпейо по телефона и двамата са се разбрали да намерят друго време за среща скоро. Германски правителствен източник, цитиран от Ройтерс, каза, че американското правителство е посочило като основание за отмяната на посещението на Помпейо \"въпроси, свързани с международната сигурност\".", "date": "2019.05.07", "title": "Майк Помпейо отмени в последния момент посещението си в Германия заради \"неотложни въпроси\""}
{"url": "https://www.24chasa.bg/novini/article/7439035", "text": "Най-малко 30 заподозрени членове на неонацистка група са задържани при акции в Русия преди годишнината от края на Втората световна война в Европа, предаде ДПА, цитирана от БТА. Според неназован източник, цитиран от агенция Интерфакс, групата, за която се предполага, че действа в областите Московска, Владимирска и Рязанска, е заподозряна за нападения срещу работници мигранти. Телевизионната мрежа РЕН ТВ показа няколко заподозрени, задържани при обиск на жилище. Властите са иззели оръжия, екстремистка литература и нацистки символи, съобщи Интерфакс. Тази седмица се навършват 74 години от капитулацията на нацистка Германия, сложила край на Втората световна война в Европа. Събитието, което се празнува от Русия в четвъртък, продължава да е източник на национална гордост в страната. Русия трябва да продължи да се бори с опитите за \"героизация на нацизма\", заяви служителят на руското външно министерство Григорий Лукянцев, цитиран от ТАСС. По думите му Русия се противопоставя на \"всеки опит за фалшифициране на историята, ревизиране на резултатите от Втората световна война, героизация на нацизма и омаловажаване или отричане на подвига на тези, които са постигнали тази велика победа\".", "date": "2019.05.07", "title": "Задържаха 30 заподозрени неонацисти при акции в Русия"}
{"url": "https://www.24chasa.bg/novini/article/7439041", "text": "Турското министерство на вътрешните работи назначи валията на Истанбул Али Йерликая да изпълнява временно длъжността на кмет на Истанбулската голяма община до произвеждането на нови избори за кмет на мегаполиса на 23 юни, съобщава турският телевизионен канал НТВ. Решението бе обявено, след като Висшата избирателна комисия на Турция отмени вчера резултатите от изборите за кмет на Истанбул, произведени на 31 март, на които кандидатът на управляващата Партия на справедливостта и развитието Бинали Йълдъръм претърпя поражение от Екрем Имамоглу от опозиционната Народнорепубликанска партия. Имамоглу спечели с около 13 000 гласа преднина пред опонента си, предава БТА. ПСР оспорва изборните резултати, аргументирайки се с установени нередности, и вчера ВИК прие иска за анулиране и повторение на изборите в Истанбулската голяма общината. ВИК обяви, че вотът ще бъде повторен на 23 юни, когато турските избиратели ще се явят отново пред урните, за да гласуват повторно за кмет на Истанбул.", "date": "2019.05.07", "title": "Валията на Истанбул ще бъде временно изпълняващ длъжността кмет"}
{"url": "https://www.24chasa.bg/novini/article/7438522", "text": "Гумена моторна лодка и шест рибарски мрежи с обща дължина 240 м иззеха полицаи от Севлиево след сигнал за бракониерски улов на яз.\"Александър Стамболийски\", съобщиха от ОДМВР - Габрово. На 4 май в 1.50 ч. през нощта е получен сигнал от служител на Агенцията по рибарство и аквакултури, - Габрово, че при проверка на язовир \"Александър Стамболийски\" в землището на село Дебелцово е установено, че двама мъже  - на 43 и 50 г. от Габрово извършват незаконен улов. С използване на риболовни мрежи мъжете успели да извадят около 35 кг риба. В РУ- Севлиево е започнато досъдебно производство за забранен улов в размножителния период на рибата. ", "date": "2019.05.07", "title": "Пипнаха бракониери с 35 кг риба на язовир \"Александър Стамболийски\""}
{"url": "https://www.24chasa.bg/novini/article/7438589", "text": "Искрено вярваме, че на изборите в Истанбул е имало организирана корупция, пълна нелегитимност и нередности, заяви турският президент Реджеп Тайип Ердоган в първия си коментар след решението на Висшата избирателна комисия (ВИК) вчера да анулира местните избори в Истанбул и да наложи тяхното повторение, предаде турската частна телевизия СиЕнЕн-Тюрк, цитирана от БТА. Ердоган говори на редовното седмично заседание на парламентарната група на своята Партия на справедливостта и развитието (ПСР). Президентът нарече решението на ВИК за отменяне и повторение на вота в Истанбул \"важна стъпка в укрепването на демокрацията\" на страната. Това решение представлява \"най-правилната стъпка, която ще укрепи нашата воля като политици да търсим решения на проблемите в рамките на демокрация и законност, да оставим на народната воля правото да отсъди\", смята Ердоган. \"Разглеждаме това решение, което ще направи така, че сянката над изборите в Истанбул да бъде премахната, като важна стъпка към укрепване на нашата демокрация\", подчерта той. За победител на изборите в Истанбул на 31 март бе излъчен кандидатът на опозиционния алианс Екрем Имамоглу. ПСР оспорва изборните резултати, аргументирайки се с установени нередности, и вчера ВИК прие иска за анулиране и повторение на изборите в Истанбулската голяма община със седем срещу четири гласа. Ердоган заяви днес, че дори и ВИК да бе взела противоположното решение, ПСР е щяла да се съобрази с решението. Опозицията обаче критикува избирателната комисия, че се е огънала под натиска на управляващите.", "date": "2019.05.07", "title": "Ердоган: На изборите в Истанбул е имало организирана корупция"}
{"url": "https://www.24chasa.bg/novini/article/7437516", "text": "Съжалявам за стореното, осъзнах грешката си, с насълзени очи изрича млад мъж с бяла тениска и светъл дънков панталон в една от залите в столичната Съдебна палата. Окован е с белезници, защото моли да излезе от затвора 7 г. преди да изтече 15-годишната му присъда. Единственото, което иска, е да го пуснат на свобода, за да се събере с приятелката си, която го чакала навън. За момента плановете му за бъдещето са свързани с нея, искал да живеят заедно, но още не знаел с какво ще се занимава, ако излезе предсрочно от затвора в Кремиковци. Мъжът всъщност е първият и засега единственият, който при опит да ограби банка предизвика истинска заложническа криза у нас. Преди 8 г. тогава 28-годишният Стефан Стефанов от новозагорското село Кортен, който по онова време е гард в частна фирма, нахлу в клона на Инвестбанк в центъра на Сливен. В сградата държа в плен шест банкови служителки, като за едната не подозираше, че е в офиса, и простреля банковия охранител Станчо Станев. като 20 часа след като една по една пусна всички служителки, остана сам в офиса, изправен пред дилемата да избере живота или смъртта. Не се самоуби благодарение на разговорите с психолозите на МВР. За опита за грабеж и похищението окончателната му присъда е 15 години затвор. Днес Стефанов, който вече е на 36 години, твърди, че ако може да върне времето, никога не би повторил събитията от 23, 24 и 25 март 2011 г. От 6 месеца той е преместен от бургаския затвор в Кремиковци. Причината била най-вече, че приятелката му живеела в столицата и така се улеснявали свижданията им. Зад решетките имал добра дисциплина, нямал провинения и работел. Преди 5 години при друга негова медийна изява обаче твърди обратното, че затворът не променя човек, а го смачква психически и физически. “Аз няма да се превъзпитам по тоя начин, аз ще се озлобя особено ако лежа повече от 5 г. Страх ме е от бъдещето - дали ще мога да издържа, за близките ми”, признава Стефанов. Той е сирак, родителите му починали преди години, твърди, че в ареста узнал, че е осиновен. “Промених се”, убеден е днес бившият гард. Не на същото мнение обаче е затворническата администрация, която смята, че действително у него На 2 май т.г. пред съдия Петър Стоицев от Софийския градски съд той се изправи сам, без адвокат. Преценил, че не му е нужен защитник, който да отстоява правата му. Затова се наложи съдията по-подробно да му обяснява защо делото, на което ще се реши дали да излезе на свобода, се отлага от 2 за 10 май. Нужна била справка от психолога, с който затворникът беседвал последните дни, и мнение на пробационен служител - каква да е пробацията, ако бъде пуснат.  Заложническата криза, която Стефанов сътвори и изправи на нокти цялата държава, приключи точно в 7,07 ч на 25 март 2011 г. Денят е Благовещение. Мнозина помнят как младият мъж с маска на лицето и бронежилетка напуска банковия клон с вдигнати ръце. Предаването му се излъчва директно по телевизиите. Стефанов нахлува в банката 39 часа преди това, на 23 март около 16 ч. По-късно обяснява, че около 6 месеца планирал обира. Избрал този клон, защото имал информация, че вътре има пари. Дълго време наблюдавал инкасо автомобилите. Днес твърди, че никой друг освен той самия не носи вина за случилото се. Според криминалисти изборът му на офис е глупав, защото е в самия център на града. Стефанов влиза с насочен пистолет и нарежда на банковите служителки да му предадат парите. Изпречва му се обаче охранителят Станчо Станев и нападателят стреля в рамото му от упор. Оттам всичко се обърква. Прави показна пукотевица с 13-15 изстрела. Според разследващите няма предварителна идея да вземе заложници, паниката от простреляния гард обаче го принуждава да действа така. Без много молби се съгласява да изнесат Станев навън до линейката, повикана от него. Първият, който предполага, че похитителят може да е Стефанов, е неговият шеф в охранителната фирма. Колегите му се разтревожили, когато без предупреждение не се явил на работа вечерта на 23 март. Били изпратени служители в дома му в Кортен, които го намерили отключен, а вътре били документите му и опаковка от патрони. Стефанов имал разрешително за оръжие от 1 декември 2010 до 2015 г. Имал и свой личен пистолет “Байкал”.  Не така обаче стояли нещата с изпитите за шофьрска книжка. На 23 март претърпява поредния неуспех. Според негови колеги съобщението, че отново е скъсан, е поднесено унизително. Първата заложничка пуска в 22,13 ч на 23 март 2011 г. Срещу това получава бронежилетка. Последната в 10,18 ч на 24 март. Именно тя е жената, която е негов глас и предава думите му на преговарящия. Стефанов обаче не знае, че в банката има още една жена. Управителката Весела Цонева, която при първите изстрели се скрива под бюрото в кабинета си. Тя използва по-шумните моменти на преговори, за да изпраща есемеси с информация отвътре. През цялото време той следял по интернет новините за него, казват после банковите служителки. Ужасил се, като разбрал, че раненият охранител е в критично състояние, защото си дал сметка, че ако човекът умре, и с него е свършено. Тогава основният сюжет в преговорите става колебанието “да се гръмна или не”. След като цялата нощ срещу 25 март се чуди какво да прави, внезапно рано сутринта излиза с вдигнати ръце. Оттогава е в затвора. На 16 юни 2014 г. е осъден на 15 г. решетки. След дни ще се разбере дали съдът му е повярвал, че се е променил.", "date": "2019.05.07", "title": "Стефан, който взе заложници в банка преди 8 г., иска нов живот на свобода с приятелката си"}
{"url": "https://www.24chasa.bg/novini/article/7438607", "text": ", живеел в землянка в гориста местност, според Варненската окръжна прокуратура. Местните твърдят, че мъжът битувал в изоставена барака в лозята край града. Тялото на Бахри е намерено на 4-и май вечерта. Сигнал на тел. 112 е подаден около 10 часа. Патолозите установили тежка черепно-мозъчна травма, която е най-вероятната причина за смъртта на бездомника и наранявания по тялото му. Предполага се, че до фаталния край се е стигнало след запой.", "date": "2019.05.07", "title": "Убитият бездомник живеел в землянка"}
{"url": "https://www.24chasa.bg/novini/article/7438612", "text": "Държавният секретар на САЩ Майк Помпейо отмени в последния момент предвиденото си за днес посещение в Германия заради \"неотложни въпроси\", предадоха световните агенции, като се позоваха на американското посолство в Берлин. То разпространи комюнике на говорител на Държавния департамент, предава БТА. В текста не се посочват причини за анулирането на визитата. В комюникето пише, че държавният секретар на САЩ \"очаква с нетърпение да бъде в Берлин скоро\" за \"важната поредица от срещи\", предвидени в германската столица. Държавният департамент работи за пренасрочване на визитата. Помпейо трябваше да се срещне днес в Берлин с германската канцлерка Ангела Меркел и с министъра на външните работи Хайко Маас. Представители на Меркел и на Маас засега не са коментирали въпроса. Държавният секретар на САЩ е във Финландия за среща на арктическите страни. Не е ясно за къде ще отпътува той, отбелязва Асошиейтед прес.", "date": "2019.05.07", "title": "Помпейо отмени в последния момент посещението си в Германия"}
{"url": "https://www.24chasa.bg/novini/article/7438617", "text": "Аварийното кацане на летище \"Шереметиево\" е първата катастрофа от началото на търговската експлоатация на Суперджет 100. Това разказа пред РЕГНУМ изпълнителният директор на браншовата агенция \"Авиапорт\" Олег Пантелеев, цитиран от БТА. Последният инцидент с такъв летателен апарат е станал при демонстрационен полет в Индонезия, извършван в рамките на експерименталната авиация - следователно машината не се е намирала в търговска експлоатация. \"Причините като цяло се знаят, свързани са с т. нар. човешки фактор, а именно: изпълнявайки демонстрационен полет при лоша видимост, летателният апарат се е сблъскал с наземно препятствие - планински склон. За жалост екипажът не е имал време да предотврати сблъсъка. Но ако имаше данни, че някакви проблеми на Суперджет може да застрашат сигурността на полетите, самолетът нямаше да се експлоатира. Съвсем очевидно е, че всички самолети с валиден сертификат за тип и свидетелство за летателна годност се смятат за безусловно безопасни\", съобщи Пантелеев. Той допълни, че статистиката от използването на Суперджет 100 през 2018 г. е по-добра в сравнение с предходните години, но сегашните събития явно ще се отразят на статистическите данни по най-драматичен начин. Припомняме: на московското летище \"Шереметиево\" катастрофира на 5 май вечерта самолет Сухой Суперджет 100 (SSJ100) на \"Аерофлот\". Машината изпълняваше полет SU1492 от Москва за Мурманск, но след 28 минути във въздуха пилотите взеха решение да се върнат на летището. Успяха да се приземят едва от втори опит. По време на кацането се запалиха двигателите и се пречупиха стойките на шасито. Пламъци обхванаха цялата опашна част на летателния апарат. При въздушната катастрофа загинаха 41 души, сред които деца. Успяха да се спасят 33 пътници и четирима членове на екипажа. Образувано е наказателно дело. Руският президент Владимир Путин разпореди внимателно да се разследват обстоятелствата около трагедията. Говорителката на Следствения комитет на Руската федерация Светлана Петренко посочи основните версии за станалото, включващи неблагоприятни метеорологични условия, повреда на самолета, недостатъчна квалификация на пилотите, диспецерите и лицата, осъществили техническия преглед на машината. Командирът на екипажа Денис Евдокимов съобщи за медиите, че самолетът е бил ударен от мълния. \"В момента на кацането нямахме радиовръзка. Успяхме да я възстановим чрез аварийната честота на радиостанцията. Но за кратко и с прекъсвания - щом кажехме няколко думи, връзката изчезваше. Диспечерите ни помагаха, дадоха ни трасе за заход към пистата\", каза той. Евдокимов отбеляза, че по време на кацането е била поддържана обичайната плавна скорост. Огънят по думите му е пламнал вече на пистата: \"От кабината слезе първо вторият пилот, след него аз. Не бях погледнал веднага навън - има ли пожарникари, няма ли. Пожарна кола вече имаше. Пожарът при нас започна, след като кацнахме. Ще рече, във въздуха нямаше пожар . . . Пожарът бе след кацането, мисля, че заради приземяването. Сигурно там е причината. Пълните резервоари\". Според източник на Интерфакс самолетът се е запалил поради попадане на страничен предмет в левия горивен резервоар, който е бил разрушен изцяло. Може да са го пробили части от счупения колесник и да се е запалило изхвърленото гориво. Десният резервоар е пострадал по-слабо, повреден е при излизането на машината извън пистата. \"Аерофлот\" засега не е правил изявления за причините, довели до извънредното произшествие; компанията съобщи само, че е създадена комисия, за да разследва причините и обстоятелствата около трагедията. Въздушните катастрофи с руски самолети отдавна не са рядкост. През 2018 г. в Подмосковието катастрофира Ан-148 на компания \"Саратовские авиалинии\", а над Хмеймим - Ан-26. През 2017 г. се случи катастрофа с хеликоптер Робинсън Ар 66 над езеро Телецкое. През 2016 г. имаше две големи трагедии - Ту-154 на руските ВВС се разби край Сочи, а Боинг 737 на \"ФлайДубай\" - в Ростов на Дон. През 2015 г. хеликоптер Ми-8 падна в Красноярски край, а Еърбъс А321 на \"Когалимавиа\" - в Египет. Русия заема видно място в списъка с въздушни инциденти на планетата. Но дори и тази картина не е пълна. На 11 април 2018 г. например техническа повреда доведе до катастрофа с Ил-76 в Алжир, при която загинаха 257 души. А през 2016 г. на самолета бе извършен възстановителен ремонт в Жуковски край Москва. Трагедии имаше и в съседни страни - Киргизстан и Украйна. За сравнение ще посочим, че последната голяма въздушна катастрофа в САЩ се случи преди десетилетие - през 2009 г. В авиацията на Китай от години не са регистрирани мащабни произшествия. Впрочем тъкмо в Поднебесната империя мигрират масово пилоти-професионалисти от Русия. \"Ние сме велика авиационна сила, в световната история гордо звучат имената на Жуковски, Циолковски, Нестеров, Чкалов . . . И трябва да сме начело. Какво обаче става всъщност? Заради бюрократични неразбории, под лозунга за борба за сигурност на полетите практически е ликвидирана и е в кома малката авиация, разрушена е авиацията на ДОСААФ*, закриват се отлични авиационни учебни центрове, подготвящи превъзходни специалисти. У нас направо задушават ентусиастите, готови да инвестират пари, да създават за своя сметка летателни училища и летища\", разказа пред \"Московский комсомолец\" руският летец Игор Сулим, изселил се в Китай. В Русия се случват въздушни катастрофи с различни модели самолети, собственост на различни компании. И при все че изводите за трагедията в \"Шереметиево\" засега са ограничени и предварителни, в руската авиация безспорно личат системни проблеми. Може би същите, както и в много други сфери от икономиката на страната. Но тук, където грешките се плащат с живота на хора, те няма как да бъдат прикрити и затрупани с безсмислени думи. -------------- *ДОСААФ - обществено-държавна организация в Русия, подпомагаща според статута й укрепването на отбранителната способност на страната, б. пр.", "date": "2019.05.07", "title": "Катастрофата на \"Суперджет\" потвърди системните проблеми на авиацията в Русия"}
{"url": "https://www.24chasa.bg/novini/article/7438615", "text": "Дипломатическа офанзива срещу военна офанзива в Либия: премиерът на международно признатото правителство обяви вчера, че ще направи обиколка на европейските столици, ден след призива на опонента си маршал Халифа Хафтар за удвояване на усилията за превземането на столицата Триполи. Министър-председателят на правителството на националното съгласие Файез Сарадж ще се срещне последователно с италианския премиер Джузепе Конте тази сутрин, с германския канцлер Ангела Меркел в Берлин вечерта, а утре с френския президент Еманюел Макрон в Париж, се казва в комюнике на говорителя на външното министерство на правителството на националното съгласие. Предвижда се също така и визита във Великобритания в рамките на тази обиколка, която има за цел \"да събере подкрепа срещу агресията\" на маршал Хафтар, се посочва в комюникето. Либия, която е обзета от нестабилност след падането на Муамар Кадафи през 2011 г., отново попадна в спирала на насилие след началото на 4 април на военната офанзива на силния човек на Източна Либия маршал Хафтар срещу Триполи, където е базирано правителството на националното съгласие. След бързо напредване войските на самопровъзгласилата се Либийска национална армия от един месец стоят на едно място пред вратите на Триполи, които са блокирани от сили, лоялни на правителството на националното съгласие, сред които и въоръжени групировки от град Мисрата. Сражения се водят в южните предградия на Триполи и на юг от града. Визитата на Сарадж в Париж е от изключителна важност за правителството на националното съгласие, което, на няколко пъти, обвини Франция, че най-малкото политически подкрепя маршал Хафтар. Френските власти продължават да отхвърлят тези твърдения, противопоставят се на военна операция и заявяват привързаността си към \"политически процес под егидата на ООН\". От 4 април сраженията и бомбардировките причиниха смъртта на най-малко 432 души, 2069 бяха ранени, а повече от 55 000 бяха разселени, според ООН, която засили призивите си за край на насилието. В неделя мисията на ООН за Либия още веднъж призова страните на конфликта към \"едноседмично хуманитарно примирие с възможност за подновяване\" по случай началото вчера на месец рамазан. Няколко часа по-късно обаче маршал Хафтар призова войниците си да \"се сражават още по-ожесточено\" със силите, които защитават либийската столица и правителството на националното съгласие. \"Призовавам ви, с вашата сила и решителност, да се сражавате с врага още по-ожесточено отпреди, докато го изкорените от нашето обичано отечество\", заяви Хафтар в съобщение, прочетено от говорителя на Либийската национална армия генерал Ахмад ал Месмари. С началото вчера на \"благословения месец рамазан, месеца на джихада\", свещената война, маршал Хафтар призова войниците си да се покажат \"храбри и безмилостни\", за да бъде изкоренен \"тероризмът\". Силният човек на Киренайка оправда офанзивата си с желанието да \"прочисти Запада\" на Либия \"от терористи и наемници\", от каквито се състоят, според него, различните въоръжени групировки в региона. \"В случай на отстъпление на врага, силите ни трябва да го преследват мощно и бързо, да не му позволяват да избяга и да го унищожат\", каза той в посланието си. В политически план либийският парламент направи в неделя крачка към трайното разделение, след като 42-ма депутати дисиденти избраха \"временен\" председател на парламента, алтернативен на сегашния председател Агила Салех, поддръжник на маршал Хафтар. Парламентът със 188 депутати, избрани през 2014 г., е базиран в Източна Либия, където избяга, след като Триполи бе превзет от коалиция на милиции. Първоначално базиран в Тобрук, той се премести на 13 април в Бенгази, бастион на маршал Хафтар. След началото на офанзивата 42-ма депутати решиха да бойкотират работата на парламента с цел да покажат недоволството си от протичащата военна операция. По време на второто си заседание в неделя те определиха лидера си Садек ал Кехели за \"временен\" председател на парламента \"за срок от 45 дни\". Това символично решение \"има за цел да даде възможност на други депутати да се присъединят към нас, някои не могат да го направят заради ситуацията със сигурността на Триполи\", заяви пред Франс прес депутатът Солейман ал Факих. Със само 42-ма депутати това събрание не разполага с необходимия кворум, предвиден в конституционната декларация (половината плюс един депутати или общо 95), за да провежда валидни парламентарни сесии. Международната общност признава базирания в Източна Либия парламент, сформиран след изборите през 2014 г., но не и правителството на Абдуллах ат Тани, излъчено от него и което също е базирано в източната част на страната. Тя подкрепя от края на 2015 г. базираното в Триполи правителство на националното съгласие, сформирано чрез вътрешнолибийско политическо споразумение под егидата на ООН.", "date": "2019.05.07", "title": "Либия: военна риторика на Хафтар, дипломатическа офанзива на правителството"}
{"url": "https://www.24chasa.bg/novini/article/7438524", "text": "Трябва да се анализират само някои от съдебните дела, по които „Телеграф“ и „Монитор“ са страни пред Темида, за да се разбере, че за съжаление на задкулисието, мантрата им за Делян Пеевски, че „кадрувал“ в системата, не работи,у пише в. \"Телеграф\" в пространен коментар. Вестниците на депутата са осъдени по дела, заведени от олигарсите Иво Прокопиев и Сашо Дончев, което едва ли би се случило, ако в съдебната система кадруваше издателят им Пеевски, привеждат аргументи от \"Телеграф\". Коментарът е по повод „декларация“ до Висшия съдебен съвет (ВСС) на НПО „Съюз на съдиите в България“, потребител на доста грантове. Тя е публикувана в „Дневник“, „Клуб Зет“, „Фрог“ и „Медиапул. Съюзът на съдиите, оглавяван от съдия Калин Калпакчиев, оправдал подсъдимите по делото „САПАРД“, пита: „Кадрува ли Пеевски в съдебната система?“ Крайната идея е подчиненият на задкулисието председател на ВКС Лозан Панов да вкара декларацията за обсъждане още тази седмица, на заседанието на съдийската колегия, твърди \"Телеграф\" и нарича тези действия \"класическо активно мероприятие\". Ето какви аргументи се привеждат в коментара: Преди седмица бе проведена конференция „Независим съд – свободна държава! За правото и справедливостта“, организатори на която бяха сдружение „Боец“ - което е на ръчно управление на избягалия в Сърбия екс-банкер Цветан Василев, както и от НПО-то „Правосъдие за всеки“, свързано с друг подсъдим олигарх – Иво Прокопиев. На сектантската сбирка са допуснати само медиите на кръга „Капитал“ и „журналисти“ като Люба Кулезич (водеща задушевни разговори с Цветан Василев на живо и по скайп в защита на налудничавите му брътвежи по казуса КТБ) и Арман Бабикян, разкрит като собственик на мрежа от сайтове за фалшиви новини. Естествено, няма как лекция да не прочете и „почетният гост“ - председателят на ВКС Лозан Панов, който заложи на високопарни фрази за това, че бил „борец за право“, правейки сравнения на съдебната ни система с тази на нацистка Германия по времето на Адолф Хитлер.  На същата конференция реч е държал и хвърлилият оставка като председател на Софийски районен съд Методи Лалов, като е споделил, че имал договорка с „лошите“, за да стане шеф на съда - визирайки среща с тогавашния председател на ВАС Георги Колев и шефката на Софийски градски съд Владимира Янева. Но докато словото на Панов беше напоително отразено от медиите на Прокопиев, Василев, Сашо Дончев и Огнян Донев още в същия ден, думите на Лалов бяха запазени за по-удобен момент, очевидно на принципа „на час по лъжичка“, твърди \"Телеграф\". Седмица по-късно сайтът на български език на радио „Свободна Европа“, който приюти бивши кадри на Прокопиев и Донев като Иван Бедров, Полина Паунова и Борис Митов, пусна материал със заглавие „Да не се отметне това момче“. Пеевски и влиянието му над Темида, което ВСС не проверява“, към което беше прикачен и клип с изказването на Лалов на въпросната сектантска сбирка. Няколко дни след това логично „цъфна“ и декларацията до ВСС на Съюза на съдиите, пише вестникът. Според него както декларацията, така и думите на Лалов, не съдържат изобщо името Пеевски, но за сметка на това изобилстват от инсинуации и зле скалъпени фалшификации, в духа на бившата Държавна сигурност. Интересно е и как Методи Лалов изведнъж, след седем години се е сетил, че „лошите“ му били помогнали да стане шеф, при положение, че никога не се е оплаквал някой някога да му е оказвал какъвто и да било натиск. Сигурно изведнъж е „прогледнал“, по подобие на скандалната „гнила ябълка“ Румяна Ченалова, която от символ на корупцията в съдебната ни система (изобличена именно чрез „Капитал“), след като започна да бълва фейкове против Пеевски изведнъж беше припозната от Прокопиев като … борец против корупцията, пише \"Телеграф\". Другият замесен в декларацията е Веселин Пенгезов, който бе освободен от началническото му място в апелативния съд още през 2011 г. заради уронване престижа на съдебната власт. Тогава се разкри и аферата на дъщеря му с отстъпеното й право на строеж в Приморско за 563 кв.м., срещу смешната сума от 2 хил. лева. През 2014г. прокуратурата повдигна обвинения на Пенгезов и за злоупотреба с евросредства в размер на 700 000 лева, като делото и към момента е висящо. За разлика от позакъснялата изповед на Лалов, Пенгезов не е заявил публично съпричастността си с въпросната декларация. Съюзът на съдиите използва името му, явно за да предаде повече драматизъм на сценария, твърди \"Телеграф\". Според него \"поредната завера срещу Делян Пеевски е организирана от медиите на подсъдимите олигарси Иво Прокопиев, Огнян Донев и Цветан Василев.  Кой е истинският „кадровик“ в съдебната система, пита вестникът и отговаря - Иво Прокопиев.  Факти за кадруване на Пеевски в съдебната система няма и не може да има, защото не Пеевски е човекът, който има за приятели съдии. Не той е и лицето, което е свързано с висши магистрати, нито пък има десетки НПО-та на хранилката на Сорос, с които да организира „конференции“, „кръгли маси“ и „протести“, за да влияе върху общественото мнение и да извива ръцете на съда, аргументира се \"Телеграф\". Реалният задкулисен кадровик в съдебната власт е не друг, а подсъдимият олигарх Иво Прокопиев, който има за приятел не просто съдия, а съдия № 1 в системата – Лозан Панов. Именно на Лозан Панов и на подчинените му по веригата съдии, разчитат и Прокопиев, и Цветан Василев, и Огнян Донев (последният вече оправдан на първа инстанция за укриване на данъци), за да получат така важните оправдателни присъди за извършените от тях престъпления. Цялото ръководство на Съюза на съдиите също е под прякото управление на Прокопиев, а явно и на Цветан Василев, след като Съюзът на съдиите участва в активни мероприятия заедно с НПО-то на избягалия фараон – сдружението „Боец“. Сам по себе си този факт е изключително компрометиращ. Рамо до рамо една съдийска организация и НПО на подсъдим и то не кой да е, а подсъдимият за най-голямата в историята на страната финансова измама. В една наистина правова и демократична държава, щеше ли този факт да мине незабелязано?  Всъщност трябва да се анализират само някои от съдебните дела, по които „Телеграф“ и „Монитор“ са страни пред Темида, за да се разбере, че за съжаление на задкулисието, мантрата им за Пеевски, че „кадрувал“ в системата, не работи, пише вестникът. Съдиите, които „правораздават“ по тези процеси всички са членове на същия Съюз на съдиите... Например „Телеграф“ беше осъден на първа инстанция, че е казал истината за забогатяването на Сашо Дончев и за ролята му в обществото на комисионер, на гърба на народа, заради печалбите му от търговията с газ. Адвокат по делото е Татяна Дончева, друга любимка на кръга „Капитал“, а съдия – членът на Съюза на съдиите Евгени Георгиев. Същият бе и подкрепен от Съюза на съдиите за председател на Софийски градски съд. Може би е случайност? Или решения против „Телеграф“, по две дела с ищец Юри Катанов, съдии по които са отново членове на Съюза на съдиите - Райна Мартинова и Милена Каменова. И тук ли е случайност? А може би отново е случайност, че ВКС – личният съд на Лозан Панов, осъди „Телеграф“ по дело заведено от Иво Прокопиев, а съдии по делото бяха Веска Райчева и Светла Бояджиева – и каква „изненада“ – отново членове на Съюза на съдиите.  Е, така ли всъщност „кадрува“ Пеевски в съдебната система, овладяна от Иво Пвокопиев, пита \"Телеграф\" и прогнозира, че вестниците на Пеевски ще загубят още дела. Да, така именно „кадрува“ Пеевски – като губи делата пред „независимия“ съд, а така „обективно“ отсъжда Съюзът на съдиите, докато пуска декларации против него. Всичко друго е само поредната манипулация, съшита с бели конци. „Телеграф“ ще отправи официално запитване към Висшия съдебен съвет за това съществува ли зависимост на определени магистрати и съсловни организации от подсъдими олигарси и в частност от Иво Прокопиев, както и има ли влияние Прокопиев върху самия Висш съдебен съвет. Вестникът ще попита зависими ли са Лозан Панов и Калин Калпакчиев от разградския олигарх-приватизатор, притискани ли са съдии, членове на Съюза на съдиите, за да постановяват решения в полза на подсъдими олигарси, както и допустимо ли е председател на ВКС да е „гост-лектор“ на сбирка, организирана от НПО, представляващия на което демонстрира близост с подсъдимо и издирвано от Интерпол лице, заключава \"Телеграф\".", "date": "2019.05.07", "title": "„Телеграф“ пита: Кой кадрува в съда?"}
{"url": "https://www.24chasa.bg/novini/article/7438602", "text": "„Вижда се, че сте млади и умеете да вдигате шум, но ще ви запитам нещо. А можете ли да мълчите в сърцата си?! Защото именно в сърцето можем да открием най-благородните чувства и това е много хубаво, начин е да се молим. Но продължавайте да шумите. Винаги шумете, но винаги и мъничко мълчете в сърцата си. Молете се за мен”. Видеото на кореспондента на Ватикана Андреа Торниели разкрива тези думи на папа Франциск в София като едни от най-докосващите сърцата на хиляди хора. Той се обърна, поздрави младежите с широка усмивка и нарушавайки протокола отиде при тях. Даде им знак да запазят мълчание. Папата се здрависа с част от младежите доброволци, които помагаха по време на публичните събития, съпътстващи визитата му у нас. На няколко пъти той излезе извън протокола, като при всеки удобен момент се опитваше да бъде близо до хората и да разговаря с тях. Видето отразява времето след литургията на площад „Княз Александър Първи” на 5 май в София, на която присъстваха хиляди хора от цяла България и чужбина: папа Франциск се беше запътил към колата, с която щеше да се оттегли за почивка след натоварената програма, когато вниманието му бе привлечено от група младежи - доброволци, които силно скандираха името му.", "date": "2019.05.07", "title": "Това видео с папата в София трогна сърцата на хиляди"}
{"url": "https://www.24chasa.bg/novini/article/7438634", "text": "Заместник министър-председателят Томислав Дончев ще участва в церемония по откриването на фотографска изложба в Народното събрание, посветена на Българо-швейцарското сътрудничество. Събитието ще се проведе на 8 май 2019г от 11:30ч. Експозицията с авторски фотографии под надслов „Хора за хората“ показва житейските истории на участници в проектите, реализирани през последните десет години у нас с финансовата подкрепа на Българо-швейцарската програма за сътрудничество. Изложбата се организира от дирекция Централно координационно звено в Министерския съвет и посолството на Конфедерация Швейцария у нас. Отправена е покана за специален гост на откриването към председателя на Народното събрание г-жа Цвета Караянчева. В събитието ще участват още посланикът на Конфедерация Швейцария у нас Н. Пр. г-жа Мюриел Берсе Коен и авторът на снимките в изложбата - фотографът Иво Данчев (носител на отличието “Черноризец храбър” за 2012 г. и на специална награда за фотоесе от “БГ Прес Фото” за 2011 г.).", "date": "2019.05.07", "title": "Дончев на фотографска изложба за българо-швейцарското сътрудничество"}
{"url": "https://www.24chasa.bg/novini/article/7438653", "text": "В Полша днес ще се състоят протести по повод ареста на правозащитна активистка, поставила цветовете на дъгата - символ на общността ЛГБТ - върху ореола на Дева Мария от почитана от полските католици икона \"Божията майка от Ченстохова\", предаде Асошиейтед прес. Министърът на вътрешните работи Йоахим Бруджински написа в \"Туитър\", че жената е била задържана вчера в централния град Плоцк и към нея ще бъдат предявени обвинения в светотатство. Наказателният кодекс на Полша предвижда мерки като глоба, ограничаване на свободата или затвор до две години за лице, което накърнява публично религиозните чувства на други лица, предава БТА. Според полски медии задържаната е 51-годишната Елжбета Подлешна от движението \"Граждани на Полската република\". По думите на министъра жената е била следена от органите на реда от няколко дни, но тя била в чужбина. При обиска във варшавското й жилище полицаи открили няколко десетки копия на хартия на ченстоховската икона с ореол в цветовете на движението ЛГБТ - лесбийски, гейове, бисексуални, транссексуални. През нощта на 26 срещу 27 април тя била разлепяла въпросните плакати из Плоцк върху контейнери за смет и преносими тоалетни, твърдят властите. Хелзинкската фондация за правата на човека изрази становище, че действията на полските правоохранителни органи спрямо Елжбета Подлешна \"нарушават конституционния принцип за пропорционалност и правните норми на процесуално-процесуалното право\".", "date": "2019.05.07", "title": "Арестуваха активистка в Полша, сложила цветовете на дъгата върху икона"}
{"url": "https://www.24chasa.bg/novini/article/7438650", "text": "От днес до 12 май започва специализирана полицейска операция за използването на обезопасителни системи от водачите на моторни превозни средства и техните спътници, информираха от МВР. Специално внимание ще се обръща на правилното превозване на деца. Друг акцент в операцията ще бъде правилното поставяне на регистрационния номер от мотоциклетистите. От пътна полиция уточняват, че според изискванията на Наредба № I-45 от 24.03.2000 г., регистрационните табели на мотоциклетите се поставят само отзад, но така че да има осигурена видимост, както и осветеност през нощните часове. Освен това при закрепването не трябва да се нарушава формата на табелата, целостта на графиката и символите на номера. Припомняме, че подобни операции бяха проведена във времето от 11 до 17 март и от 17 до 24 април. По време на първата, която бе организирана по линия на Европейската мрежа на службите на Пътна полиция - TISPOL, бяха проверени 28 869 моторни превозни средства и констатирали общо 3402 нарушения. От тях 2591 бяха извършени от водачи. В 444 от случаите бе установено непоставяне на предпазен колан от пътник на предната седалка, а в други 367 – на задната седалка. Констатирани бяха още 45 случая на неправилно превозване на деца. Проверените по време на операцията мотоциклетисти бяха 316, в 81 случая водачите не бяха поставили задължителните каски. В рамките на втората операция, проведена в седмицата 17-24 април, бяха проверени 49 363 моторни превозни средства. За неизползване на обезопасителни системи – колани и детски столчета в автомобилите, бяха констатирани 1766 нарушения. При мотоциклетистите бяха констатирани 122 нарушения, в 57 от случаите не са били използвани предпазни каски, в 6 – неправилно поставяне на регистрационни номера и 49 са били случаите, в които мотоциклетите не са имали регистрационни номера.", "date": "2019.05.07", "title": "Спецоперация следи за използването \nна предпазни колани в колите"}
{"url": "https://www.24chasa.bg/novini/article/7438657", "text": "Нивата на реките в Ловешка област са под критичните след последните валежи, а обстановката е спокойна, съобщават от областната администрация. Времето в областта е облачно, обявен е код \"жълто\" за опасност от силен запад-северозападен вятър с пориви до 18-20 м/сек. Към момента няма наводнени населени места и селища без ток и вода. През денонощието са подадени два сигнала за произшествия без преки материални щети - в Ябланица, където количеството валежи е било най-голямо, е било наводнено котелното помещение на СУ \"Васил Левски\", а в Ловеч са горели сажди в непочистен комин на изоставена стара сграда. През изминалото денонощие няма регистрирани обилни градушки на територията на област Ловеч, съобщиха от местната хидрометеорологична станция. Градушка е преваляла за кратко и на малки площи, без да причини сериозни поражения. През изминалото денонощие валежите в Ловеч са били 19 литра на кв. метър, най-много са паднали в Ябланица - близо 43 литра на кв. метър. Проходът Троян-Кърнаре е отворен за всички МПС. Движението ще се спира за интервали от два часа поради обрушване на скатове и почистване на паднала скална маса. Обрушването на скатовете ще се извършва в периода 7-10 май, 13-17 май и 20-21 май. Движението по пътя Плевен-Троян, обходен път на Ловеч, от км 42+830 до км 44+390 е затворен поради ремонтни работи в тунела \"Ловеч\".", "date": "2019.05.07", "title": "Нивата на реките в Ловешка област са под критичните след последните валежи"}
{"url": "https://www.24chasa.bg/novini/article/7438613", "text": "Руският министър на външните работи Сергей Лавров и държавният секретар на САЩ Майк Помпейо са се договорили да се срещнат на 14 май в Сочи. Това съобщи днес за ТАСС източник от руското външно министерство. Лавров и Помпейо са се договорили за преговорите по време на срещата си вчера във Финландия, където участват в среща на арктическите държави. Двамата разговаряха около един час в Рованиеми, информира БТА. Лавров определи срещата си с Помпейо във Финландия като \"много добра крачка напред\" след телефонния разговор между президентите на Русия и САЩ, Владимир Путин и Доналд Тръмп, в петък по американска инициатива.                                                                                                                                                                                                                                                                                                                       ", "date": "2019.05.07", "title": "Лавров и Помпейо се срещнат на 14 май в Сочи"}
{"url": "https://www.24chasa.bg/novini/article/7438646", "text": "Германският външен министър Хайко Маас окачестви като \"непонятно\" решението на Висшата избирателна комисия (ВИК) на Турция да отмени резултатите от кметските избори в Истанбул, предаде ТАСС, цитирана от БТА. \"Решението на ВИК да обяви за недействителен резултата от гласуването на изборите в Истанбул и да разпореди те да бъдат повторени за нас е непрозрачно и непонятно\", се посочва в изявление на Маас, разпространено днес от пресслужбата на германското министерство. Германският първи дипломат изтъква, че решението за това кой да заема кметския пост в Истанбул се полага единствено на турските избиратели. \"Спазването на демократическите принципи заедно с прозрачни условия на гласуването представляват, от наша гледна точка, основен приоритет\", подчерта Маас. Изборите в Истанбул ще бъдат повторени на 23 юни.", "date": "2019.05.07", "title": "Хайко Маас: Решението на избирателната комисия в Турция е непонятно"}
{"url": "https://www.24chasa.bg/novini/article/7438642", "text": "Пощенска банка получи за осма поредна година признанието за най-добра банка в предоставянето на попечителски услуги в България. Класацията е на престижното световно издание за капиталови пазари, управление на активи и инвестиционна дейност Global Custodian ( ), което прави проучвания за качеството на услугите в сектора. Според обобщената оценка, представена в него, клиентите получават „перфектна услуга“ от Пощенска банка. В почти всички отделни категории – 9 от 12, институцията е с максималната възможна оценка. Сред тях са „Клиентско обслужване“, „Иновации“, „Безопасност на активите“, „Управление на ликвидността“, „Цена“ и др., а в останалите категории резултатът ѝ е близък до максималния. Пощенска банка получава оценки много по-високи от тези на конкурентите си, включително при сравнение с участниците от други държави. „Фактът, че за осма поредна година сме определени за най-добра банка в предоставянето на попечителски услуги в България е изключително признание за нас. Удовлетворението на клиентите ни и максималните резултати в почти всички наблюдавани категории показват, че успяваме в целта си да им предоставяме услуги с високо качество. Стремежът ни е постоянно да инвестираме в иновативни технологии и да надграждаме професионализма на екипа си, за да отговорим на най-високите очаквания на нашите клиенти и да бъдем техният доверен експерт за всяко финансово решение“, коментират от Пощенска банка. Пощенска банка предлага от 2004 г. пълната гама попечителски и депозитарни услуги с високо качество на местни и чужди институционални клиенти. Институцията е ексклузивен представител на един от най-големите европейски депозитари – Clearstream Banking Luxembourg, и е най-голямата банка-депозитар в България - с пазарен дял от 55%, най-голям брой обслужвани колективни инвестиционни схеми и достъп до капиталовите пазари в над 100 държави.", "date": "2019.05.07", "title": "Пощенска банка е определена за топ попечител за осма поредна година"}
{"url": "https://www.24chasa.bg/novini/article/7438697", "text": "Пострадалите от градушките стопани ще получат обезщетение. Това заяви министърът на земеделието, храните и горите Румен Порожанов. Той заедно със зам.-министър Атанас Добрев и изпълнителният директор на Държавен фонд „Земеделие“ Живко Живков посетиха  . Те направиха оглед на място на пострадалите от градушката ниви и селски дворове, информират от пресцентъра на МЗХГ. Вече е сформирана и комисия към областната и общинската служба „Земеделие“, която описва и оценява щетите на място. Стопаните ще бъдат компенсирани в две направления по съкратена процедура. Регистрираните земеделски производители ще бъдат подпомогнати по линия на държавната помощ за компенсиране на разходите, причинени от неблагоприятни климатични събития. Те ще получат финансова подкрепа в размер на 80% от направените разходи. По второто направление ще се подпомогнат малките нерегистрирани стопани с унищожена продукция в дворовете и градините. За тях ще бъде предоставено подпомагане по линия на държавната помощ de minimis на база на оценката на щетите. Тези стопани ще подават документи при кмета в общината.", "date": "2019.05.07", "title": "Порожанов обеща помощ за плевенското село Българене след щетите от градушката (Снимки)"}
{"url": "https://www.24chasa.bg/novini/article/7438706", "text": "Президентът на Северна Македония Георге Иванов в обръщение в рамките на посещението на главата на Римокатолическата църква папа Франциск днес призова гражданите към помирение и прошка, сплотяване за духовно обновление на /Северна/ Македония, съобщи МИА. Искам да изпратя призив до всички мои съграждани, до всички хора с добра воля и чисти сърца, независимо дали принадлежат на православната, католическата или протестантската християнска вяра, дали са мюсюлмани, евреи или атеисти, призовавам ви да разпознаете символиката на това посещение и чрез смирение и прощаване, помирение и сплотяване, чрез отговорност и уважение да се включите в духовното обновление на Македония преди да стане твърде късно, призова Иванов, предаде БТА. Той каза, че папа Франтциск припомня тъкмо за тези ценности, който, както се изрази, символично повтаря акта, който направил Исус след Тайната вечеря, осъзнавайки изкушенията и мъките, които го чакат, миейки краката на своите последователи. Вие се навеждате, за да измиете краката на болните и бедните, на затворниците и бежанците, на гладните и жадните, на отхвърлените и маргинализираните, независимо дали са християни, мюсюлмани, евреи, индуисти, будисти, атеисти... Вярвам, че вашите дела не са още един похабен символ, напротив, вие ни припомняте, че макар нашата човешка любов към Бога и хората да е променлива, божията любов и вярност към служението е трайна, заяви Иванов. С това, добави той, вие символизирате пътя на любовта, милостта, смирението и служенето. Това е път, който трябва да следваме и ние тук в Македония, независимо от нашата вяра или идеология. Само така може да оставим по-добро бъдеще на младите и на все още неродените, каза Иванов.", "date": "2019.05.07", "title": "Президентът на Северна Македония: Да си простим и сплотим, докато не е твърде късно"}
{"url": "https://www.24chasa.bg/novini/article/7438698", "text": "Южноафриканските избиратели не спират да повтарят от седмици: те искат работа. Предизвикателството пред победителя на предстоящите в сряда парламентарни избори, навярно Африканския национален конгрес (АНК) на президента Сирил Рамапоса, се очертава титанично в страна, чиято икономика е в застой. Богата с промишленост и инфраструктура, които са безпрецедентни за континента, Южна Африка така и не се възстанови от финансовата криза, която удари цялата планета през 2008 година. Вече над 10 години нейната икономика се носи в един отчайващо апатичен климат, като редува тримесечия на слаб растеж с технически рецесии, на фона на масова безработица (над 27%), обезценена национална валута и нарастващ дълг. Последните години от бедственото управление на президента Джейкъб Зума (2009-2018 г.), чийто ритъм бе зададен от неспирни корупционни скандали по най-високите етажи на властта, бяха наказани сурово от пазарите. Две от трите водещи рейтингови агенции дори понижиха южноафриканските държавни облигации до \"спекулативно равнище\". Откакто пое юздите на управляващата партия АНК, а преди година и половина - и на страната, президентът Рамапоса обеща да изкорени корупцията, да върне чуждестранните инвеститори и да създаде работни места. Досега без кой знае какъв резултат, тъй като брутният вътрешен продукт (БВП) нарасна само с 0,8% миналата година и не би трябвало да се представи по-добре през тази, с увеличение от 1,2%, според Международния валутен фонд (МВФ). \"Продължителният период на нисък икономически растеж и висока безработица е истинско предизвикателство\", обобщи рейтинговата агенция Moody's. През цялата предизборна кампания Сирил Рамапоса слушаше за разочарованието, стигащо до гняв, на населението на страната, която обеднява все повече и днес е определяна от Световната банка за една от държавите с най-големи неравенства в света. Въпреки тази равносметка най-новите проучвания на общественото мнение дават на АНК - партията, която управлява от края на апартейда преди четвърт век - абсолютно мнозинство в парламента. Така Рамапоса би трябвало да запази своя пост на държавен глава (б. пр.: в Южна Африка президентът се избира от парламента). Пред над 50 000 свои привърженици, събрали се на стадион в Йоханесбург в неделя, той увери аудиторията си, че е чул критиките, и обеща да \"създаде работни места\". Неговият основен съперник, Муси Маймане от Демократичния алианс (ДА), вече изключи каквото и да било дълбоко прочистване на АНК, който според него е \"прогнил отвътре\". Само че още преди да са научили резултата на АНК, на който социолозите отреждат между 50% и 60% от гласовете, анализаторите вече се съмняват, че Сирил Рамапоса ще може да изпълни своите обещания. \"Пазарите заложиха много на негова победа, но той ще се изправи пред силна политическа съпротива в собствената си партия, разкъсвана между \"добрите\" и \"лошите\", предупреждава Лумкиле Монди от Витватерсрандския университет в Йоханесбург. Под \"лошите\" се има предвид кланът на бившия президент Зума, който бе в центъра на финансови скандали по време на своето управление. Все така влиятелни в ръководните органи на АНК, възможностите им да вредят остават значителни. \"Всяко решение срещу замесените в корупция ще бъде възприето като политически акт и ще ограничи полето за действие\" на Сирил Рамапоса, добавя Монди. \"Няма да преувеличим, ако кажем, че Рамапоса е притиснат между чука и наковалнята\", подчертава Индиго Елис от лондонската консултантска фирма Verisk Maplecroft. \"Способността му да изпълнява неговите обещания, по-конкретно това да инвестира 100 милиарда долара за пет години, зависи от това дали ще съумее да се наложи над антиинвестиционния клан в АНК\", отбелязва Елис. Голям брой чуждестранни икономически актьори се безпокоят по този повод от поземлената реформа, подета от Сирил Рамапоса под натиска на лагера на Зума. Тя предвижда да бъде разрешено конфискуването, без обезщетение, на земи, собственост предимно на бели, в полза на чернокожото мнозинство. В реч държавният глава обеща \"решителни мерки срещу корупцията\". Той пое ангажимент да отстрани министрите, депутатите и лидерите на АНК, които бъдат признати за виновни за присвояване на държавни средства. Освен това има риск неговият план за спасяване на държавния електроенергиен гигант Eskom, принуден неотдавна да пристъпи към толкова масови, колкото и непопулярни съкращения, да влезе в челен сблъсък със синдикатите, твърдо решени да предотвратят каквото и да било намаляване на броя на служителите на компанията. Следователно, няма какво да успокои анализаторите. \"Реформите ще се ограничат в най-добрия случай до игра на \"една крачка напред, една назад\", при която няма как да се увеличи потенциалът за (икономически) растеж\", обобщава фаталистично икономистът Питър Атард Монталто от консултантската фирма Intellidex. (БТА)", "date": "2019.05.07", "title": "Следващият президент на Южна Африка - между чука и наковалнята"}
{"url": "https://www.24chasa.bg/novini/article/7437513", "text": "За първите три месеца на 2019 г. 25-те банки, които работят у нас, са увеличили активите си с 2,7 млрд. лв. и вече управляват 108,2 млрд., отчете през миналата седмица БНБ. Това е повече от БВП за миналата година, който е под 108 млрд. лв. Не изостава от планирания в бюджета за тази година от 116,4 млрд. лв. Данните показват, че банките управляват активи колкото цялата икономика. На първо място това означава, че банковата система е стабилна. Този факт се потвърждава и от ръста на депозитите, които нарастват през тримесечието с 1,8 млрд. лв. до 91,5 млрд. лв. Ръст има при всички сектори - домакинства, кредитни институции, други финансови предприятия, държавното управление и нефинансовите предприятия. Косвен индикатор за банкова стабилност е и стойността на необслужваните кредити, която към същата дата е 6,71 млрд. лв. Това означава, че е налице, макар и леко, намаление спрямо края на миналата година, когато те бяха 6,79 млрд. лв. Делът на лошите кредити е 7,4%. Стабилността на банковата система на свой ред е индикатор и за стабилността на цялата икономика.  Но тъй като акумулираните депозити всъщност са пасиви за банките, тъй като те са дължими и трябва да плащат лихва за тях, ръстът на активите идва основно от съживеното кредитиране. Това отчитат и експертите на централната банка, които посочват кредитите и авансите като основен фактор за активите на банките. Данните на централната банка категорично доказват тази констатация - те са нараснали с 2 млрд. евро за тримесечието, което означава ръст от 2,2%. С най-голям принос са евтините ипотеки - средните лихви и годишният процент на разходите при тях продължават да намаляват и през тази година. Към края на март жилищните кредити са 10,76 млрд. лв., а ръстът им на годишна база е 11,5%. Тримесечното увеличение на привлечените средства в условията на ниски лихвени проценти намира отражение върху нивото на съотношението кредити към депозити. Предизвикателство за кредитните институции в тези условия представлява продължаващото увеличаване на дела на активите с по-висока степен на риск и по-ниска ликвидност, предупреждават обаче от централната банка. За да не се проявят негативни ефекти от нарастване на “опасни активи”, от БНБ наскоро увеличиха размера на антицикличния буфер и така за тази година той се движи в интервала от 0,25 до 0,75%, а през 2020 г. ще бъде от 0,5 до 1%. Не на последно място увеличените активи показват, че банките продължават да разширяват своите инвестиции - главно в дъщерни, съвместни и асоциирани предприятия. Което на свой ред се отразява положително както върху количеството, така и върху качеството на предлаганите на пазара банкови продукти. Тъй като ръстът на активите зависи и от обема на кредитирането, нарастването при банките показва, че реалната икономика все повече разчита на финансиране от трезорите. ", "date": "2019.05.07", "title": "Евтини ипотеки увеличиха активите на банките над БВП"}
{"url": "https://www.24chasa.bg/novini/article/7438725", "text": "Децата - на видима възраст 10 и 12 години, прекараха часове в ареста заради фалшивата заплаха към папата, съобщи  . Вчера около 15 часа следобед, преди началото на Призива за мир, с който настъпи кулминацията в официалното 2-дневно посещение на папа Франциск у нас, на спешния тел. 112 е постъпило анонимно обаждане. Детски глас е съобщил, че около делегацията ще избухне бомба и без други подробности разговорът е приключил. Полицията незабавно е предприела мерки по установяване на извършите на заплахата, съобщи говорителят на СДВР Светла Костадинова. По думите й още в самото начало е било ясно, че става въпрос за детска шега. След като разследващите локализирали мястото, откъдето е направено позвъняването, а именно уличен телефон в центъра на столицата, към мястото е изпратен патрул. Задържани са две деца на видима възраст 10 и 12 години. Те са откарани в полицията за изясняване на съпричастността им към инцидента. Няколко часа по-късно е установено, че те нямат общо с отправената заплаха и са освободени. По неофициална информация арестуваните деца са от ромски произход. Полицията все още издирва извършителите на анонимната телефонна заплаха.", "date": "2019.05.07", "title": "Освободени са децата, заловени за фалшива заплаха към папата"}
{"url": "https://www.24chasa.bg/novini/article/7438771", "text": "Китайските резерви в чуждестранна валута се понижиха изненадващо през април за пръв път от шест месеца насам, въпреки неотдавнашните данни, които предполагат, че втората по сила световна икономика започна да стабилизира в отговор на серията стимулиращи мерки, предприети от властите в Пекин, предава  . Според Китайската централната банка валутните резерви са намалели през април с 3,81 млрд. долара до 3,095 трлн. долара, докато икономисти и анализатори очакваха тяхно повишение с 1,24 млрд. долара до 3,1 трлн. долара. Малкият по размер спад през април се дължи на по-силния американски долар и на промяна на цените на глобалните активи, притежавани от Китай, заяви във вторник валутният регулатор на страната, цитиран от Ройтерс. Въпреки това намаление, китайските валутни резерви нараснаха от началото на годината с общо 22,24 млрд. долара след тяхно понижение с 67,24 млрд. долара през първите четири месеца на 2018-а година. Стойността на китайските златни резерви се понижи през април до 78,35 млрд. долара от 78,525 млрд. долара в края на март, но в същото време техния размер продължи да се увеличава, достигайки 61,1 млн. тройунции спрямо 60,62 милиона тройунции през март. Ройтерс напомня, че през по-голямата част от миналата година световните инвеститори се тревожеха за риска от изтичане на капитали от страната, докато китайската икономика се охлаждаше, и дебатираха с колко властите в Пекин ще позволят на местната валута (юан) да отслабне. Неочаквано силните данни от март обаче предположиха, че икономиката на Китай започва бавно да се възстановява от нейната слабост, но внезапното ескалиране на търговското напрежение между Вашингтон и Пекин през тази седмица постави юана под натиск от продажби и поднови опасенията, свързани с китайския растеж. В тази връзка китайската централна банка заяви в понеделник, че ще намали отношението на минималните задължителни резерви за някои малки и средни банки, което да помогне на малките по размер компании да се справят в условията на икономически спад. През април китайският юан поевтиня с 0,3% спрямо щатския долар, като в същото време \"зелените пари\" поскъпнаха с 0,2% спрямо кошницата от останалите шест основни валути. През миналата година юанът се обезцени с 5,3% спрямо долара, след като търговските отношения със САЩ се влошиха и китайската икономика започна да се забавя. От началото на настоящата година обаче той поскъпна с 1,6% спрямо долара, въпреки че през вчерашната търговия се обезцени с цели 1,4% към 16-месечно дъно около 6,8217 юана за един щатски долар (най-ниско ниво от 11-ти януари насам) вследствие на заплахите на Доналд Тръмп за повишаване от петък на митата за китайки стоки до 25%.", "date": "2019.05.07", "title": "Първо намаляване на китайските валутни резерви от 6 месеца насам"}
{"url": "https://www.24chasa.bg/novini/article/7438784", "text": "11-класниците от пловдивската търговска гимназия Катя Кривчева и Николай Николов смаяха Мария Габриел с познания за европейските институции. Те дойдоха да се видят с водачката на листата от ГЕРБ пред специалната шатра до общината. \"За първи път ще гласуваме, но и много наши връстници са категорични, че ще упражнят правото си на 26 май\", казаха Катя и Николай. Категорични са, че не искат друг да решава вместо тя. \"Те са едни прекрасни посланици. С тях от месеци виртуално, а сега и на живо се срещаме. Възхищавам им се, защото показват, че ЕС е на младите. Затова е необходимо те да вземат решенията\", окуражи ги Габриел. Тя обясни, че европейската кауза е устойчива, но и същевременно е много крехка и трябва да се пази. Каза им, че ще дойде отново при тях да говорят колко е важно да не се допуска език на омразата. \"Гордея се, че Пловдив има млади посланици на европейската кауза. Пожелавам им да стигнат още по-далеч от мен. Мисля, че са на прав път\", допълни Гарбиел. Водачката на евролистата на ГЕРБ има редица среща в Пловдив.", "date": "2019.05.07", "title": "Мария Габриел към 11-класници в Пловдив: Ще стигнете по-далеч от мен!"}
{"url": "https://www.24chasa.bg/novini/article/7438792", "text": "Руската авиокомпанията „Аерофлот” спира да изпълнява полети до Шри Ланка и Бали, съобщиха от Асоциацията на туроператорите в Русия, цитирани от ТАСС. Няма да се изпълняват полети от Москва до Коломбо и Денпасар от 11 май до юли месец, предава  . Авиокомпанията предлага възстановяване на сумите на билетите. Пътниците могат, след връщане на парите, в 30-дневен срок да летят и с друга компания, но да си доплатят. По-рано руското външно министерство препоръча да не се пътуване в Шри Ланка с туристически цели. От Асоциацията на туроператорите заявиха, че не е била налагана забрана за полети до там. „Аерофлот” е единствената авиокомпания, която изпълнява преки полети от Москва до Коломбо в Шри Ланка и Денпасар на остров Бали. На 5 май самолет на руската авиокомпания, изпълняващ вътрешен полет, кацна аварийно на московското летище \"Шереметиево\". При инцидента загинаха 41 човека.", "date": "2019.05.07", "title": "„Аерофлот” спира временно полетите си до Шри Ланка и Бали"}
{"url": "https://www.24chasa.bg/novini/article/7438793", "text": "По искане на Окръжна прокуратура –Русе, съдът взе мярка за неотклонение „Задържане под стража“ по отношение на двама, заловени с наркотици. 23-годишен мъж и 20-годишна жена са привлечени в качеството на обвиняеми по досъдебно производство за престъпление по чл.354 а от НК. На 3 май около 13:20 часа на входа на Русе, от главния път І-2 , след Паметника на русофилите в посока бул. Христо Ботев, полицейски екип е предприел спиране за проверка на лек автомобил марка \"БМВ\" с шуменска регистрация, като е подал сигнал със стоп палка. Колата не е спряла, а е продължила движението си в опис да осуети проверката, като е преминала през тревните площи между двете платна и е навлязла в платното за насрещно движение. Полицаите са последвали колата и са я застигнали, блокирали и спрели след отбивката в посока русенския квартал \"Средна кула\". В превозното средство са установени двама – водачът, мъж на 23 години и пътник, жена на 20 години. В багажника на БМВ-то е намерен пакет, съдържащ суха тревна маса с тегло около 200 грама. Направен полеви наркотест на тревата е дал положителна реакция за марихуана. Последвало е претърсване на два адреса в Русе - в жилището на лицата и в търговски обект, в който е пребивавал мъжът. В апартамента служителите на реда са установили полиетиленов плик с цип, съдържащ суха тревна маса - марихуана и гриндери – 2 броя. В базата на търговския обект, в зърнокомбайн, са намерени укрити: полиетиленов плик с цип, съдържащ амфетамин; друг полиетилинов пакет, съдържащ около грам кокаин, пакет със суха тревна маса - марихуана и електронна везна. Мъжът и жената са били задържани от полицейските служители. Впоследствие те са привлечени в качеството на обвиняеми по досъдебно производство за престъпление по чл.354 а от НК, като са им взети мерки за неотклонение \"задържане под стража\" на основание чл. 64, ал. 2 от НПК за срок до 72 часа. С определение на Окръжен съд – Русе от 04.05.2019 г. по отношение на двамата обвиняеми е взета постоянна мярка за неотклонение „Задържане под стража“. Работата по досъдебното производство продължава.", "date": "2019.05.07", "title": "Задържаха в Русе двама младежи, заловени с наркотици"}
{"url": "https://www.24chasa.bg/novini/article/7438829", "text": "4-ма пешеходци пострадаха при пътен инцидент в столицата. Сигнал за пътния инцидент, който е станал на кръстовището на булевард „Владимир Вазов“ и улица \"Васил Кънчев\", е получен малко преди 14 часа, съобщават от МВР.  По първоначална информация водачът на лек автомобил „Мерцедес“ е загубил контрол над управлението и блъскайки 4-ри деца, на възраст между 15 и 17 години, пада в канала. Веднага към мястото на инцидента са насочени екипи на Пътна полиция, пожарната и Спешна помощ. Изясняват се всички обстоятелства за възникването на инцидента.", "date": "2019.05.07", "title": "Кола помете 4 деца в София"}
{"url": "https://www.24chasa.bg/novini/article/7438842", "text": "Районната прокуратура в Горна Оряховица внесе в съда искане за вземане на мярка за неотклонение „задържане под стража\" за български гражданин, противозаконно превозвал чужденци през страната. Това съобщиха от сайта на прокуратурата. А. В. е привлечен като обвиняем по досъдебно производство за това, че   – да пребивават и преминават в страната в нарушение на Закона за чужденците в Република България, като деянието е извършено чрез използване на моторно превозно средство – лек автомобил „Форд“ – престъпление по чл. 281от НК. С постановление на наблюдаващ прокурор лицето е задържано за срок от 72 часа. От събраните до монета доказателства може да се направи обосновано предположение, че обвиняемият е извършил престъплението за което е обвинен. Съществува опасност той да се укрие или да извърши друго престъпление. Нерегламентираното превозване на чужденци през територията на страната накърнява както националната сигурност, така и сигурността на останалите държави от ЕС, което в съвкупност с предишните осъждания на обвиняемия показва по-висока степен на обществена опасност на извършеното престъпление. Поради това Районна прокуратура – Горна Оряховица внася искане за вземане на мярка за неотклонение „задържане под стража“ по отношение на А.В. Действията по разследването активно продължават под ръководството на Районна прокуратура – Горна Оряховица. Трима души бяха задържани на 3 май край Горна Оряховица за трафик на бежанци. По-късно афганистанците бяха транспортирани към центровете в Любимец и Харманли.", "date": "2019.05.07", "title": "Искат арест за единия от задържаните край Горна Оряховица за трафик на бежанци"}
{"url": "https://www.24chasa.bg/novini/article/7438840", "text": "Полицаи от РУ-Пазарджик задържаха мъж, предложил им подкуп, съобщиха от МВР. На улица в областния град автопатрул спрял за проверка лек автомобил „Рено“. В колата пътувал 30-годишен, който не е представил документи за самоличност, предава  . За да осуети съставянето на акт за констатираното нарушение, той подхвърлил на предния капак на служебния автомобил банкнота с номинал от 10 лева. Веднага на място пристигнала дежурна група, която извършила оглед. Мъжът е задържан с полицейска мярка за 24 часа, по случая е образувано бързо производство.", "date": "2019.05.07", "title": "Задържаха мъж в Пазарджик, предложил подкуп на полицаи"}
{"url": "https://www.24chasa.bg/novini/article/7438693", "text": "45 години след първата копка има реален шанс магистрала “Хемус” да бъде завършена, след като на 23 април стартира строителството на нови 134 км. А според официалния график магистралата трябва да бъде готова до 2024 г. Очакванията и плановете на правителството обаче са това да стане до 2023 г. Общата дължина на магистрала “Хемус” от София до Варна е около 420 км. Изградени са участъците между София и Ябланица и от Белокопитово до Варна, които са близо 160 км. Тоест за 5 години ще бъдат направени 250 км, след като досега за 45 години са построени с 90 км по-малко. “Ние сме чували всякакви глупости - кой какво прави за “Хемус”. Всъщност тя е направена до Ябланица и никой никога не е мислил да прави цяла “Хемус”. А всички говорят за Северозапада, за Северна България и т.н. Аз съм убеден, че с построяването на “Хемус” БВП на страната ще се вдигне поне с 10-20%”, коментира министър-председателят Бойко Борисов при старта на строителството на новите 134 км. “Отсечката от Боаза до Дерманци, на която символично дадохме старт, трябва да бъде завършена през 2021 г. между пътните възли “Каленик” и “Плевен”. Поетапно ще се работи във всички трасета, където е извършено проектиране и са приключили отчуждителните процедури. При възможност ще се работи на повече от едно място”, каза регионалният министър Петя Аврамова. Ден след първата копка - на 24 април, се състоя втората дискусия за магистрала “Хемус”, организирана от Министерството на регионалното развитие и благоустройството и в. “24 часа”. “Преди 2 години, когато стартирахме с дискусиите във Велико Търново, бях песимист какво ще постигнем. Не очаквах нито аз, нито колегите от правителството да извървим толкова дълъг път - и по процедури, и по реално изпълнение по участъци. И да имаме вече ясна, обективна визия”, коментира зам.-министъра на регионалното развитие Николай Нанков на форума в Ловеч. “Не е случайно, че в Ловешка област в края на следващата година ще се извършва основното строителство по най-важното направление от София за Варна”, обясни Нанков. В момента със средства от републиканския бюджет се строят 82 км от автомагистралата. 9,3-километровата отсечка между Ябланица и Боаза е готова 80%. Строителството струва 55 млн. лв., то започна в края на март миналата година и се очаква да приключи предсрочно през тази есен. От пътен възел “Белокопитово” до пътен възел “Буховци” - отсечка с дължина 16,3 км, се работи от 16 август 2018 г., финалът се очаква да е през 2021 г. Там са инвестирани почти 120 млн. лв. Вече се работи по още 56 км от Боаза до разклона за Плевен и Ловеч, които са част от отсечката от 134 км. За нея бяха отпуснати 1,12 млрд. лв. без ДДС от бюджета. Строи ги държавното дружество “Автомагистрали”. Цялата сума е в специална сметка в БНБ и до момента с нея не са извършени плащания. Тя може да бъде използвана единствено за изпълнение на дейности по участъка. Трасето е разделено на шест участъка. В момента се изготвят технически проекти за първите три. За останалите които имат задача да актуализират изработените парцеларни планове, на базата на които по-късно ще се извърши отчуждаването. Първият участък започва от Боаза и е до пресичането с пътя Луковит - Угърчин. Дължината му е 15,26 км, там са предвидени два пътни възела - “Боаза” и “Дерманци”, които да свързват аутобана с републиканската мрежа. Следващият участък е 19,2 км, започва след Дерманци - при пресичането с пътя Луковит - Угърчин, до връзката с този между Радювене и Катунец. Оттам започва следващата част, която е с дължина 17,08 км. Тя ще продължи до връзката с пътя Плевен - Ловеч. Графикът, който от АПИ са разработили, предвижда изграждането да стартира до края на април. Следва четвъртият 26,8-километров участък, който стига до пътя Летница - Ловеч. Участък 5 е 23,2 км. Той е от края на пътен възел “Летница” при пресичането с път III-301 до път III-303 Бутово - Павликени, включително и пътния възел. Шестият участък е 32,6 км. Започва от края на пътния възел на шосето Павликени - Левски и е до пътя Русе - Велико Търново. Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на магистрала “Хемус” в участъка от Боаза до пресичането с пътя Русе - Велико Търново да приключи до 2023 г. През юни започват процедурите за последните близо 90 км на магистрала “Хемус” в участъка от разклона с пътя Русе – Велико Търново до пътен възел “Буховци”, съобщи още Николай Нанков. За първите два с дължина около 60 км от Велико Търново в посока Търговище се актуализират подробните устройствени планове. За тях до 20-25 дни може да стартира обществена поръчка за изработване на разширен идеен проект. В началото на следващата година ще може да се възложи строителство на инженеринг в участъка, като ще се прецени дали да бъде инхаус или отворена процедура. За последния подучастък, който е около 30 км, има готов идеен проект и до 40 дни може да се възложи процедура за инженеринг – допроектиране и строителство. През тази година ще работим по проектирането и отчуждаването, за да може през 2020 г. и там да стартират строително-монтажни работи. “Знаем какво направи магистрала “Тракия” за Южна България и какво се изгради около нея. За съжаление люлката на българщината – Северна България, изостава в последните 30-40 години и демографски, и икономически. “Хемус” или “Тракия” не са панацея за дадения регион, но има огромно икономическо и социално значение”, коментира Нанков. Той сравни параметрите за 2017 г. за Северна и Южна България - две трети от населението на страната, което живее на юг от Стара планина, създава 75% от брутния вътрешен продукт. Нетните чуждестранни инвестиции в Южна България са 93%. “Това не се дължи само на един инфраструктурен обект, но той е основна предпоставка за всички икономически и социални активности, които следват развитието на подобна базисна инфраструктура”, смята Нанков.", "date": "2019.05.07", "title": "Магистрала \"Хемус\": За 5 г. ще са построени 250 км при 157 км за 45 г."}
{"url": "https://www.24chasa.bg/novini/article/7439106", "text": "Възможно е президентът на Русия Владимир Путин да се срещне на 14 май в Сочи с държавния секретар на САЩ Майкъл Помпейо, заяви днес говорителят на Кремъл Дмитрий Песков, цитиран от ТАСС. По думите му на тази дата в южния руски град са насрочени преговори между Помпейо и външният министър на Русия Сергей Лавров. \"След тази преговори на ръководителите на дипломатическите ведомства не е изключено Помпейо да бъде приет от президента на Русия\", каза Песков, цитиран от БТА.  Срещата между Лавров и Помпейо ще е тяхната втора за месеца. Вчера те разговаряха във финландския град Рованиеми в продължение на около час. След нея Лавров каза, че двамата са направили \"нелоша стъпка напред\" по развитието на телефонния разговор между Путин и президента на САЩ Доналд Тръмп, състоял се на 3 май по инициатива на Вашингтон, припомня ТАСС.", "date": "2019.05.07", "title": "Кремъл: Не е изключено Владимир Путин да се срещне с Майк Помпейо на 14 май в Сочи"}
{"url": "https://www.24chasa.bg/novini/article/7439117", "text": "Бившият член на крайнолявата гръцка терористична организация \"17 ноември\" Димитрис Куфодинас, който излежава 11 доживотни присъди за убийства, е в болница след гладната стачка, която обяви в знак на протест срещу отказа на властите да му дадат отпуск от затвора, предаде Асошиейтед прес. Той е бил настанен днес в болница във Волос, предава БТА. Куфодинас беше един от основните екзекутори на терористичната групировка \"17 ноември\", която е отговорна за убийствата на 23 души, сред които и западни дипломати, в периода 1975 - 2000 г. \"17 ноември\" беше разгромена през 2002 г. От края на 2017 г. на Куфодинас бяха позволени 6 отпуска, един от тях след гладна стачка. Освен това той беше преместен от строго охраняван затвор в Атина в затвор във Волос с по-лек режим. Това предизвика протести от семействата на някои от жертвите му и от американски официални представители. По-късно днес анархистки групи планират шествие в Атина в подкрепа на Куфодинас.", "date": "2019.05.07", "title": "Крайноляв гръцки екстремист е в болница \nслед гладна стачка в затвора"}
{"url": "https://www.24chasa.bg/novini/article/7439139", "text": "Оставиха в ареста каналджията от Стражица, обвинен за трафик на 26 афганистанци през България. 47-годишният Ангел Велев е с богато криминално досие. Преди година и половина е излежал присъда за трафик на бежанци в Унгария. Велев поиска от съда снизхождение и да бъде пуснат на свобода. Имал болни родители за които се грижел. Съдията обаче прецени, че може да се укрие или да извърши друго престъпление и определи мярка задържане под стража. Ако арестуваният бъде признат за виновен по повдигнатото обвинение, го грози до 6 г. затвор и глоба от 5 до 20 хиляди лв. Мигрантите бяха задържани на 3 май в покрайнините на горнооряховското село Янтра. Те са платили на трима каналджии по 1200 евро на човек, за да бъдат преведени през България. Групата от млади мъже и непълнолетни обяснили при разпитите, че е трябвало да стигнат до София, а крайната им цел е била Франция. Влезли са в страната през турската граница. Цялата група е говорила на пущунскси диалект, с което се потвърждава твърдението на мигрантите без документи за самоличност, че са от Афганистан. От задържаните трима каналджии бе повдигнато обвинение само на един от тях - 47-годишния Ангел Велев. По-късно е установено, че мигрантите са болни от краста. Те бяха транспортирани от Горна Оряховица към центровете в Любимец и Харманли. ", "date": "2019.05.07", "title": "Оставиха в ареста каналджията от Стражица, обвинен за трафик на 26 афганистанци през България"}
{"url": "https://www.24chasa.bg/novini/article/7439138", "text": "Дете е пострадало, след като са се ударили два автомобила и камион, съобщиха от пловдивската полиция. Инцидентът е станал на кръстовището на \"Асеновградско шосе\" и ул.\"Цар Симеон\", а сигналът за него е получен в 15:30 часа. Все още няма подробности за състоянието на детето.  Движението в района е затруднено и се осъществява само в едната лента. На място са екипи на \"Пътна полиция\".", "date": "2019.05.07", "title": "Верижна катастрофа в Пловдив, пострада дете"}
{"url": "https://www.24chasa.bg/novini/article/7439143", "text": "Лидерът на Алианса на либералите и демократите в Европейския парламент Ги Верхофстат заяви, че с решението за касиране на изборите в Истанбул присъединителни преговори между ЕС и Турция са невъзможни, предаде Асошиейтед прес, цитирана от БТА. В Туитър Верхофстат написа: \"Това възмутително решение показва как Турция на Ердоган се носи към диктатура. При такова лидерство присъединителни преговори са невъзможни\". От своя страна Андерс Кнапе, президент на Конгреса на местните и регионални власти към Съвета на Европа, заяви: \"Ние посрещаме повторните избори в Истанбул с голямо безпокойство и призоваваме турските власти да направят всичко възможно, за да възстановят гаранциите за изборния процес\".", "date": "2019.05.07", "title": "Верхофстат за изборите в Истанбул: Турция на Ердоган се носи към диктатура"}
{"url": "https://www.24chasa.bg/novini/article/7439155", "text": "Папа Франциск се поклони и помоли днес пред статуята на Майка Тереза в родния й град Скопие, заобиколен от сестри от основания от нея орден Мисионери на милосърдието, облечени в сари, предаде Асошиейтед прес. Гигантската статуя на дребничката монахиня е поставена пред останките от църквата, където тогавашната Агнес Гонджа Бояджиу е кръстена през 2010 г. По-рано в своята проповед на месата на централния площад в Скопие папа Франциск похвали отдадеността на Майка Тереза на бедните, самотните и забравените, предава БТА. Почти всяко събитие от папската програма в Скопие бе свързано с Майка Тереза, родена в семейство на етнически албанци през 1910 г. в Скопие, когато страната още е била част от Османската империя, посочва Ройтерс. Папата похвали усилията на Майка Тереза да обединява хората и призова гражданите на Северна Македония да вземат пример от нея. Майка Тереза, която бе наречена \"светица на канавките\" за своята работа сред бедните в Индия, почина през 1997 г. и бе обявена официално за светица от папа Франциск през 2016 г.", "date": "2019.05.07", "title": "Папата се помоли пред статуята на Майка Тереза в Скопие"}
{"url": "https://www.24chasa.bg/novini/article/7439172", "text": "Кандидатът за евродепутат от листата на ГЕРБ и СДС за европейските избори Андрей Ковачев проведе среща в „Успех Филтър ССБ” ЕООД – София. Той посети фабрика за производство на филтри за климатични системи “Успех“, където работят хора със зрителни проблеми. Това съобщиха от пресцентъра на ГЕРБ. Андрей Ковачев подчерта, че във фабриката е видял производство на световно качество с много добри показатели. „Тук се правят филтри по нови технологии, които се използват в най-прецизни помещения, като операционни зали, летища и други места. Повод за гордост е, че това предприятие се намира в България и произвежда високо качество на продукция. Това е едно дело на незрящите хора в България, което местната власт, българският парламент и европейският парламент ще продължат да подкрепят“, добави кандидатът за евродепутат. Ковачев отбеляза, че търговията с висококачествени продукти и стоки е единствената гаранция за това да има достатъчно работни места с добри и справедливи доходи за всички. „Когато ние сме част от общия пазар на ЕС и можем да използваме нашия капацитет за производство на такива стоки и услуги, то ние ще имаме много работни места“, подчерта Ковачев. Той каза, че институциите ще продължат в синхрон да работят за добри условия за инвестиции в България и за разширяване на производството в това и други предприятия, за да могат да се наемат още повече работници, нуждаещи се от интеграция. В срещата взеха участие кметът на Люлин Милко Младенов, Асен Алтънов, председател на ССБ, управителят на предприятието Донко Ангелов, народният представител от ГЕРБ Христо Гаджев, общинският съветник и координатор на 25 МИР Татяна Георгиева, заместник-кметът на Люлин Мила Гонзова, членове на районната структура на ГЕРБ. Асен Алтънов, председател на ССБ, изрази своята благодарност към подкрепата от страна на местната власт в лицето на кмета на район Люлин Милко Младенов, който със своята работа подпомага по всякакъв начин хората със зрителни проблеми. Благодарение на Младенов по Националната програма за енергийна ефективност е саниран блока на незрящите хора в София.", "date": "2019.05.07", "title": "Андрей Ковачев: Институциите ще продължат в синхрон да работят за добри условия за инвестиции в България"}
{"url": "https://www.24chasa.bg/novini/article/7439168", "text": " Утре 8 май в 10 часа, на ГКПП Русе-Гюргево (\"Дунав мост\"), румънските власти ще предадат на българските съдебни органи  , съобщиха от спецпрокуратурата. За тартор на престъпната група се сочи Борислав Димитров-Бобито, който също е сред задържаните при акцията в северната ни съседка. Предстои да им бъдат предявени обвинения, както и да им бъде наложено задържане до 72 часа.", "date": "2019.05.07", "title": "Румъния ни предава Бобито и другите ало измамници утре на \"Дунав мост\" (Видео)"}
{"url": "https://www.24chasa.bg/novini/article/7439024", "text": "Фондация \"Радостина Константинова\" за пореден път ще връчи своите награди за разследваща журналистика в печата и електронните медии. Радостина Константинова бе един от създателите на Пресгрупа 168 часа. Тя почина през август 2010 г. след неравна борба с рака.  Нейни колеги създадоха фондация на нейно име, който всяка година връчва награди за разследваща журналистика. Церемонията за връчването на годишните награди за 2018 г.  ще се състои на 13 май, понеделник, от 19 ч. в гранд хотел \"София\", зала \"Триадица\". Всички колеги са поканени да присъстват.                                                                                                                                                                                                                                                                                                                       ", "date": "2019.05.07", "title": "Фондация \"Радостина Константинова\" връчва годишните си награди"}
{"url": "https://www.24chasa.bg/novini/article/7439416", "text": "„Цифровизацията е навсякъде около нас. Тя не е бъдещето, тя е настоящето“ - това заяви в Пловдив водачът на листата на ГЕРБ за предстоящите избори за членове на Европейски парламент Мария Габриел. В града под тепетата тя се срещна с администрацията на фирма „Белла България“, където бе посрещната от изпълнителния директор на компанията Елза Маркова. Тя бе придружена от кмета на „Тракия“ и ръководител на районната организация Костадин Димитров. Това съобщиха от ГЕРБ. Само за година и половина с комисар по цифрова икономика и общество Мария Габриел, Европейската комисия е завършила 28 законодателни инициативи в този ресор. За сравнение за предходните три години от мандата на ЕК те са били само шест. Мария Габриел посочи съвсем конкретни ползи за хората като цените на роуминга в Европейския съюз. „Днес ги приемаме за даденост, но да си спомним какви бяха те преди юни 2017 година“, заяви тя и уточни, че работи усилено за намаляване на цените на роуминга на Западните Балкани. „По тази тема работя и се радвам, че имам резултат– още от юли тази година започва спадане на цените за мобилните данни - да си видим имейлите, фейсбук. Стартираме с цена от 45 евроцента на мегабайт, в момента тя е между 11 и 14 евро. Разликата наистина е огромна“, каза още Мария Габриел и уточни, че е започнат техническият процес за работа за гласовите обаждания и есемесите. Страните от Западните Балкани също вече между тях шестте започват драстично намаляване на цените. Освен роуминга водачът на листата на ГЕРБ за предстоящите избори за членове на Европейския парламент посочи и други добри инициативи – безплатен безжичен интернет на обществени места, а Пловдив е сред селектираните. „Това е моя инициатива, в която за първи път Европа работи така пряко с кметовете и общините. Проектът е на стойност 120 милиона евро. Целта ни е в 8000 общини в цяла Европа да предоставим ваучер на стойност 15000 евро, който да позволи в продължение на три години на обществени места да има безплатен безжичен високоскоростен интернет“, обясни Мария Габриел. Тя отговори на всичките й поставени въпроси, сред които бъдещето на България в Шенген и Еврозоната, електронното гласуване, борбата с фалшивите новини и дигитализацията на различни сектори в икономиката, по-конкретно в земеделието и хранително-вкусовата промишленост. В рамките на програмата „Хоризонт Европа“ средствата за периода 2016-2017 били 40 милиона евро, а за 2018-2020 г. те ще са в размер 160 милиона евро. Дискутирана бе и темата за дигиталните иновационни хъбове, като Пловдив бе посочен като област, в която е необходимо да има такъв хъб в агросектора и хранително-вкусовата промишленост. В града под тепетата Мария Габриел проведе срещи с граждани в предизборните пунктове и по Главната пешеходна зона. Тя разговаря с кмета и областен координатор на ГЕРБ в Пловдив Иван Тотев, районните кметове, народният представител инж. Атанас Ташков, общински съветници, членове и симпатизанти. На Евроизборите на 26-ти май 2019 година ГЕРБ е с номер 12 в интегралната бюлетина.", "date": "2019.05.07", "title": "Мария Габриел в Пловдив: По-ниски цени на роуминга и интернет достъп на обществени места са сред приоритетите ни"}
{"url": "https://www.24chasa.bg/novini/article/7439371", "text": "Счупвания на крайници имат 3 от децата, пострадали в катастрофата в София на кръстовището на булевард „Владимир Вазов“ и улица \"Васил Кънчев\", четвъртото вероятно е с комоцио - сътресение на мозъка, но продължават прегледите за установяването на състоянието. Това съобщи за \"24 часа\" директорът на \"Пирогов\" проф. Асен Балтов. Университетската спешна болница пое лечението на ранените. Стабилно е състояние им, без непосредствена опасност за живота към момента. Най-сериозно са пострадали момче и едно от момичетата. Момчето ще претърпи операция по спешност, а момичето най-вероятно в следващите 24 часа. Другите 2 момичета остават за активно наблюдение в детската травматология. Сигнал за пътния инцидент е получен малко преди 14 часа, съобщи МВР. По първоначална информация водачът на лек автомобил „Мерцедес“ е загубил контрол над управлението и блъскайки децата, на възраст между 15 и 17 години, пада в канала.Веднага към мястото на инцидента са насочени екипи на Пътна полиция, пожарната и Спешна помощ. Изясняват се всички обстоятелства за възникването на инцидента.", "date": "2019.05.07", "title": "Със счупвания са 3 от децата от катастрофата в София, едно - с комоцио"}
{"url": "https://www.24chasa.bg/novini/article/7439383", "text": "Европейската комисия преразгледа леко надолу прогнозата си за перспективите на гръцката икономика в периода 2019 - 2020 г. и предупреди, че системното недофинансиране на публичните инвестиции и отсъствието на частни инвеститори ограничават икономическото възстановяване на страната, съобщи гръцката телевизия Скай. В пролетните си прогнози Европейската комисия отбелязва, че Гърция е регистрирала \"голямо отстъпление\" на фронта на инвестициите през 2018 г., като изчислява, че образуването на дълготрайни активи се е свило с 12,2 процента на годишна база. Това съобщиха от БТА. ЕК подчертава \"тежкото\" неизпъление на програмата за публични инвестиции, където по данни на министерството на финансите не са реализирани инвестиции от 513 милиона евро. Недостигът на инвестиции е съпътстван от ограничено публично потребление, което също има негативни последствия за икономическата активност. Комисията запазва без промяна прогнозата за растеж от 2,2 процента тази година. Със същия темп се очаква да нарасне БВП и през 2020 г., т.е. с 0,1 процентни пункта по-слабо в сравнение със зимните оценки, публикувани през февруари. Въпреки това не се изразява съмнение, че Гърция ще постигне целите си в областта на публичните финанси. Докладът отдава икономическия растеж през 2018 г. предимно на нарастването на износа, като същевременно прогнозира, че тази година водещ фактор ще бъде частното потребление, което до известна степен ще бъде укрепено от увеличаването на основната заплата. През двете години на периода се очаква леко подобрение на ситуацията по отношение на частните инвестиции, но ЕК предупреждава, че нарастването на цената на труда ще засегне конкурентоспособността на страната. Увеличаването на разходите за труд и осигуровки ще забави и постепенното укрепване на заетостта, като в Брюксел изчисляват, че безработицата ще спадне до 16,8 процента до края на следващата година.", "date": "2019.05.07", "title": "ЕK: Недостигът на инвестиции спъва икономическото възстановяване на Гърция"}
{"url": "https://www.24chasa.bg/novini/article/7439396", "text": "Кандидатът за евродепутат Андрей Ковачев ще се срещне с граждани на пазар \"Красно село\". Той ще посети пазара на 8 май, сряда между 10.00 и 11.00 часа. Това съобщиха от пресцентъра на ГЕРБ. В 12.00 часа Андрей Ковачев ще се срещне с граждани на открита приемна на бул. Витоша и ул. Патриарх Евтимий в район Триадица. Срещата ще се проведе в 12.00 часа. Кандидатът за евродепутат Лиляна Павлова ще се срещне с граждани на пазара в Младост. Лиляна Павлова ще посети пазара между 12:00-14:00 часа. Кандидатът за евродепутат Емил Радев ще участва в инициатива за дарение на книги в 8 училища и 8 детски градини от СО район Красна поляна. Инициативата е в 16.00 часа в читалище Св.Св. Кирил и Методий. Андрей Ковачев и Лиляна Павлова ще посетят стъкларски завод в район Сердика. Срещата на кандидатите е от 15.00 часа. По-късно Андрей Ковачев и Лиляна Павлова ще присъстват на празник на район \"Люлин\". Той ще се състои от 17.00 часа на сцена до ресторант \"Бъфало\". Лиляна Павлова ще присъства на празничен концерт по случай Деня на Европа в район Подуяне. Той ще се състои в парк „Герена“ от 18.00 часа. Андрей Ковачев ще вземе участие в среща на народния представител Валентин Радев на тема: \"Разговор за храбростта и професионализма на българските воини и бъдещето им като част от НАТО и ЕС\" с военно патриотични организации, офицери от резерва и граждани на район \"Искър\". Събитието ще се състои в ОКИ \"Искър\" от 18.30 часа.", "date": "2019.05.07", "title": "Андрей Ковачев, Лиляна Павлова и Емил Радев ще се срещнат с жители в няколко района на София"}
{"url": "https://www.24chasa.bg/novini/article/7439402", "text": "Пловдив е сред пионерите в Европа по отношение на дигитализирането на културно-историческото си наследство. Това стана ясно по време на посещението на водача на листата на ГЕРБ за членове на Европейския парламент Мария Габриел в Народна библиотека „Иван Вазов“ в Пловдив. Там тя беше посрещната от кмета на Пловдив и областен координатор на партията Иван Тотев, директора на институцията Димитър Минев и част от екипа му, районни кметове, общински съветници. Това съобщиха от ГЕРБ. Мария Габриел посети дигиталния център в НБ „Иван Вазов“, реализиран по проект „Дигитално културно-историческо наследство на Община Пловдив“, финансиран от Програма БГ08 „Културно наследство и съвременни изкуства“ по Финансов механизъм на Европейското икономическо пространство. „Поздравявам Ви за дигиталния център, защото той изпраща много силно послание. Най-напред той изпраща послание за духа на Пловдив – винаги модерен, ценящ историята, но с поглед в бъдещето. Днес само 10 процента от културното наследство на Европа е цифровизирано. Вие по своему сте пионери, защото този проект ще позволи, цифровизирайки културното наследство на Пловдив, да излъчите много силен сигнал“, каза още водачът на листата на ГЕРБ за Евроизборите на 26-ти май Мария Габриел. Еврокомисарят по цифровото общество и медиите в досегашната ЕК декларира, че ще продължи да работи за довършване на започнатата от нея преди месец първа по рода си инициатива за 3D цифровизация на културни паметници и артефакти в Европа. „Нека съхраним културното си наследство, нека отстояваме идентичността си, защото, ако България, Пловдивската библиотека, четящите хора имат едно послание да изпратят, то е, че културата е нашата българска и европейска идентичност“, каза още Мария Габриел. Тя допълни, че новите технологии могат да позволят библиотеките да станат още по-интересни за младите читатели и в същото време да позволят на научните изследователи да вършат още по-добре своята работа. Съвременните технологии дават възможност за популяризиране на богатото ни културно-историческо наследство и туристите и хората по света да имат достъп до него. „Проектът на Община Пловдив сигурно е единственият в Европа, който обединява и дигитализира културно-историческото наследство на почти всички големи регионални културни институции в града“, подчерта директорът на НБ „Иван Вазов“ Димитър Минев. Кметът на Пловдив инж. Иван Тотев припомни, че проектът „Дигитално културно-историческо наследство на Община Пловдив“ бе официално признат за добра практика от Съвета на Европа, като бе включен в Европейската стратегия за културно наследство на 21-ви век.", "date": "2019.05.07", "title": "Мария Габриел: Пловдив е пионер в дигитализирането на богатото си културно-историческо наследство"}
{"url": "https://www.24chasa.bg/novini/article/7439391", "text": "Близо 500 души се събраха пред Съдебната палата в Благоевград на мирен протест в защита на петимата полицаи, осъдени на по 7 години затвор за смъртта на Ангел Димитров - Чората. Хората носят плакати \"Полицаите не са убийци\". Голяма част от тях са облечени и в тениски със същия надпис.                                                                                                                                                                                                                                                                                                                       ", "date": "2019.05.07", "title": "500 души на протест в защита на осъдените полицаи по случая \"Чората\""}
{"url": "https://www.24chasa.bg/novini/article/7439380", "text": "Американският президент Доналд Тръмп ще приеме унгарския премиер Виктор Орбан в Белия дом на 13 май, за да обсъдят теми като търговията, енергетиката и националната сигурност, предаде Ройтерс, като се позова на президентството. Орбан често влиза в сблъсъци с Европейския съюз заради антиимигрантските си кампании и реформите в унгарската съдебна система, информира БТА. Той влезе в конфронтация и с правителството на предишния американски президент, демократа Барак Обама, заради подкопаване на демократичните ценности от правителството му, както твърдят неговите критици.", "date": "2019.05.07", "title": "Тръмп ще се срещне с Виктор Орбан в Белия дом на 13 май"}
{"url": "https://www.24chasa.bg/novini/article/7439415", "text": "Председателят на Европейската комисия Жан-Клод Юнкер окачестви като \"напълно неприемливо\" председателят на Европейския съвет Доналд Туск да бъде свързван с диктаторите Йосиф Сталин и Адолф Хитлер, както е направила полската национална телевизия, предаде Ройтерс, цитирана от БТА. Миналата седмица Туск - бивш премиер на Полша и политически противник на управляващата сега в страната партия \"Право и справедливост\" (ПиС) - произнесе дълга реч във Варшава. В нея той отправи остри критики към полското правителство и прикани управляващите да престанат да погазват върховенството на закона и конституцията. Туск направи това изказване на фона на спекулации в Полша, че той възнамерява да се върне в полската политика, след като през ноември изтече мандатът му на ръководния пост в ЕС. Държавната \"Телевизия полска\", която е под контрола на ПиС от идването й на власт през 2015 г., реагира с видеоклип, целящ да дискредитира Туск като политик, който отстоява германските, а не полските национални интереси. На видеото заедно със снимката на Туск се появяват снимки на Сталин и Хитлер. През септември 1939 г. нацистката Германия и болшевишкият СССР, които тогава са съюзници, нападат и си поделят Полша. Тяхната окупация през Втората световна война коства живота на милиони хора, припомня Ройтерс.", "date": "2019.05.07", "title": "Юнкер: Неприемливо е Туск да бъде сравняван в родината си с Хитлер и Сталин"}
