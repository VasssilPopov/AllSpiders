{"url": "https://www.24chasa.bg/novini/article/7922178", "text": "Европейският съвет съобщи, че назначава новата Европейска комисия с председател Урсула фон дер Лайен от 1 декември за срок до 31 октомври 2024 година, предава БТА. Решението е взето \"на подпис\" от държавните и правителствените ръководители на страните от ЕС. Това е последната стъпка по назначаването на новия състав на ЕК. Европейският парламент утвърди вчера екипа на Фон дер Лайен с 461 гласа \"за\" от 707 гласували. Утре се предвижда досегашният председател на ЕК Жан-Клод Юнкер да говори за последен път пред медиите в това качество. Говорител на ЕК днес уточни, че в следващите пет години Юнкер ще има правото да ползва шофьор и кабинет в комисията, основно когато изпълнява представителни задължения като бивш председател.", "date": "2019.11.28", "title": "Европейският съвет назначи ЕК с председател Урсула фон дер Лайен"}
{"url": "https://www.24chasa.bg/novini/article/7922062", "text": "Водовземането от три язовира с наличен обем под 50% ще бъде ограничено през декември. Позволява се използването на водата от тях само за питейно-битови цели. Тези мерки наложи Министерството на околната среда и водите, за да се справи с проблемите със сушата, след като в община Перник беше въведен воден режим за първи път от 1993 г. Подаването на вода е ограничено и в Ловеч, за известно време и в Плевен. Трите язовира са “Дяково”, “Асеновец” и “Ястребино”. ВиК операторите, водоползвателите и експлоатационните дружества, стопанисващи тези водни обекти, са уведомени да ограничат ползването на вода и да предприемат мерки за алтернативно водоснабдяване. Язовир “Дяково” към момента e запълнен 36,98%. Освен за питейно-битово водоснабдяване той се ползва и за промишлени цели, напояване и енергетика. Той се намира на около 15 км от Дупница. Язовир “Асеновец” край Сливен е малко по-празен - 34,47%. При него ще се намалят и разрешените обеми за питейно-битово водоснабдяване на 1,8 млн. кубични метра съобразно данните за суха по влажност година с обезпеченост 75%. “ВиК Сливен” е титуляр на още 5 разрешителни за водовземане от над 50 тръбни и шахтови кладенеца. Друmжеството ще трябва да намери алтернативни източници на вода за града, тъй като язовирът е основният. Язовир “Ястребино”, който е разположен на територията на общините Омуртаг и Асеново, е с най-малък обем в момента - 31,16%. Вода от него се ползва за питейно-битово снабдяване и за напояване. Водоползвателите са уведомени, че при планирано увеличаване на потреблението от страна на община Антоново до границите на лимита по разрешителното ще бъдат предприети действия за ограничаване на напояването. “Дяково” и “Асеновец” са запълнени под половината още от август. И двата са с основно предназначение за питейно и битово водоснабдяване. “Ястребино” е в добро състояние до октомври, когато е бил пълен 75%. През септември са поискани допълнителни обеми за напояване и се наложило ограничението. ", "date": "2019.11.28", "title": "За да няма воден режим като в Перник, ограничения за 3 язовира (Обзор)"}
{"url": "https://www.24chasa.bg/novini/article/7922261", "text": "Броят на жертвите от силното земетресение в Албания във вторник достигна 42 души, предаде агенция АТА. По-рано агенциите съобщиха за 40 жертви от силното земетресение във вторник с магнитуд 6,4, което бе последвано от стотици вторични трусове, последният от които с магнитуд 5,1 бе регистриран днес по обяд. Агенция ДПА съобщи, че жертвите са станали 41, включително мъж, който бил убит при пътен инцидент, предизвикан от труса, предава БТА. По последни данни на министерството на отбраната спасителни екипи са извадили още едно тяло на мъж от развалините на сграда в Дуръс, с което броят на жертвите се е покачил на 42. Най-много пострадаха от земетресението градовете Дуръс и Туман, където се срутиха сгради и хора останаха блокирани или изгубиха живота си под развалините. Спасителните операции в Туман са прекратени, тъй като се смята, че няма повече хора под руините на паднали сгради, докато издирвателните операции в Дуръс продължават, макар че надеждата за намиране на оцелели два дни след земетресението вече угасва, съобщи Асошиейтед прес.", "date": "2019.11.28", "title": "Жертвите на земетресението в Албания вече са 42"}
{"url": "https://www.24chasa.bg/novini/article/7922278", "text": "Броят на двойките без деца в Турция се увеличава, като около една трета от женените двойки не планират да имат деца, сочат данни на проучване, цитирани от в. \"Дейли Сабах\". По данни на анкета, извършена от сайта OKCupid, 35 процента от женените двойки в Турция са посочили, че нямат никакви планове да стават родители, докато 60 процента от анкетираните са казали, че планират да имат едно или две деца. Въпреки тези тенденции раждаемостта в Турция все още е много по-висока, отколкото в Европа, като през 2017 г. в Турция са се родили 1,2 милиона бебета, докато във всичките 28-те страни членки на ЕС са се родили 5,07 милиона деца, предава БТА. Проучването на OKCupid също така разкрива някои шокиращи разкрития във времена, в които ролите на мъжете и жените се обсъждат много в страната. Преобладаващо мнозинство от анкетираните са казали, че не вярват в стереотипите за разграниченията на половете и за съответните задължения на мъжа и жената в семейството. 81 процента от участниците в проучването са посочили, че не са съгласни с възгледа, че мъжът трябва да изхранва семейството. 94 на сто от анкетираните са казали, че задължения като чистене и миене на съдове, за които традиционно се смята, че жените трябва да извършват, трябва да бъдат извършвани по равно от двамата съпрузи.", "date": "2019.11.28", "title": "Все повече двойки в Турция не искат да имат деца"}
{"url": "https://www.24chasa.bg/novini/article/7922152", "text": "Излишните хоспитализации, за които се отделят твърде много пари, и в същото време недобре развитата доболнична помощ и профилактика водят до ниска продължителност на живота и висока смъртност в България от болести, които могат да бъдат предотвратени или излекувани. Най-бедните български семейства пък напълно нямат достъп до здравеопазване заради липсата на пари, с които да си доплащат лекарства и прегледи. Това са част от основните изводи за здравната система в България на Европейската комисия. Те са включени в доклада за състоянието на здравето в ЕС за 2019 г., който бе публикуван в четвъртък. Средната прогнозна продължителност на живота в България се е повишила с 3 години спрямо 2000 г., но остава много по-ниска от средната за ЕС. При 77,3 г. средна продължителност на живот в Европа през 2000 г. за България тя е била 71,6 г. Тенденцията се запазва и през 2017 г., когато средното за Европа ниво е 80,9 г., а за България - 74,7 г. Основните причини за това са неравномерният достъп до здравеопазване и високите нива на тютюнопушене, консумация на алкохол и лоша диета, които допринасят за високата смъртност от инсулт, исхемична болест на сърцето и рак на белия дроб. Друга констатация в доклада на ЕК е, че у нас доболничната помощ и превенцията на здравето не са добре развити, което оказва влияние в две посоки - първо, върху високия брой хоспитализации и, второ, върху високия процент смъртност от предотвратими заболявания. Страната ни се нарежда на 7-о място по смъртност от заболявания, които могат да бъдат установени и излекувани навреме, което, според формулировката в доклада, “показва, че здравната система по принцип не успява да лекува ефективно и своевременно пациентите”. Около 1/5 от скъпите процедури в болниците могат да бъдат изпълнени в доболнична помощ, а всеки 10-и прием в болнично заведение - напълно избегнат при по-добър достъп до доболнична помощ, твърди ЕК. Сериозно предизвикатество пред България продължават да бъдат и инфекциозните заболявания, при които заболеваемостта е сред най-високите в ЕС. За пореден път сред проблемите на българската здравна система се посочват и високите нива на доплащане с лични средства, което трябва да правят здравноосигурените. Доплащането в България е най-високо за целия ЕС Това прави достъпът до здравеопазване почти невъзможен за най-бедните, е изводът в документа. Впечатление обаче прави, че проблем с достъп до здравни услуги за най-бедните има и в страни като Австрия, Германия, Естония, Унгария и др. И въпреки че общите разходи за здраве в страната са по-ниски на фона на останалите в ЕС, през последните 15 години те непрекъснато нарастват. По-големият проблем обаче е, че потъват в неефективна система, за която се правят стъпки за реформа, но много бавно, твърди комисията. “Честата смяна на политическите ръководства е основна пречка за прилагането на реформите през последните години и накърнява приемствеността и последователността при разработването на политики”, констатира докладът. Една от сериозните заплахи за общественото здраве в цяла Европа са колебанията относно ваксинациите. На тази заплаха може да се противодейства чрез повишаване на здравната грамотност, борба с дезинформацията и активно ангажиране на здравните работници. Според доклада през 2018 г. само 5 страни в ЕС - Унгария, Португалия, Словакия, Малта и Швеция, регистрират препоръчителните от Световната здравна организация 95% покритие на деца с ваксина срещу морбили, рубеола и паротит. Спрямо 2007 г. такова покритие е имало в 14 държави. България и Естония са на дъното по ваксинация срещу грип сред по-възрастните хора. При препоръчителни 75% у нас то е 2%. “24 часа” потърси коментар на констатациите на ЕК от здравното министерство, но от ведомството не пожелаха да вземат отношение. ", "date": "2019.11.28", "title": "Еврокомисията: В България най-бедните не стигат до лекар, има излишни хоспитализации"}
{"url": "https://www.24chasa.bg/novini/article/7921515", "text": "Възможностите за задълбочаване на икономическото сътрудничество между България и Хърватия и потенциала на проекти за съвместно производство за трети пазари обсъди президентът Румен Радев с представители на хърватския бизнес от разположения на Адриатическо море град Задар, съобщиха от прессекретариата на държавния глава. Делегацията е водена от областния управител на Задар Божидар Лонгин, а в разговора участва и посланикът на Хърватия в София Ясна Огняновац. Посещението у нас е в продължение на държавната визита на президента Румен Радев в Хърватия през юли тази година. На срещата на „Дондуков“ 2 присъстваха представители на предприятия, развиващи дейност в областта на транспортната инфраструктура, винарството, производството на напитки и на зехтин, преработката на риба. Участва и председателят на търговско-промишлената палата на Задар. Предстоят срещи на хърватската делегация с местната власт и с представители на бизнеса в Пловдив. Като области с добър потенциал за задълбочаване на сътрудничеството президентът Радев открои инвестициите, производството на храни, транспорта и туризма. Посещенията на туристи в окръг Задар са 1,8 милиона годишно. Президентът Радев открои перспективите за разработването на съвместни туристически пакети между България и Хърватия, които съчетават възможностите за планински, морски, културно-исторически туризъм. Държавният глава заяви, че интересът на азиатски туристи към Югоизточна Европа ще се засили, ако бъде разкрита въздушна линия Пекин-София-Загреб. По време на посещението си в Хърватия българският президент и неговият хърватски колега Колинда Грабар-Китарович подписаха съвместно послание до президента на Китай Си Дзинпин за откриване на такава авиолиния. България и Хърватия имат традиционни приятелски отношения и огромен потенциал за задълбочаване на партньорствата в различни сектори, заяви посланик Ясна Огняновац и подчерта, че приоритет в нейната работа ще бъде именно икономическото сътрудничество. На срещата беше обсъдена и организацията на предстоящ у нас бизнес форум с участието на хърватски и български фирми.", "date": "2019.11.28", "title": "Радев: Въздушна линия Пекин-София-Загреб ще засили интереса на азиатските туристи към Югоизточна Европа"}
{"url": "https://www.24chasa.bg/novini/article/7921457", "text": "\"Евро-атлантическият център за сигурност в качеството си на неправителствен изследователски център в областта на международната и националната сигурност и външната политика оценява положително приетата на 26.11.2019 г.  Ето как продължава позицията на ЕАЦС: “Рамката дефинира параметрите и разбирането за стратегическо партньорство между двете държави през следващите десет години в три значими области от взаимен интерес: • сигурност и отбраната, • икономика, търговия и енергетика, и • укрепването на демокрацията и върховенство на закона. В областта на сигурността и отбраната двете страни се съгласяват, че е от взаимен интерес, както и от интерес на НАТО, модернизацията на въоръжените сили на Р България да продължи. Най-съществената констатация в тази област е, че САЩ и България трябва заедно да изработят пътна карта за широко и ефективно взаимодействие, във фокуса на което следва да бъде поставено двустранното отбранително сътрудничество в борбата срещу морските, хибридните и кибернетичните заплахи в зоната на черноморския регион. Известно е, че в Черно море след 2014 г. постепенно бе постигнат сериозен военностратегически дисбаланс в полза на Руската Федерация. В този смисъл усилията на черноморските държави от НАТО, разположени в зоната, следва да бъдат насочени към изработването на ефективна архитектура на сдържане и преодоляване на дисбаланса. За целта, приветствайки предложението на София за създаването на военноморски координационен център във Варна, Вашингтон декларира своята готовност да подкрепи развитието на способностите на България за военноморски операции, посредством което ефикасно ще бъде подкрепена колективната сигурност на югоизточния фланг на Северноатлантическия алианс. В тази светлина споразумението за стратегическо партньорство дава положителна оценка на закупените от България изтребители F-16/70 и подкрепя по-нататъшната модернизация на българската армия чрез улесняване достъпа до модерни американски отбранителни технологии с цел постигането на още по-висока оперативна съвместимост и бойни способности. Централна идея, дефинирана в стратегическата рамка в областта на икономика, търговия и енергетика е разбирането, че енергийната сигурност е национална сигурност. В този контекст е било обсъдено бързото изграждане в България на разпределителен газов център. С помощта на САЩ той следва да се превърне в стратегически значим източник на регионална енергийна сигурност и, в един по-широк смисъл, на национална сигурност за България. Разпределителният газов център трябва да генерира динамичен енергиен пазар, като диверсифицира енергоносителите и намали разходите на държавите потребители на природен газ в региона на Балканите. Важен елемент в тази диверсификация е изграждането на необходимата инфраструктура за доставки на втечнен природен газ от различни американски производители. Като подкрепят стремежа на България да се превърне в регионален разпределителен център за природен газ, САЩ очакват бързото завършване на интерконекторната връзка Гърция-България, осигуряване достъп на страната и резервиране на капацитет в плаващата платформа за съхранение и регазификация край Александруполис и сътрудничество със Сърбия по изграждането на друг интерконектор. Един от съвременните и най-актуални проблеми в света на западните високоразвити демократични общества е състоянието на самата демокрация и укрепването на върховенството на закона. Като отчитат този проблем, САЩ се ангажират в рамките на стратегическото си партньорство с България да оказват през следващите години подкрепа на България в нейните действия за справяне с корупцията по високите етажи на властта, която не само ограничава икономическото развитие на страната, но също така руши доверието на хората в обществените институции и в крайна сметка в самата демокрация. Като оценява високо договореностите в рамката за стратегическо партньорство със САЩ, Евро-атлантическият център за сигурност възприема и разбира това партньорство едновременно като изключителна отговорност и шанс за Р България. Бидейки страна по “Рамката за стратегическо партньорство”, нашата държава трябва ясно да съзнава, че е не само стратегически партньор на държава-лидер на демократичния свят, но така също, че такова партньорство генерира особен тип отношения, които биха могли, ако държавните ни ръководители, независимо от своя партиен цвят, проявят необходимата воля, политическа култура и лидерски капацитет, да изведат страната ни на ново, качествено по-високо ниво на просперитет и благоденствие за всички българи.\"", "date": "2019.11.28", "title": "Центърът на Цветанов: България е стратегически партньор на САЩ и това генерира особен тип отношения"}
{"url": "https://www.24chasa.bg/novini/article/7921583", "text": "\"Аз не бих коментирал случай, при който има образувано досъдебно производство. Добрата новина е тази, че не се потвърждава за взрив на кислородна бутилка. Първото съобщение, което дойде при нас беше за гръмнала кислородна бутилка\". Това каза гл. комисар Николай Николов, цитиран от  .  „Очаквахме десетки, да не кажа стотици жертви. Гръмнала е някаква запалима смес, дали в резултата на непълно горене не е ясно“, заяви Николов. Той допълни, че експертите ще кажат категорично. По думите му когато завърши аутопсията на телата ще могат да се дадат отговори на тези въпроси.", "date": "2019.11.28", "title": "Шефът на пожарната: Щеше да има стотици жертви, ако бе гръмнала кислородна бутилка в \"Пирогов\""}
{"url": "https://www.24chasa.bg/novini/article/7921637", "text": "Пето РУ в София издирва 47-годишната Десислава Георгиева Василева. Тя е видяна за последен път на 23 ноември преди обяд, когато е напуснала дома си в кв. „Хаджи Димитър“ в София. Жената е висока 175 см, с тъмна коса - до раменете, слаба. Била е облечена с тъмносиньо яке, светли дънки и обута с кафяви туристически обувки, съобщават от МВР. Гражданите, които имат допълнителна информация за жената или са я забелязали, могат да сигнализират на тел. 02 9827055, 02 9441501, 112 или в най-близкото поделение на МВР. Анонимността им е гарантирана.", "date": "2019.11.28", "title": "Столичната полиция издирва 47-годишна жена"}
{"url": "https://www.24chasa.bg/novini/article/7921641", "text": "Единодушно комисията за борба с корупцията в Народното събрание допусна главния прокурор Сотир Цацаров и Симеон Найденов от \"Воля\" за изслушване като номинирани за председател на КПКОНПИ. Това стана, след като на заседание в четвъртък бяха разгледани документите им и се установи, че те отговарят на изискванията на закона. Изслушването ще е във вторник от 9 часа в зала \"Запад\" на парламента. То ще бъде предавано директно на интернет страницата на НС. От гласуване се въздържа само Найденов, който е депутат и член на комисията. На 3 декември той първи ще представи концепцията си за развитие на Комисията за противодействие на корупцията и отнемане на незаконно придобитото имущество, каквото е цялото наименование на КПКОНПИ, защото изслушването ще по азбучен ред на малките имена на кандидатите. Според регламента първо в рамките на 2 минути вносителите ще представят кандидатите. Цацаров е номиниран от ГЕРБ и \"Обединени патриоти\". След 15 минути те ще представят концепциите си, а после пак за по 2 минути ще отговарят на въпроси на депутати, научни и неправителствени организации. До тогава ще се приемат и въпроси. След това комисията ще излезе с подробен доклад, който ще бъде внесен в пленарна зала, обясни шефът на парламентарната комисия Борис Ячев.", "date": "2019.11.28", "title": "Антикорупционната комисия допусна\nЦацаров до изслушване за шеф на КПКОНПИ"}
{"url": "https://www.24chasa.bg/novini/article/7921577", "text": "Съдът в Кюстендил отказа да пусне предсрочно на свобода осъден за убийство дървосекач. 27-годишният Христо Кочев изтърпява 4 г. затвор за убийство на колегата си дървосекач 44-годишния Филко Балкански от Пещера. Кървавата драма се разиграла в Радомир на 21 януари 2017 г. вечерта. Кочев водил клошарски начин на живот, а мъж от района, който се занимава с дърводобив го включил към бригадата дървосекачи. Задължението му било да се грижи за конете, с които се прекарват трупите. Кочев работел без трудов договор, тъй като нямал лична карта и бил напълно неграмотен. Мъжете от бригадата живеели в къща под наем в Радомир. Заради падналия сняг работата в гората била преустановена и бригадата разпусната. В къщата останали само Христо и Филко, които нямало къде да отидат. Всеки ден при тях идвало момче, което им оставяло по 10 лева за храна. Двамата често се карали и биели. На 20 януари Филко отишъл да купува храна, но се забавил и се върнал около 1 ч през нощта с две бутилки вино и един кроасан. Това ядосало Кочев и двамата се сбили. Филко напсувал Христо, който от своя страна взел дърво и започнал да удря Балкански по цялото тяло, докато не му потекла кръв от главата. Оставил го да лежи и с вода напръскал лицето му. Завил го с одеяло и го оставил да спи. На сутринта установил, че по-възрастният му колега е починал. Христо е арестуван, а делото срещу него се гледа по реда на съкратеното съдебно следствие и той получи 4 г. затвор за това, че в състояние на силно раздразнение, умишлено е умъртвил Филко. Трябва да плати и 70 хил. лв. кръвнина на майката на починалия. От 4-те години, сега му остават да излежи още 1 г. и той поискал да го пуснат предсрочно. Предишният му работодател гарантирал, че пак ще го наеме на работа като секач. Според затворническата администрация обаче Христо не се е поправил достатъчно. В общността заемал нисък социален статус, като контактувал предимно с лишени от свобода на неговото интелекутално ниво. Наказван е 4 пъти за сбиване с други затворници, за обявена гладна стачка и за ползване на саморъчно направен нагревател реотан. Съдът прецени, че няма достатъчно доказателства за поправянето му и отхвърли молбата.", "date": "2019.11.28", "title": "Отказаха предсрочна свобода на осъден за убийство дървосекач в Радомир"}
{"url": "https://www.24chasa.bg/novini/article/7921685", "text": "По покана на министъра на вътрешните работи Младен Маринов, днес на работно посещение в България беше Михалис Хрисохоидис, министър за защита на гражданина на Гърция. Двамата министри дадоха висока оценка на активния политически диалог и постигнатото стратегическо партньорство между България и Гърция. В областта на вътрешните работи няма открити въпроси, а двете държави си сътрудничат както по двустранна линия, така и в защита на общи позиции в рамките на ЕС. Това съобщиха от пресцентъра на МВР. Общо предизвикателство е овладяването на динамичната миграционна обстановка, тъй като и двете държави са на първа линия на миграционния натиск. В този контекст беше обсъдено сътрудничеството в областта на охраната на границата, като бе отчетена необходимостта от гъвкави решения и важността на преките контакти и бързия обмен на информация. Гръцкият министър отправи благодарности за участието на България в операцията на Фронтекс край гръцките острови, както и за заявената готовност за подпомагане на страната му в тежката хуманитарна криза. Засегната беше също тематиката за борбата с тероризма и потенциалните заплахи, вкл. и от т.нар. „чуждестранни бойци“. Като пример за добро взаимодействие бе отбелязана утвърдената вече практика за провеждане съвместни патрули в курортните комплекси, както и оперативното полицейско сътрудничество в реално време. В контекста на увеличения пътникопоток между България и Гърция, бяха обсъдени също начините за облекчаване на трафика през ГКПП. Министър Маринов подчерта важността на редовния професионален диалог на всички нива. В тази връзка, поднови поканата към началника на гръцката полиция да посети България в началото на 2020 г.", "date": "2019.11.28", "title": "Младен Маринов се срещна с министъра за защита на гражданина на Гърция"}
{"url": "https://www.24chasa.bg/novini/article/7921712", "text": "Албанският премиер Еди Рама призова днес гражданите, които искат да помогнат на пострадалите от катастрофалното земетресение във вторник, да спрат да изпращат храна, а вместо това да допринесат с парични дарения, съобщи информационният сайт Албениън дейли нюз, цитиран от БТА. Премиерът подчерта, че вече са събрани огромни количества храни и дрехи за засегнатите от земетресението. \"Пристанище Дуръс вече няма възможност да ги складира, а нужните количества са събрани и надхвърлени, благодарение на много хора, фирми, организации, институции в страната и в чужбина. Ще бъде много лошо храните да се развалят. Благодаря ви много\", каза премиерът. Рама подчерта, че сега трябва да се намери подслон за хората, останали без дом, а за това са нужни пари. Силното земетресение с магнитуд 6,4 във вторник причини огромни материални щети, отне живота на 40 души, а около 750 души бяха ранени. Земетресението бе последвано от серия вторични трусове, последният от които с магнитуд 5,1 бе регистриран днес.", "date": "2019.11.28", "title": "Еди Рама: Не пращайте храна, а пари"}
{"url": "https://www.24chasa.bg/novini/article/7921733", "text": "Президентът на Сърбия Александър Вучич заяви днес, че натискът, оказван върху Сърбия, и обвиненията, отправяни от различни страни, говорят за правилността и силата на сръбската политика на независимост, предаде Танюг. Запитан как коментира доклада на Пентагона, в който пише, че руското влияние в Сърбия се е увеличило с идването на Вучич на власт, и то в момент, когато от друга страна в Сърбия е критикуван за влошаване на отношенията с Русия, Вучич каза, че решенията за Сърбия ще продължат да взимат гражданите на Сърбия независимо от различня натиск, предава БТА. \"Този натиск и обвинения от целия свят - от Америка, че сме близки с руснаците, а някои в страната говорят, че сме против руснаците - мисля, че това говори достатъчно за правилността и силата на сръбската политика\", каза Вучич и добави, че \"силата е в нашата независимост, в това, че сами взимаме решенията\". \"Никой нито във Вашингтон, нито в Брюксел, нито в Москва, нито където и да е другаде, ще взима решения от мое име\", заяви Вучич в Крагуевац.\" Видях редица текстове как Вучич трябва да бъде заплашен /.../ Вие заплашвайте, а ние ще строим и ще работим\", каза президентът. Той добави, че Сърбия ще продължи да сътрудничи със света, добавяйки, че скоро с \"американските приятели\" ще бъдат подписани важни договори за изграждане на коридор недалеч от Крагуевац, както и че ще пътува за Сочи за среща с президента Владимир Путин. \"Всички тези текстове и натиск, които се появяват, резолюции и декларации, говорят за това, което казвам всеки ден, а това говори за по-различна позиция на Сърбия, по-силна позиция, както и за нейната независимост и самостоятелна политика\", каза Вучич.", "date": "2019.11.28", "title": "Вучич: Нашата сила е в независимостта ни и в това, че сами взимаме решенията си"}
{"url": "https://www.24chasa.bg/novini/article/7921757", "text": "Турският външен министър Мевлют Чавушоглу днес отхвърли критики на френския президент Еманюел Макрон за турската офанзива в Сирия срещу сирийските кюрдски милиции СЗН (Сили за защита на народа), предаде Ройтерс. Чавушоглу посочи, че Макрон подкрепя тероризма. Той вече е поддръжник на терористичната организация и постоянно ги приема в Елисейския дворец. Ако той казва, че негов съюзник е терористичната организация, наистина няма какво повече да се каже, каза Чавушоглу пред журналисти в парламента, цитира думите му БТА. Анкара смята СЗН за терористична организация и предприе военна офанзива в Североизточна Сирия на 9 октомври. Миналия месец Макрон се срещна с Джихан Ахмед, говорителка на ръководените от кюрдите Сирийски демократични сили, които включват и СЗН. Макрон изрази пред Ахмед солидарността на Франция в борбата срещу \"Ислямска държава\". По-рано днес Макрон заяви, че Турция не може да очаква солидарност от съюзниците в НАТО във време, в което е предприела офанзивата си срещу Сирия като \"свършен факт\". Макрон не може да бъде лидер на Европа, като се колебае по този начин. В момента в Европа има празно пространство, той опитва да бъде неин лидер, каза днес още Чавушоглу.", "date": "2019.11.28", "title": "Чавушоглу: Макрон подкрепя тероризма"}
{"url": "https://www.24chasa.bg/novini/article/7921792", "text": "Президентът подчерта, че благодарение на отдадеността им „Българската Коледа“ и „Подкрепи една мечта“ не само се съхраняват във времето, но и успяват да достигнат до „всеки български дом, да разчувстват всяко българско сърце, да ни обединяват около хуманни ценности в името на бъдещето на децата и на България“. С вашия пример показахте, че благотворителността надхвърля рамките на еднократния жест, изтъкна държавният глава. Той благодари на тримата наградени, че от началото през всички години досега са били не само партньори, но и съмишленици и съратници, както и че заразяват с примера на доброто много млади българи. Отличените изказаха благодарност на президента за полученото признание. И според тримата участието им в тези инициативи е кауза. Предстои ни „Българската Коледа“ и тази година. Чувстваме се много специални, че имаме възможност да правим този спектакъл, който на най-светлия християнски празник – Рождество, влиза в домовете на хората, умовете и сърцата им, каза Евтим Милошев. Радвам се, че тази инициатива е мост между миналото, настоящето и се надявам да посеем семе за бъдещото поколение, подчерта Любомир Нейков.", "date": "2019.11.28", "title": "Евтим Милошев, Силва Зурлева и Любомир Нейков с почетния знак на държавния глава (Снимки)"}
{"url": "https://www.24chasa.bg/novini/article/7921442", "text": "Европейският парламент реши да изпрати мисия в Малта, за да проучи състоянието на върховенството на закона в страната, след като бившият началник на канцеларията на премиера беше арестуван във връзка с разследването на , предаде Ройтерс. Вчера беше арестуван Кийт Скембри, близък приятел на министър-председателя Джоузеф Мускат. Бизнесменът Йорген Фенек го посочи като \"човек, представляващ интерес\" за разследването на убийството на Каруана Галиция. Скембри подаде оставка като началник на премиерската канцелария във вторник. След ареста му лидерите на политическите групи в Европейския парламент решиха да изпратят на острова \"спешна мисия\", която да установи състоянието на върховенството на закона. Малтийският министър на туризма Конрад Мици също подаде оставка във вторник. Същия ден министърът на икономиката Крисчън Кардона заяви, че спира да изпълнява задълженията си до приключването на разследването. \"Ситуацията в Малта има последствия за целия европейски проект\", каза Манфред Вебер, председателят на групата на Европейската народна партия в Европарламента. Той подчерта, че \"ясните политически връзки трябва да имат ясни политически последствия\". Председателят на групата на социалистите в Европарламента Ираче Гарсия Перес заяви, че институцията трябва да внимава да не се намесва в съдебни разследвания в страните членки. Мисията на ЕП ще установи дали съдебната система на Малта е независима от политически намеси. Европейската комисия и други международни организации неведнъж са изразявали притеснения за върховенството на закона в средиземноморската страна. При откриване на нарушения Европейският парламент може да започне наказателна процедура,  .", "date": "2019.11.28", "title": "Проверяват върховенството на закона в Малта заради убийството на Дафне Галиция"}
{"url": "https://www.24chasa.bg/novini/article/7921504", "text": "В дългосрочен план се очаква нарастване в търсенето на кадри с висше образование. Това се обуславя от по-високото технологично развитие на икономиката, което води до нарастваща необходимост от висококвалифицирани специалисти. Това каза министърът на труда и социалната политика Бисер Петков при откриването на десетото издание на \"Дни на кариерата\" за секторите икономика, финанси, маркетинг, човешки ресурси и обслужване на клиенти в Университета за национално и световно стопанство, съобщиха от пресцентъра на социалното министерство. В тазгодишното издание на форума участват 90 изложители, сред които е и Агенцията по заетостта. В изказването си министър Петков е подчертал, че в следващите години младите хора ще трябва да се подготвят за бързи технологични и цифрови промени и да притежават подходящи знания и умения, съответстващи на бъдещите работни места. С цел да улесни кариерното ориентиране на младите професионалисти и намирането на работна ръка от работодателите, Министерството на труда и социалната политика разработва интернет платформа, която ще предоставя информация за бъдещото търсене на специалисти на базата на изготвени прогнози за развитието на пазара на труда в България. Потребителите на системата ще могат да правят справки по различни критерии, в т.ч. образование, професии, сектори на икономиката. Очаква се платформата да заработи в началото на декември. Тя ще бъде достъпна през интернет страницата на МТСП. Пред студентската аудитория министър Петков е представил и данни за текущото развитие на пазара на труда. За третото тримесечие на 2019 г. коефициентът на безработицата за населението над 15 години е 3,7 на сто, а младежката безработица бележи спад с 2,5 процентни пункта - до 6,1 на сто. Той е допълнил, че коефициентът на безработицата при хората с висше образование за България е един от най-ниските в ЕС. За ЕС коефициентът е около 4 на сто, а за страната ни - около 2 на сто. Министър Петков е подчертал, че това се дължи преди всичко на засиленото търсене на труд в страната, особено в т.нар. нови професии, където младите хора имат по-висока вероятност за реализация.", "date": "2019.11.28", "title": "Бисер Петков: Очаква се нарастване на търсенето на кадри с висше"}
{"url": "https://www.24chasa.bg/novini/article/7921528", "text": "След тежко боледуване на 86-годишна възраст почина големият алпинист Аврам Аврамов. Това съобщи за  председателят на Федерацията по катерене и алпинизъм Петко Тотев. Аврамов е бил директор на централната планинска школа „Мальовица“. Треньор по алпинизъм при Централния съвет на Българския туристически съюз. Участва в едни от най-значимите български изкачвания след Втората световна война в Алпите и Памир. През 1984 г. ръководи най-мащабната българската експедиция - \"Еверест '84\". Тогава Христо Проданов става първият българин, изкачил най-високия връх на планетата, при това без допълнителен кислород и по най-трудния маршрут - Западният гребен, т.нар. Жесток път. Още четирима българи стигат върха в рамките на експедицията - Методи Савов, Иван Вълчев, Николай Петков и Кирил Досков. Те правят за първи път в историята цялостен траверс на Еверест, наречен по-късно “Българския траверс”, като се изкачват от запад и слизат от юг. Изкачването по Жестокия път няма повторение вече 35 години.", "date": "2019.11.28", "title": "Почина алпинистът Аврам Аврамов, водил експедицията \"Еверест '84\""}
{"url": "https://www.24chasa.bg/novini/article/7921814", "text": "Полагаме продължителни усилия да приобщим всички деца и ученици към системата на образованието. Имаме нужда от разговорите с вас. С тези думи министърът на образованието и науката Красимир Вълчев се обърна към учителите по време на срещата с педагогическите специалисти от община Костенец, която се състоя в Средното училище \"Неофит Рилски\" в Костенец. Това съобщи пресцентърът на МОН. Министър Вълчев е посочил, че една от най-важните цели е да се намали процентът на отпаднали от системата на образованието деца и ученици, да се положат усилия децата да останат по-дълго в училище, за да се намали неграмотността. Много е важно всички ученици да придобият знания и умения, за да са конкурентоспособни, е казал министър Вълчев. Той е отбелязал, че днес всички образователни системи по-трудно мотивират децата за учене отколкото преди. Според него учителите трябва да провокират интереса на учениците към знание, да бъдат креативни и да прилагат иновативни подходи в учебния процес, да търсят възможности да оптимизират процеса на обучението, при които учебниците не са задължителни. Министърът е призовал учителите да подготвят изпитните материали по подобие на тези от PISA, за да се справят по-добре учениците с тях. Необходима е промяна не само на изпитните формати, но и на методите на преподаване. Трябва промяна във фокуса на работа. Всяко училище е различно и вие трябва да си намерите вашите рецепта, е казал министър Вълчев. По думите му решението за увеличаване на възнагражденията на преподавателите е в резултат на убеждението на правителството, че мотивираните и добри учители са най-важният фактор за подобряване на резултатите и за справяне с предизвикателствата, пред които е изправена образователната система. Министърът е отбелязал, че държавата и обществото ще очакват повече от тях. На срещата са били представени и възможностите за участие в проектите, които започва Министерството на образованието и науката - \"Подкрепа за успех\", \"Активно приобщаване в системата на предучилищното образование\" и \"Образование за утрешния ден\". Министър Красимир Вълчев се е срещнал и с представители на образователната общност в Долна баня и в община Ихтиман.", "date": "2019.11.28", "title": "Вълчев: Най-важната ни задача е децата да не напускат училище"}
{"url": "https://www.24chasa.bg/novini/article/7921798", "text": "Психиатърката д-р Инна Бончева е главното действащо лице в схемата за източване на пари от Националната здравноосигурителна каса в Пловдив. Бончева е действала заедно с лични лекари от Пловдив, Първомай, Кричим, Карлово и други общини. В схемата са били замесени 52-ма пациенти, на които е била поставена фалшивата диагноза \"параноидна шизофрения\" без тяхно знание. По думите на  районния прокурор на Пловдив Чавдар Грошев са изписвани три вида лекарства, като една ампула струва между 700 и 900 лв. Медикаментите се получавали от няколко аптеки чрез поставени лица, след което се продавали на черния пазар на два и три пъти по-ниска цена. Нанесените щети са в размер на над половин милион лева.", "date": "2019.11.28", "title": "Вижте психиатърката от Пловдив, източвала Здравната каса (Снимки)"}
{"url": "https://www.24chasa.bg/novini/article/7921854", "text": "Двадесет и двете страни-членки на Европейската космическа агенция (ЕКА) одобриха рекордния бюджет от 14,4 милиарда евро за финансиране на нови програми, предаде Франс прес. \"Това е голяма крачка напред за Европа, 50 години след стъпването на човек на Луната\", заяви ръководителят на френския Национален център за космически изследвания Жан-Ив Льо Гал. \"Сумата надхвърля първоначално предложената от ЕКА на своите страни-членки - 14,3 милиарда евро\", отбеляза генералният директор на ЕКА Ян Вьорнер, предава БТА. С този бюджет ще бъдат финансирани нови космически програми за 3-5-годишен период. ЕКА не е имала подобен бюджет от основаването си през 1975 г. ЕКА планира мисии до Марс и Луната, както наблюдения на Земята, като ще изведе в околоземна орбита нови спътници, които ще се ползват от европейската служба \"Коперник\" за климатичните промени. ", "date": "2019.11.28", "title": "Европейската космическа агенция с рекорден бюджет за нови програми"}
{"url": "https://www.24chasa.bg/novini/article/7921853", "text": "„Газпром” възнамерява от 1 януари 2020 г. да прекрати доставката на газ на украинската газопреносна система, ако не бъде подписано ново споразумение за транзит. Това се казва в писмо на руската компания до „Нафтогаз”, заяви изпълнителният директор на компанията Юрий Витренко в интервю за „Дойче веле”. Ако транзитното споразумение не бъде продължено, а руският газ продължи да постъпва в Украйна, тогава „Нафтогаз” ще го складира в своите подземни хранилища и ще го пази дотогава, докато не се появи неговият собственик с необходимите документи. Витренко подчертава, че Украйна „няма да го краде, вземе или ползва”, предава  . Газовото споразумение между Москва и Киев изтича на 31 декември 2019 г. Страните водят безуспешни, засега, преговори за продължаване на транзита след 2020 г. Русия разчита на краткосрочен договор за 1 година и се надява през това време да успее да пусне в експлоатация газопровода „Северен поток 2”. Украйна, от своя страна, настоява да бъде сключен дългосрочен договор за транзит.", "date": "2019.11.28", "title": "„Газпром” спира газа за Украйна"}
{"url": "https://www.24chasa.bg/novini/article/7921915", "text": "Френският президент Еманюел Макрон защити днес думите си за \"мозъчната смърт\" на НАТО на съвместна пресконференция в Париж с генералния секретар на алианса Йенс Столтенберг, предадоха световните агенции. Макрон даде тази оценка за състоянието на НАТО в интервю за сп. \"Икономист\" след военните действия на САЩ и Турция в Североизточна Сирия, които бяха разкритикувани, че създават пречки в борбата срещу терористичната организация \"Ислямска държава\", отбелязва ДПА, цитирана от БТА. Според френския президент на последните две срещи на НАТО е имало сериозна липса на комуникация и те са били посветени единствено на въпросите как могат да бъдат намалени разходите на САЩ за алианса. Макрон изтъкна, че в същото време не са били решени стратегически въпроси във връзка с мира в Европа, отношенията с Русия, трудните отношения на страните от НАТО със съюзна Турция и въпроса кой е общият враг на държавите от организацията. \"Въпросите, които аз зададох, са отворени въпроси, които не са решени\", каза Макрон на пресконференцията си със Столтенберг, дадена преди срещата на НАТО в Лондон през следващата седмица. Столтенберг подчерта, че въпреки неразбирателствата в алианса, \"основите на НАТО са здрави. Ние ще продължим да се адаптираме, да се модернизираме и заедно ще търсим начини как да засилим още повече политическата роля на НАТО\", подчерта генералният секретар на организацията. Според Столтенберг Европейският съюз няма възможност сам да се отбранява и не може да замени НАТО. Макрон и Столтенберг изразиха желание да гарантират успеха на срещата на 3 и 4 декември в Лондон. На срещата френският президент има планирани беседи на четири очи с турския президент Реджеп Тайип Ердоган, германския канцлер Ангела Меркел и британския премиер Борис Джонсън, заявиха от Елисейския дворец.", "date": "2019.11.28", "title": "Макрон и Столтенберг размениха идеи за НАТО"}
{"url": "https://www.24chasa.bg/novini/article/7921938", "text": "Турският президент Реджеп Тайип Ердоган днес заклейми посегателството срещу къща на алевии в егейския град Измир, съобщи в. \"Хюриет дейли нюз\". Ердоган изтъкна, че държавата няма никакъв проблем с алевиите. Той добави, че силите за сигурност работят непрестанно за откриването на вандалите, предава БТА. Те ще си платят, когато бъдат заловени, посочи Ердоган, който говори на закриването на среща на Религиозния съвет в Анкара. Посегателството, за което Ердоган спомена, бе извършено на 26 ноември. Неидентифицирани нападатели бяха написали със спрей върху стената на къщи на алевии: \"Махайте се, алевии\". Вандалският акт предизвика критики в цялата страна и бе осъден от много политици и от правителството. Не можем да позволим на никого да посява семената на враждебност сред народа ни, каза Ердоган, като отправи призив към турците да бъдат бдителни за други подобни прояви.", "date": "2019.11.28", "title": "Ердоган заклейми вандалски акт спрямо\nалевии в Измир"}
{"url": "https://www.24chasa.bg/novini/article/7921128", "text": "“Много се говори за срещата. И аз съм бил в Щатите като премиер и звучи позитивно както винаги. Резултатите от нея ще ги видим тепърва”, каза бившият премиер Симеон Сакскобургготски за срещата на Борисов с Тръмп. Царят беше домакин на кръгла маса на тема “Европа без стени. Какво ни обединява днес - либерален поглед” в двореца “Врана”. Модератор на дискусията беше бившата вицепремиерка в правителството на Сакскобургготски Зинаида Златанова, а в нея се включиха Соломон Паси, дисидентът, арестуван неколкократно в Чехословакия през тоталитаризма и бивш чешки посланик в България Петр Поспихал, италианският икономист проф. Роберто Рачиути, регионалният директор за Източна и Югоизточна Европа на фондация “Фридрих Науман” д-р Райнер Адам и социоложката Фелисита Медвед. Падането на Берлинската стена, 30-годишнината от което отбелязахме тази есен, и бъдещето на Европа и България бе основната тема. “Либералната ценностна система преодолява дори радикализацията. Напоследък радикалните системи са готови да развалят всичко в името на каузи, но за мен това е чиста утопия”, каза Симеон II. Той изрази притесненията си от популизма в днешно време. Бившият премиер е категоричен, че бъдещето за България е само като част от обединена Европа. “Мярката във всичко е в принципността. Девизът на България е “Съединението прави силата” - това е далеч по-важно, отколкото глобална революция, която няма да доведе доникъде. За мен няма алтернатива освен обединена Европа. План “Б” аз не искам да си представя. Какво би било? Малки страни да се борят за каузи на големи държави?”, продължи той в изказването си на кръглата маса. Дискусията откри Соломон Паси с личен спомен за Берлинската стена, която видял за първи път като ученик. “Гледахме я с приятели и си мислихме, че може да стане прекрасен атракцион от нея”, каза той и добави, че емоцията е тази, която събаря стената. Днес пазел парче от нея в офиса си. “Стената у нас падна седмица по-рано, отколкото в Берлин”, каза Паси, като припомни за първото организирано шествие на “Екогласност” на 3 ноември 1989 г. Тази кръгла маса е и за това да припомняме на младите за събития, които са останали в историята ни, но са пример за отстояване на ценности, добави Зинаида Златанова. Според дисидента Петр Поспихал падането на Берлинската стена не може да се оцени само като положително събитие. “Тя е символична, защото видяхме подобни процеси в много други страни. Този исторически период не можем да го гледаме само положително. За Югославия падането на стената е началото на ада”, каза той. Близо 70 души бяха гостите, сред тях проф. Огнян Герджиков, Лидия Шулева, дипломати и посланици у нас. На нуждата от позитивни новини в медиите и показване на добри примери за развиването на българската икономика обърнаха внимание Шулева и Герджиков.", "date": "2019.11.28", "title": "Царят убеден, че тепърва резултатите от срещата Борисов – Тръмп ще се видят (СНИМКИ)"}
{"url": "https://www.24chasa.bg/novini/article/7921955", "text": "Полицията и прокуратурата на Саксония определиха награда в размер на половин милион евро за сведения, които биха помогнали за разкриването на кражбата на скъпоценности от музея-съкровищница \"Грюнес Гевьолбе\" в Дрезден, съобщава ТАСС. Разследването на обира се провежда от специална следствена комисия в състав от 40 души. \"Вземаме всички мерки за разследването на това произшествие\", заявиха ръководителят на полицейското управление Хорст Крецшмар и прокурорът Клаус Рьовекамп. След това се оттеглили с автомобил. Ръководството на музея заяви, че стойността на откраднатите предмети е трудно да бъде определена, тъй като става дума за артефакти от XVIII век.", "date": "2019.11.28", "title": "Дават 500 хил. евро за информация относно обирджиите на музея в Дрезден"}
{"url": "https://www.24chasa.bg/novini/article/7921960", "text": "Готов е теренът в Белославското езеро, където последната българска подводница \"Слава\" ще бъде превърната в музей. В момента плавателният съд е Военноморската база във Варна и ще бъде изтеглен по вода до новия си дом. Очаква се сложната морска операция да се извърши до дни, предава  . За укрепването на мястото за бъдещия музей са използвани дървени материали от Държавния военен резерв в Самоков, както и бетонни пилоти с много добра якост, произведени преди 20 години. От няколко дни теренът, на който ще бъде поставена подводницата, се удълбочава с още 6 метра. \"След като бъде провлачена до тук, тя ще бъде на вода. Подготвили сме специални отпадъчни материали от селскостопанска продукция, върху тях тя ще легне. И по този начин да можем да я издигнем на по-високо ниво\", каза Данко Калчев от фондация \"Белославско стъкло\". След изтеглянето на 76-метровата подводница до Белослав, реставрацията ще започне с укрепване на външния ѝ корпус. След това ще се изчисти ръждата и ще се премахне мухълът. Едва накрая ще бъде възстановен автентичният вид на плавателния съд. \"Но самото възстановяване ще бъде много по-дълъг процес. И ние много се надяваме обществеността на Варна, подводничарите, военните да ни помогнат в нейното автентично възстановяване, а това ще бъде доста по-продължителен процес\", допълни още Калчев. Подводницата \"Слава\", която ще бъде превърната в музей, ще остане в Белославското езеро през следващите 9 години.", "date": "2019.11.28", "title": "Последната българска подводница \"Слава\" става музей"}
{"url": "https://www.24chasa.bg/novini/article/7920257", "text": "Полунощ, първите часове на 27 ноември, ВМА. Настава паника. Лекарите и сестрите са в шок - най-голямата легенда на българското кино и театър Стефан Данаилов е починал. Медици споделиха пред \"168 часа\", че за целия си стаж там никога не са виждали по-голяма суматоха. Всички излизат по коридорите, коментират, питат, \"Тичахме без някаква цел\", разказа очевидец. По същото време там в много тежко състояние е и Стоянка Мутафова. Коварният неходжкинов лимфом ни отне най-голямата легенда на българското кино и театър. През 2013 г. Стефан Данаилов сам открива карцинома. Оперират го в Париж, след което той мъжки се справя с химиотерапията. Година по-късно всички си отдъхват - Ламбо преборва рака, но точно тогава идва може би най-тежкият удар. Любимата му Мери си отива. Този момент за великия актьор е повратен. Във физиката го наричат хоризонт на събитията - той винаги е точно на прага на черната дупка и връщане назад няма. Самият Данаилов признава, че след смъртта на затъва от дупка в дупка, без да разбира защо. Химиотерапията е сринала имунитета му и малко след това Мастера развива херпес зостер. Паралелно с това неизвестен вирус поразява очите. Откаран е по спешност в Германия, където паралелно възстановяват организма и оперират едното око. Въпреки че едва вижда, Ламбо се бори хладнокръвно на няколко фронта - с мъката, със самотата вкъщи, с наизустяването на реплики и отстояването на принципите си в политиката. Четенето все по-трудно му се отдава, защото зрението му е замъглено. Въпреки че не вижда дори къде ходи, той успява всяка вечер да е във върхова форма и да вдигне възхитената публика на крака. Такъв е и в политиката, където е всепризнатият номер едно - менторът, бащицата, при когото всички ходят за съвет. Последната инстанция. Един от малкото, които не изневеряват на партията и на левите си позиции от 1990 г. насам. Той е представителят на БСП, с когото дори политическите му врагове нямат проблем да седнат и да си говорят откровено. Причината е, че Не понася острия тон, омразата, лъжите, злобната и некоректна критика. Затова без проблем общуваше с всички лагери в Столетницата и каквото и да каже, никой не му се сърди. Може би защото Мастера притежаваше рядката дарба дори когато критикува да го прави елегантно и дипломатично, и отмъстителност. В ключови ситуации той съветваше Корнелия Нинова и Мая Манолова да намалят напрежението, да смекчат тона на критиките и ако го бяха послушали, може би щяха да имат съвсем други резултати. Ламбо бе постигнал най-големите върхове, бе над нещата и бе единственият, който можеше да си позволи да откаже дори най-високите постове. Само той си знае колко пъти е отклонявал офертите да стане премиер, служебен министър-председател и президент.  Истински рицар на духа, във всяка публична изява той показваше, че но сякаш остана сам в тази битка. Изглежда, че когато се сражаваш на много фронтове и си на хоризонта на събитията, измъкването е трудно и връщане назад наистина няма. През август в Приморско Стефан Данаилов счупи тазобедрена става. Опериран е по спешност в Бургас, където пристига един от най-добрите ни ортопеди и негов приятел д-р Андрей Йотов.  Поставена му е изкуствена става и Ламбо стоически понася болките, които са неописуеми. Докато се възстановява във военния санаториум в Хисаря, внезапно Развива хипостатична пневмония, която предизвиква полиорганна недостатъчност. Откаран е по спешност във ВМА, където му е назначена асистирана вентилация. В белите дробове на актьора се събира вода. Въпреки че е поставен в две поредни медикаментозни коми, лекарите са безсилни. Коварният лимфом, за който всички вярваха, че е преборен, е засегнал белите му дробове. Метастазата е толкова голяма, че Така ни напусна най-големият в българското кино, който винаги бе опората. Човекът, който не искаше да бъде подкрепян, а да бъде подкрепа за всички. Който още приживе забрани на близки, приятели и фенове да жалят за него. Който като истински рицар на духа през целия си живот ни показваше тази магия, към която вечно се стремим и все ни убягва - как да си благороден, добър, щедър, всепрощаващ. Трансформация, която се удава само на избрани.", "date": "2019.11.28", "title": "\"168 часа\": Отиде си рицарят, който не разочарова никого (Видео)"}
{"url": "https://www.24chasa.bg/novini/article/7921989", "text": "Косовският бизнесмен Беджет Пацоли, чието имущество в Косово и в чужбина се измерва в милиарди, дари един милион евро за възстановяване и помощ на семействата, пострадали от  , предаде Танюг. Пацоли, който е министър на външните работи в правителството в оставка на Рамуш Харадинай, написа във Фейсбук, че е взел това решение заедно със семейството си и преди всичко със синовете си Иса и Рухан. \"Това дарение е предназначено за възстановяване и ще бъде част от средствата на правителството на Албания, които ще се управляват прозрачно\", подчерта той, цитира думите му БТА. Освен тази помощ Пацоли обяви, че е готов да приюти в Косово стотина семейства от Албания, които са останали без дом. По-рано косовското правителство съобщи, че ще предостави 500 хиляди евро помощ за пострадалата от катастрофалното земетресение Албания. Прищина изпрати и специализирани екипи за издирване и спасяване на оцелели в развалините хора. Силното земетресение с магнитуд 6,4 във вторник причини огромни материални щети, отне живота на 40 души, а около 750 души бяха ранени. Земетресението бе последвано от серия вторични трусове, последният от които с магнитуд 5,1 бе регистриран днес.", "date": "2019.11.28", "title": "Косовски бизнесмен дарява 1 млн. евро за пострадалите от земетресението в Албания"}
{"url": "https://www.24chasa.bg/novini/article/7922031", "text": "Поройни дъждове предизвикаха наводнения в малката африканска страна Джибути, където според правителството и ООН за един ден са паднали валежи, равни на двегодишния им обем, предаде Асошиейтед прес. Няколко страни от региона, включително Кения, също се борят с последиците на поройните дъждове, който се очаква да продължат. В резултат на стихията в Джибути са пострадали 250 000 души, съобщиха в съвместно изявление местните власти и ООН. Количеството на валежите от октомври до средата на ноември е до 300 процента над средната норма в региона на Африканския рог, предава БТА. Засега няма данни за разрушения в намиращите се на територията на Джибути военни бази на САЩ, Китай, Франция, Германия, Италия и други държави. Незапомнени порои връхлетяха не само Джибути. Критична ситуация възникна в редица райони на Сомалия, където близо 300 000 души загубиха домовете си и друга собственост в резултат на наводненията. В Кения свлачища, предизвикани от проливните дъждове, отнеха живота на 120 души през последните два месеца.", "date": "2019.11.28", "title": "Проливни дъждове в Източна Африка (Видео)"}
{"url": "https://www.24chasa.bg/novini/article/7922101", "text": "В голямата си част протестите (срещу избора на Иван Гешев за главен прокурор) бяха организирани и платени и то от група обвиняеми или подсъдими лица, които се притесняват явно от правосъдието, пред което ще бъдат изправени. Това обяви в интервю за предаването „Лице в лице” по   депутатът от ДПС Хамид Хамид. По думите му другият организатор на протестите е била малка политическа извънпарламентарна партия, която се опитвала грубо да се намеси в избора на главен прокурор. „Не може политическите партии да се намесват в независимата съдебна система, както и обратното – не може съдии да се намесват в политическия живот на страната. Това е намеса на едната власт в другата. Видяхме, имаше действия на съдии – изоставиха си делата и тръгнаха да стават общински съветници, не визирам никого в случая”, коментира Хамид. Депутатът от ДПС определи като достойни и двете кандидатури за председател на КПКОНПИ – на настоящия главен прокурор Сотир Цацаров и на депутата от „Воля” Симеон Найденов. По думите му партията внимателно ще се запознае с концепциите на двата и тогава ще реши кого ще подкрепи. ДПС обаче е категорично против избора на лидера на НФСБ Валери Симеонов за зам.-председател на Народното събрание. „Няма как официозът на езика на омразата да седне на този президиум под надписа „Съединението прави силата”, заяви Хамид Хамид.", "date": "2019.11.28", "title": "Хамид Хамид: Протестите срещу Гешев бяха организирани и платени от подсъдими"}
{"url": "https://www.24chasa.bg/novini/article/7920765", "text": "Кипърският главен прокурор е назначил независим следовател, който да подпомогне полицията в разследването на случая с ван с апаратура за шпиониране, предаде Асошиейтед прес, цитирана от БТА. Както стана известно, собственик на вана е компания с изпълнителен директор израелец, който според информации е бивш служител на разузнаването. Главният прокурор Костас Клиридис заяви, че е взел решението да назначи Елиас Стефану предвид сериозността на случая и възникващите около разследването правни аспекти. Полицията проверява дали регистрираната в Кипър УайСпиър (WiSpear) нарушава законите за неприкосновеност на личния живот. УайСпиър твърдо отрича медийните информации, че ванът е бил използван за шпиониране на хора в Кипър, заявявайки, че нито е продавала, нито е давала под наем \"разузнавателни системи\" на кипърските власти, нито осигурява \"разузнавателни услуги\" на клиенти. Кипърският президент Никос Анастасиадис заяви, че няма да толерира нарушения на правото на личен живот.", "date": "2019.11.28", "title": "Независим следовател ще подпомага разследването на шпионски ван в Кипър"}
{"url": "https://www.24chasa.bg/novini/article/7920799", "text": "\"Бонус - малус\" системата реално е грабеж на застрахователя от шофьора, стимулира паразитна печалба и неоснователното забогатяване на финансови институции. Не на последно място системата ще стимулира корупцията. Около това мнение се обединиха на пресконференция в БТА днес ръководителите на Българското обединение на шофьорите, Конфедерацията на автобусните превозвачи и Съюза на преподавателите по авто- мото подготовка. По думите на Христо Радков, председател на Българското обединение на шофьорите, системата \"Бонус-малус\", която е обвързана с поскъпване на застраховка \"Гражданска отговорност\", вкарва в заблуждение, че ще имат бонуси водачите, защото не са правили нарушение на пътя 20 г. Експертът смята, че по-опасното нещо в тази системата е в \"малус\"-а. Радков даде примери с разчети колко ще плащат семейства и фирми, ако направят нарушение на пътя според новата система. От тях става ясно, че ако за един лек автомобил, притежаван от нормално средностатистическо семейство в България, се извършат 2 или 3 нарушения за превишена скорост, то ще се плащат отгоре по 100 лв. на месец само за Гражданска отговорност. При транспортните фирми, които имат по поне 10 камиона, се стига до 3 900 лв. отгоре. Нормална средна българска фирма плаща Гражданска отговорност от 39 000 лв. за 10 камиона, при нарушения обаче - сумата може да стигне до 156 000 лв., само ако един от водачите е сниман с превишена скорост. \"Понеже тази система е много съвестна и ще компенсира добрия водач - ако един човек превиши с 20 км в градски условия, неговият \"малус\" ще се равнява на 5 водача, които не са извършвали нито едно нарушение за 2-3 години\", каза Христо Радков. \"Ако водач превиши скоростта на движение два пъти за една година с 31 км/ч в градски условия или с 50 км/ч извън града, примерно като ускори в началото на АМ \"Тракия\" след караулката, където ограничението е 60 км/ч, чак до пътен възел Елин Пелин или премине покрай \"хранилката\" между Стара Загора и Чирпан, то той ще компенсира парично застрахователите с неговия малус, ползвания бонус от 11 /22 или 33/ водача, които са в бонус класа и не са имали нарушение и не са причинили щета през последните 5 години\", обясни още той. Всичко това при положение, че българският шофьор кара при най-калпавите пътища и най-лошата организация на движението, коментира Йонко Иванов, председател на Съюза на преподавателите по авто- мото подготовка. \"Да си добър шофьор не е задължение на \"Гражданска отговорност\", категоричен бе той. Според Магдалена Милтенова от Асоциация на автобусните превозвачи, законът е чисто лобистки в интерес на застрахователните компании. Тя коментира, че България е единствената държава в Европа, която въвежда \"бонус-малус\" за извършване на нарушения. \"Възпитателната функция е роля на закона, а на застрахователя - да застрахова и да обезщетява. Чрез тази система ще ни наказват два пъти за едно нарушение\", посочи още Милтенова. От бранша заплашиха, че ако системата бъде приета в този й вид, те ще откажат да обучават шофьори. Тяхното предложението е \"Бонус -малус\" да се прилага само при щети и по никакъв начин да не се обвързва със Закона за движение по пътищата. \"Не можем да се примирим, че си плащаме глобата, а трябва да плащаме и на частна фирма чрез застраховка приход. Тогава ние предлагаме на 70-те, които всъщност са 170 лоши участъка с повишен риск от ПТП да не се събират тол такси, а да ни компенсират с цената на горивото\", коментира Христо Радков. От бранша предупредиха, че ще протестират на 18 декември и към исканията на протеста си ще добавят и намерението да се приеме системата \"бонус-малус\".", "date": "2019.11.28", "title": "Автомобилният бранш: \"Бонус-малус\" системата реално е грабеж на застрахователя от шофьора"}
{"url": "https://www.24chasa.bg/novini/article/7920833", "text": "Очаква се в началото на следващата година да бъдат приети промените в Закона за отбраната за въвеждането на доброволната военна служба, каза във Велико Търново военният министър Красимир Каракачанов. \"Доброволната казарма е в управленската програма, процесът се забави, за да бъде уточнена финансовата част\", каза Каракачанов. Той обясни, че доброволната казарма е замислена в три модула - 3, 6 и 9 месеца, и с опцията след това желаещите веднага да могат да постъпят в армията. \"Не става въпрос за много пари, а за разбиране. Ще струва няколко милиона лева на година. Като начало - едни 4 милиона, с които да се обнови базата. Предвиждаме за това обучение да използваме Военния университет, факултета в Шумен, новото военно училище в Долна Митрополия, а също така и центровете за подготовка, които и в момента се използват\", разясни Каракачанов. Според него единственото решение за преодоляване недокомплекта в армията е възстановяването на задължителната казарма. Идея, която от година се обсъждала и в Германия. Министърът очаква следващата година да приключат с договорите за двата многофункционални патрулни кораба на флота за 2,2 млрд лв. и бронираната машина за пехотата на стойност 840 млн. лв. без ДДС. \"Ние сме достатъчно толерантни към участниците в тези два конкурса, удължавахме на няколко пъти сроковете по искане на някои от фирмите, с идеята да има повече участници и конкуренцията да бъде по-голяма, за да можем да изберем най-доброто. Ако нещата вървят добре, мисля че до средата на 2020 трябва да сме сключили договорите по тези два проекта\", каза той. Военният министър отбеляза, че е доволен от бюджета, който получава Министерството на отбраната. \"През 2020 г. за трета поредна година има средства както за увеличаване на заплатите с 10%, така и за нови военнослужещи. Отделени са и средства за ремонт и възстановяване на достатъчно военна техника. Дори при една много добре появила се възможност да закупим на политическа цена, което означава на символична стойност, два минни ловци във флота, го направихме. Мисля, че с разбиране и с лице към нуждите на армията проблемите ще ги решаваме\", каза Каракачанов. Военният министър присъства на празника на НВУ и отбелязването на 141-ата годишнина от създаването на първото военно училище, както и на заключителното събитие за 2019 г. от кампанията \"Бъди войник\".", "date": "2019.11.28", "title": "Каракачанов: Доброволната казарма може да е факт догодина (Обновена)"}
{"url": "https://www.24chasa.bg/novini/article/7920842", "text": "Икономическа полиция, ДАНС и Прокуратурата разбиха днес в Пловдив канал за източване на пари от НЗОК, с което са й нанесени щети в размер на над половин милион лева. Това каза Районният прокурор на Пловдив Чавдар Грошев на съвместен брифинг с директора на ОД на МВР старши комисар Йордан Рогачев и наблюдаващият прокурор Атанас Илиев. Задържан лекар психиатър, който чрез лични лекари от Пловдив, Първомай, Кричим, Карлово и други общини е поставял фалшива диагноза \"Параноидна шизофрения\". Измамата се е извършвала чрез неистински документи. В схемата са вкарани 52 пациенти, които нямат нищо общо със заболяването, като част от тях дори не живеят в България. По думите на Грошев са изписвани три вида лекарства, като една ампула струва между 700 и 900 лева. Медикаментите се получавали от няколко аптеки чрез поставени лица, след което се продавали на черния пазар на два и три пъти по-ниска цена.  Служители на полицията са претърсили 5 адреса на територията на Пловдив, Кричим, Първомай и селата Фотиново и Кърнаре, иззети са амбулаторни листове, рецептурни книжки, компютърни конфигурации, друга документация, силиконови печати на Касата, ампули, каза Йордан Рогачев и уточни, че измамата е започната през януари 2017 година. До този момент са разпитани 80 свидетеля, като разследването показва, че пациентите не знаят за тези лекарства, не са били на преглед, нито познават психиатъра. Атанас Илиев заяви, че предстои да бъде повдигнато и второ обвинение за съставяне на документи с невярно съдържание, тъй като в кабинета на психиатърката е открит силиконов печат на Здравната каса. По време на разследването ще бъдат проверени и действията на длъжностните лица, които са одобрявали документите, с които се получават скъпите лекарства. Ще проверим дали става дума за \"затваряне на очите\" от страна на служители на Касата или предоверяване към лекаря, тъй като документите, които съпровождат изписването на ампулите са много, каза Илиев. Лекарката е задържана за 24 часа, предстои да й бъде наложена мярка с прокурорска заповед за 72 часа.", "date": "2019.11.28", "title": "Разбиха в Пловдив канал за източване на Здравната каса"}
{"url": "https://www.24chasa.bg/novini/article/7920853", "text": "Европейският парламент прие днес незаконодателен призив всички държави от ЕС да одобрят Истанбулската конвенция. Документът бе гласуван с с 500 гласа \"за\", 91 \"против\" и 50 въздържали се, уточни пресслужбата на ЕП. Евродепутатите призовават ЕС да се присъедини към Истанбулската конвенция и всички държави от Общността да я ратифицират, за да се прекрати на насилието над жените. ЕП призовава Съвета на ЕС незабавно да приключи процеса на ратифициране на конвенцията. Отправен е призив към седемте държави от ЕС, които са я подписали, но още не са я ратифицирали - България, Чехия, Унгария, Литва, Латвия, Словакия и Великобритания, да сторят това без отлагане. Евродепутатите осъждат атаките и кампаниите срещу конвенцията в някои страни, които са основани на умишлено неправилно тълкуване и невярно представяне на нейното съдържанието пред обществото. Те изискват от Европейската комисия да добави борбата срещу основаното на пола насилие като приоритет в следващата европейска стратегия за равенство между половете. Те искат също от ЕК да представи законопроект за справяне с всички форми на насилие, основано на пола, включително онлайн тормоз и кибернасилие, и призовават насилието срещу жените да бъде включено в списъка на престъпленията в ЕС. Всички държави в ЕС трябва да осигурят правилното прилагане и изпълнение на конвенцията със съответното финансиране и служители. Предоставянето на подходящо обучение за всички специалисти, които работят с жертви на насилие (магистрати, лекари, полицаи), е особено важно, се посочва в резолюцията. ЕП потвърждава подкрепата си за осигуряване на 193,5 млн. евро за предотвратяване и борба с основаното на пола насилие. Според допитване от 2014 г. на Агенцията на ЕС за основните права, всяка трета жена в Общността е била жертва на физическо и/или сексуално насилие след 15-годишната си възраст. Общо 55 на сто от жените са били изложени на поне една форма на сексуален тормоз, 11 на сто - на кибертормоз. Една от 20 жени е била изнасилена, се отбелязва в съобщението.", "date": "2019.11.28", "title": "Европарламентът: Всички държави от ЕС да одобрят Истанбулската конвенция"}
{"url": "https://www.24chasa.bg/novini/article/7920834", "text": "?Със заповед на министър-председателя Бойко Борисов на длъжността заместник-министър на външните работи е назначен Милен Люцканов. Това съобщиха от пресцентъра на Министерския съвет. Милен Люцканов е дипломат от кариерата с дългогодишен опит в Министерството на външните работи, като в периода 2009-2010 г. заема поста заместник-министър на външните работи. От 2013 г. до 2018 г. Люцканов е генерален консул в Ню Йорк, а след това е висш дипломатически служител в дирекция „Външноикономически отношения“.", "date": "2019.11.28", "title": "Милен Люцканов е назначен за заместник-министър на външните работи"}
{"url": "https://www.24chasa.bg/novini/article/7920889", "text": "За първите осем месеца на настоящата година българският износ за Сърбия е нараснал с 10,3 на сто и достига 437 млн.евро. Това е заявил министърът на икономиката Емил Караниколов, който е открил българо-сръбски бизнес форум с участието на близо 100 компании от секторите земеделие, строителство, ИКТ, туризъм, хранително вкусова промишленост и др., съобщиха от Министерството. Събитието се е състояло в рамките на Третата сесия на смесената Българо-сръбска междуправителствена комисия за икономическо сътрудничество в София. Икономическият министър е подчертал, че българо-сръбското икономическо сътрудничество бележи положително развитие в последните години. \"През 2017-та и 2018 година стокообменът между двете страни надхвърли 1 млрд. евро, а само за периода януари-август тази година той достига 886 млн.евро\", е допълнил той. По думите му съществува голям потенциал за нарастване на обемите в двустранната търговия, както и много възможности за реализиране на съвместни бъдещи проекти. Министър Караниколов, който е съпредседател на смесената комисия от българска страна и министърът, отговарящ за иновациите и технологичното развитие на Сърбия Ненад Попович са имали среща, на която са обсъдили разширяване на търговско - икономическите отношения между двете страни. Двамата са се договорили за задълбочаване на регионалното сътрудничество в сферата на иновациите и дигитализацията, удвояване на стокообмена, както и за подпомагане на фирми от двете страни да излязат на трети пазари. Министър Попович е посочил, че България е партньор, с който сръбската страна иска да подобри сътрудничеството, особено в новите технологии и иновациите, както и между малките и средни предприятия. В края на заседанието на междуправителствената комисия двамата съпредседатели са подписали протокол, в който се идентифицират мерки за разширяване на сътрудничеството в редица области от взаимен интерес, като търговия и инвестиции, иновации, енергетика, туризъм, селско и горско стопанство, транспорт, информационни технологии и дигитализация, регионално развитие, трансгранично сътрудничество и други. Подписан е бил и Меморандум между Изпълнителната агенция за малки и средни предприятия и Иновационния фонд на Сърбия.", "date": "2019.11.28", "title": "Българският износ за Сърбия е нараснал с над 10%"}
{"url": "https://www.24chasa.bg/novini/article/7920839", "text": "Отношението на Запада към президента на Сърбия Александър Вучич трябва да се промени, особено заради сътрудничеството с руските разузнавателни служби, смята Едуард Джоузеф, преподавател в университета \"Джонс Хопкинс\" във Вашингтон, цитиран от Гласът на Америка. Джоузеф оценява, че в публикувания майски доклад на Пентагона за засилване на сътрудничеството на Сърбия с Русия откакто на власт е Сръбската прогресивна партия, е потвърдил това, за което от дълго време е имало съмнения, пише в. \"Данас\". Този доклад е много важен, защото официално потвърждава това, в което винаги сме се съмнявали - че Сърбия засилва военното сътрудничество с Русия, докато същевременно във вътрешен план върви назад в осъществяването на реформи и демократизация, и уж се опитва да реши проблема с Косово. А ние знаем, че Русия няма никакъв интерес този въпрос да се реши, заяви Джоузеф, цитиран от БТА. Радио \"Свободна Европа\" цитира доклада на Министерството на отбраната на САЩ от май тази година, че сред страните от Западните Балкани Сърбия е най-податлива на руско влияние, докато преди идването на власт на Сръбската прогресивна партия начело с Александър Вучич през 2012 година, връзките на Сърбия и Русия във военната област са били на значително по-ниско ниво. В доклада пише, че Сърбия е единствената страна в региона, която през 2012 г. е купила руско оръжие на стойност над един милион долара, че е купувала руски самолети МИГ-29 втора употреба и хеликоптери, че Белград и Москва са провеждали съвместни военни учения. Говорейки за радио \"Гласът на Америка\", преподавателят в университета \"Джонс Хопкинс\" Едуард Джоузеф заяви, че ключовите точки за сътрудничество са вече известни. Според него е важен фактът, че това става официално и че връзката е симбиотична, т.е. че е от полза и за Сърбия, и за Русия. \"Също така се поставя под въпрос искреността на президента Александър Вучич, когато казва, че иска членство в ЕС. Как може да бъде в ЕС при такава политика\", пита Джоузеф. Той посочи, че докладът на Пентагона е предупреждение за дипломатите, които разговарят с Вучич, да внимават за това до каква степен той сътрудничи с Русия, тъй като сега се знае, че правителството на САЩ напълно осъзнава колко е дълбоко и разпространено това сътрудничество. Сътрудничество с руските разузнавателни служби не върви заедно с ЕС, отбеляза той. В доклада на Пентагона се констатира и сътрудничество на разузнавателните служби на Сърбия и Русия с напомнянето, че Сърбия е единствена от страните от своя регион, която по този начин сътрудничи с Москва. Едуард Джоузеф казва, че това е сигнал, който не може да се игнорира. \"Това е може би най-интересният отделен елемент от този доклад, това не може да се игнорира и да се каже, че Вучич само балансира в отношенията. Сътрудничеството между разузнавателните служби върви над това и когато веднъж навлезете в полето на шпионажа и сътрудничеството в тази сфера, това е напълно несъвместимо със Запада и Европейския съюз. Това просто не може да се толерира и дипломатите не бива да игнорират това\", смята той. Джоузеф добави, че Сърбия неотдавна е подписала търговско споразумение с Евроазиатския съюз, който е спонсориран от Русия. Макар и да се колебаеше, Сърбия накрая подписа това, отбелязва анализаторът. Според него всичко това не е изненада, тъй като се подозираше, че хуманитарният център в Ниш служи за събиране на разузнавателни данни, но това, че сега има официално потвърждение за сътрудничество в разузнаването, е повратна точка в отношенията на международната общност с Белград. \"Трябва много по-отворено да се разговаря с президента Вучич и трябва да престанем да го молим да намери решение за Косово и по някакъв начин да го компенсираме за това. Никой не трябва да размишлява за компенсация за лидер, който има толкова широко сътрудничество с неприятел, какъвто е Москва, и който върви против собствените си граждани и ги лишава от свободи, които им принадлежат\", заяви Джоузеф. По повод това, че в Сърбия неотдавна бе публикуван запис, на който, като съобщи и сръбският президент, се вижда как руски разузнавач дава пари на сръбски служител от сигурността, Джоузеф казва, че е неясно какво се е случило, но му се струва вероятно записът да е дошъл като отговор на нещо, а не да се е появил просто така. \"Това е отговор на предишен скандал, в който е включен бащата на министъра на вътрешните работи, разкриващ много съмнителното естество на договор за търговия с оръжие и дори че сръбското оръжие се озовава в ръцете на ислямските екстремисти\", заяви Джоузеф. Според него е логично публикуването на записа с руския агент да е само опит да се отвлече вниманието от предишния скандал, за да се обърка обществеността в Сърбия и предишната афера, която е много по-важна, на практика да се забрави. \"Тази афера поставя въпроса за това къде отива сръбското оръжие, но и каква е ориентацията на Сърбия и нейния президент\", отбелязва анализаторът. \"Тази афера с руския агент е много странна. Ако вземем предвид всичко, което знаем сега за сътрудничеството на Русия и Сърбия, се поставя въпроса защо Русия би се месила в някаква интрига, която е вредна за сръбското правителство? Това няма никакъв смисъл. Единственото логично обяснение е, тъй като доказателства за това няма, че това е целенасочена стъпка на сръбското правителство, може би в сътрудничество с руското правителство, да отвлече вниманието от предишен, много по-сериозен скандал. Това изглежда логично\", заяви Джоузеф.", "date": "2019.11.28", "title": "Западът трябва да преразгледа отношението си към Вучич след доклад на Пентагона"}
{"url": "https://www.24chasa.bg/novini/article/7920915", "text": "Парламентът ратифицира споразумението с Организацията за икономическо сътрудничество и развитие (ОИСР) за извършване на преглед на инвестиционната политика на Република България. Това е задължително условие за членството ни в ОИСР и необходимо условие за присъединяване към Декларацията на ОИСР относно международните инвестиции и мултинационалните предприятия, което предшества присъединяването ни, се посочва в мотивите, предаде БТА. Целта на прегледа е да се привлекат повече чуждестранни инвестиции, които да доведат до икономически растеж и устойчиво развитие на страната ни. Етапите на прегледа са: организационен; създаване на работна група, която ще предоставя информация по въпросници, предложени от ОИСР; и предоставяне на въпросниците на контактните лица от българска страна, за да се подпомогне Секретариатът на ОИСР при извършване на прегледа. Споразумението съдържа клаузи, регламентиращи финансови задължения за Република България в размер на 300 000 евро и уреждане на евентуални спорове между България и ОИСР в Постоянния арбитражен съд в Париж, което налага ратифицирането му със закон.", "date": "2019.11.28", "title": "Международна организация ще анализира инвестиционната политика на България"}
{"url": "https://www.24chasa.bg/novini/article/7920956", "text": "За мен няма друга алтернатива освен обединена Европа, каза Симеон Сакскобургготски на кръгла маса \"Европа без стени. Какво ни обединява днес - либерален преглед\", организирана от Европейския либерален форум с подкрепата на Либералния институт за политически анализи и фондацията \"Фридрих Науман\", предаде БТА. Европа и ЕС са нашето бъдеще, коментира Сакскобургготски. Според него либералната ценностна система покрива най-широко различни идеи. Той отбеляза, че напоследък радикални нагласи под претекст, че съществуващите системи на са актуални и не функционират добре, са готови да разрушат всичко за някакъв нов свят. За мен това е утопия, посочи той и допълни, че либералното мислене и диалогът, с който може да се гарантира мирът, не бива да се подценяват. Симеон Сакскобургготски посочи, че трябва да сме отворени и да слушаме. Това е нещо, което съм изпитал и ми е помагало през целия ми живот - не да надвикам някого, а да го изслушам, и в днешната политика е същото, каза той. Сакскобургготски припомни девиза \"Съединението прави силата\" и отбеляза, че това е важно и вдъхновяващо. Пред журналисти Симеон Сакскобургготски коментира, че обединена Европа е единственият начин за България да може да защити интересите си. На въпрос за посещението на премиера Бойко Борисов в САЩ той каза, че това е нормално в съюзнически взаимоотношения и е позитивно. Образованието е това, което може да възпре популизма, а популизмът е общото име на бедите, на които сме жертва, смята президентът на Атлантическия клуб Соломон Паси. Той припомни, че Хитлер всъщност се възползва именно от дефектите на демокрацията - да създадеш изкуствени страхове у хората, да показваш плашилото и да казваш \"Аз мога да ви спася от това плашило\", което фактически не съществува. В момента, в който беше съборена Берлинската стена, започнахме да градим други стени едновременно - видими и невидими, коментира Соломон Паси. Той отбеляза, че повече говорим за Берлинската стена, а по-малко за т.нар. Желязна завеса, която е била невидима, но е била истинската разделителна линия. Всяка държава имаше своя собствена Берлинска стена, смята Паси. По думите му у нас Берлинската стена е паднала една седмица преди реалната - с шествието на \"Екогласност\", когато за първи път масово и организирано хора са излезли да протестират пред Народното събрание. Петр Поспихал, дългогодишен посланик на Чехия в България и дисидент, каза, че борбата с режимите тогава може да се погледне и като борба за правата на човека. Човешките права са нещо много важно, падането на Берлинската стена за мен е победа на човешките права срещу репресията и срещу политическите диктатури, посочи той. Не трябва да водим стари войни, а да гледаме напред, апелира Поспихал. За мен например борбата за човешките права не може никога да свърши, отбеляза той. Цялата криза с бежанците беше символ на опасенията, които са пред нас, имаше страх между хората, който е последствие на малко информация, на малко публична дискусия за другите, за правото на всеки човек да се различава, да не сме еднакви, коментира Поспихал. Фелицита Медвед, президент на словенския \"Новум институт\", смята, че всички стени рано или късно падат, защото има човешки стремеж у всички нас да бъдем свободни. Тя определи Берлинската стена е символ, не само физическа бариера, и посочи, че и днес е много важно да не се затваряме в затворени общности, а да поддържаме отворено нашето съзнание. Според нея в ЕС има различни разделителни линии и трябва да помислим как можем в рамките на един демократичен диалог да обсъждаме тези проблеми и да намерим решение, да намерим какво ни обединява - либералните ценности. Дефиницията за Европа включва разнообразието - различни култури, различни езици, различна история, отбеляза тя. Ние сме в такива преходни времена, в такава трансформация, че не знаем какво се задава на хоризонта, каза Медвед и допълни, че няма идеи относно това как искаме да си формираме бъдещето не само в Европа, но и в глобален мащаб. Д-р Райнер Адам, регионален директор на Източна и Югоизточна Европа на фондацията \"Фридрих Науман\" коментира, че Берлинската стена е била построена, за да не избягат хората, да ги пази от свободата. ЕС е проект на мира, припомни той и допълни, че когато разглеждаме ползите от ЕС, обръщаме внимание най-вече на икономиката, но трябва да помним и това. Берлинската стена не падна от само себе си, беше разрушена от хората, отбеляза Адам. Бившият вицепремиер Лидия Шулева постави темата за ценностите. Нашите поколения на прехода трябва да поемат отговорността за липсата на разговор за ценностите, посочи тя. Според нея е проблем, че успехът в България остава анонимен, а медиите не отразяват достатъчно положителните примери, които могат да служат като модел. В автомобила предното стъкло е огромно, а задното е малко, стига сме гледали в задното стъкло, апелира Шулева.", "date": "2019.11.28", "title": "Сакскобургготски: Няма друга алтернатива освен обединена Европа"}
{"url": "https://www.24chasa.bg/novini/article/7920945", "text": "Брутният външен дълг в края на септември 2019 г. е 34 199.7 млн. евро (57.8 на сто от прогнозния вътрешен продукт /БВП/). На годишна база дългът намалява с 271.2 млн. евро /0.8 на сто/, съобщава Българската народна банка. Дългосрочните задължения в края на септември са 25 764.8 млн. евро (75.3 на сто от брутния дълг, 43.5 на сто от БВП). Дългосрочният дълг намалява на годишна база с 451.6 млн. евро (1.7 на сто). Брутният външен дълг на сектор Държавно управление в края на септември 2019 г. е 5434.9 млн. евро (9.2 на сто от БВП). Външните задължения на сектора се понижават на годишна база със 175.1 млн. евро (3.1 на сто). През януари - септември 2019 г. извършените плащания по обслужването на брутния външен дълг са 3602.5 млн. евро (6.1 на сто от БВП) при 4566.2 млн. евро (8.1 на сто от БВП) за януари - септември 2018 г. Плащанията за обслужване на дълга на сектор държавно управление през първите девет месеца на годината са в размер на 562.7 млн. евро, от които 411.2 млн. евро по главницата по дълга и 151.6 млн. евро за лихвите.", "date": "2019.11.28", "title": "Брутният външен дълг в края на септември 2019 г. е над 34 милиона евро"}
{"url": "https://www.24chasa.bg/novini/article/7920981", "text": "Парламентът прие на първо четене промени в Закона за запасите от нефт и нефтопродукти с 87 гласа \"за\", 10 - \"против\" и 16 \"въздържал се\". С текстовете от закона в българското законодателство се въвеждат разпоредбите на европейска директива относно методите за изчисляване на задълженията по отношение на запасите и се предлага промяна в периода, в който задължените лица трябва да създават и поддържат индивидуално определените им нива на запаси. Предложена е възможност за по-гъвкава промяна от вид запас в друг вид запас по закона, с което от вносителите считат, че се създава по-рационална възможност за изпълнение на задълженията, предава БТА. Рамадан Аталай от ДПС апелира текстовете да бъдат приети на първо четене заради опасност от европейски санкции. По думите му транспонирането на директивата в българското законодателство, е трябвало да стане още през октомври тази година. Аталай заяви, че има \"ред безсмислици\" в така предложените текстове. \"От този законопроект са недоволни, както вносителите, така и тези, които трябва да създадат онези 90-дневни запаси, които са необходими при тежки извънредни ситуации за България. Притеснително е нововъведението, за което трябва веднага Министерски съвет да изиска дерогация за битума. Иначе магистралите, които ще ги строим, ще се окаже, че са двойно по-скъпи отколкото са сега. Особено изискванията и предложенията за замяна на запаса на един вид гориво с друг вид, който предлагаме в момента на производителите и те имат претенции в тази насока\", посочи Аталай. Той бе категоричен, че въпреки рискът от европейски санкции, не трябва народните представители да бъдат принудени да приемат такива \"недомислици\". По думите му така се създава опасност да се повиши цената на горивата и на техните деривати. Аталай предложи създаването на работна група, начело с председателя на Държавния резерв, която да работи по текстовете от законопроекта.", "date": "2019.11.28", "title": "Парламентът прие на първо четене промени в Закона за запасите от нефт и нефтопродукти"}
{"url": "https://www.24chasa.bg/novini/article/7921011", "text": "Говорителят на Централното избирателно бюро Мирча Преотеску съобщи днес окончателните резултати от президентските избори в Румъния, според които Клаус Йоханис печели 66,09 процента от гласовете, а Виорика Дънчила - 33,91 процента, съобщава сайтът \"Зиаре\", цитиран от БТА. В гласуването на 24 ноември са участвали общо 10 031 762 избиратели, тоест 54,86 процента от имащите право на глас. Преотеску уточни, че валидно изразените гласова са били 9 849 057, тоест 98,18 процента от общия брой, а 182 648 гласа са били невалидни.", "date": "2019.11.28", "title": "Окончателни резултати: Йоханис с 66,09% на президентските избори в Румъния"}
{"url": "https://www.24chasa.bg/novini/article/7920963", "text": "Ново земетресение с магнитуд от 4,9 по скалата на Рихтер е усетено на територията на Албания в 11:52 часа местно време (12:52 часа българско време), показва справка на официалната интернет страница на Европейския средиземноморски сеизмологичен център (EMSC), предава  . Трусът е бил с епицентър на 42 км западно от столицата Тирана и на 18 км северозападно от Дуръс, с дълбочина от 10 км под земната кора. Други подробности не се съобщават.                                                                                                                                                                                                                                                                                                                                ", "date": "2019.11.28", "title": "Ново земетресение с магнитуд от 4,9 разтресе Албания"}
{"url": "https://www.24chasa.bg/novini/article/7920851", "text": "Глобалната организация Superbrands връчи своята награда за отличен брандинг на Майонеза „Краси”, с която я признава за водеща потребителска и бизнес марка на българския пазар. На тържествената церемония в Sofia Event Center беше представено и официалното издание, известно като Библията на брандинга, представящо съвременните достижения на част от най-силните брандове в страната. Изданието разказва и за четвъртвековното съществуване на Фабрика за майонеза „Краси”, за постигнатите успехи, за социалноотговорните каузи на компанията, за пътя, по който „Краси” се превръща в продукт разпознаваем, емблематичен и любим на българския потребител. Методиката на подбор и оценяване на брандовете е универсална за всички 80 страни, реализиращи промоционалната програма Superbrands. Селективният процес се осъществява на два етапа: чрез конфиденциално гласуване на членовете на независимото експертно жури – Борда на Superbrands Bulgaria, и чрез национално гласуване на потребителите в интернет, осъществено в партньорство с водещия институт за пазарни проучвания GfK Bulgaria. Това дава възможност експертното мнение да се разгледа успоредно с мнението на потребителите. В процеса на оценяване експертите и потребителите се ръководят от дефиницията и критериите на световната организация за Superbrands – марка, която трябва да демонстрира:качество, надеждност и различие Superbrands посочва майонеза „Краси” като изключителна търговска марка, която се откроява и доминира над всички останали в рамките на националния пазар. При получаването на наградата мениджъра на Фабрика за майонеза „Краси”, Даниела Авджиева отбеляза, че е развълнувана да получи наградата Superbrand в годината на четвъртвековния юбилей на „Краси” и това е поредното отличие за марката-лидер на пазара на майонеза у нас. Ние поставяме на първо място отговорността да предлагаме безопасен хранителен продукт, затова именно „Краси” е „Най-добрата майонеза” като вкус и качество на пазара, ние задаваме стандарта на традиционната майонеза в България!” През тази година „Краси” за пети пореден път бе посочена и за „Любима марка” на българските потребители.", "date": "2019.11.28", "title": "Майонеза „Краси” с признание от Superbrands"}
{"url": "https://www.24chasa.bg/novini/article/7921013", "text": "През месец ноември се навършват 30 години откакто световните лидери поеха историческия ангажимент да приемат Конвенцията на ООН за правата на детето. През декември 2006 г. Общото събрание на ООН одобри и Конвенцията за правата на хората с увреждания, прилагайки нови задължения за страните членки, най-вече за премахването на бариерите, които ограничават тяхното участие във всички сфери на живота. Множеството бариери и стереотипи продължават да пречат на децата с увреждания да се радват на пълните си права. Те ограничават възможностите им да развият пълния си потенциал и впоследствие на професионалната им реализация и пълноценно участие във всички сфери на живота. Това са причините, УНИЦЕФ България да започне кампанията „С очи за всички“, с която цели да повиши информираността, разбирането и чувствителността в обществото, когато става въпрос за правата на децата и младите хора с увреждания. Чрез различни канали се разказват вдъхновяващите им истории за постижения и успехи, въпреки трудностите, с които се налага да се справят ежедневно. На 20 ноември 2019 г. се проведе и национален форум заедно с Българската асоциация за лица с интелектуални затруднения, посветен на младежите и младите хора с увреждания. Защото, както отбеляза по време на дискусията на форума един от присъстващите младежи – няма вие, няма те, всички ние сме едно.", "date": "2019.11.28", "title": "С очи за всички"}
{"url": "https://www.24chasa.bg/novini/article/7920168", "text": "56-годишен фермер от село Крупник, община Симитли, е загинал във Влахина планина, след като колата му се преобърнала в силно пресечена местност. Човекът е имал стадо, пашуващо в гората. При стръмен наклон автомобилът е тръгнал назад, а мъжът не е успял да го овладее. Колата се е преобръщала няколко пъти и е затиснала шофьора, който е загинал на място, съобщава  Инцидентът, който е станал снощи, се разследва.", "date": "2019.11.28", "title": "56-годишен фермер е загинал във Влахина планина"}
{"url": "https://www.24chasa.bg/novini/article/7920166", "text": "Катастрофа между два леки автомобила е станала преди около 10 ч. на пътя София - Варна, в участъка между селата Козаревец и Джулюница съобщи ОДМВР - Велшико Търново. По първоначална информация челно са се ударили два леки автомобила - \"Мерцедес\", управляван от 25-годишна жена, движещ се в посока от София към Варна и насрещнодвижещ се джип \"Ауди\", управляван от 45-годишен мъж. Водачът на джипа е изпробван за употреба на алкохол, пробата е отрицателна. Водачите на двата автомобила ще бъдат откарани в Спешна помощ за преглед. Състоянието им тепърва ще се уточнява. Причините за произшествието са в процес на изясняване.", "date": "2019.11.28", "title": "Мъж и жена пострадаха при челен удар на главния път София-Варна"}
{"url": "https://www.24chasa.bg/novini/article/7920187", "text": "Броят на потвърдените жертви от силното земетресение във вторник в Албания нарасна на 40, предаде Асошиейтед прес. Най-много са загиналите в северния град Туман и в пристанищния и туристически град Дуръс. Спасителните операции в Туман са прекратени, тъй като се смята, че няма повече хора под руините на паднали сгради, докато издирвателните операции в Дуръс продължават, съобщават Асошиейтед прес и ДПА. Надеждите за откриване на оцелели под останките намаляват, отбелязва Асошиейтед прес. През нощта в Дуръс бяха извадени още шест тела. Спасителните и издирвателните операции са затруднени от непрекъснатите вторични трусове, посочва ДПА. През последните два дни и половина, след земетресението от 6,4 във вторник рано сутринта, Албания е разтърсвана от вторични трусове, като някои от тях са с магнитуд над 5, отбелязват агенциите. Много от хората, които останаха без подслон в град Туман, прекараха втора нощ в палатки, не желаейки да отидат в хотелите по крайбрежието, осигурени за настаняването им, докато издирвателните операции продължават. Общо 2100 души прекараха нощта в палатки, а правителството обеща, че ще осигури нови жилища през 2020 г. за всички, останали без дом. Властите предупреждават хората да не се връщат в сгради, които може да са повредени, докато не бъде потвърдена тяхната безопасност.", "date": "2019.11.28", "title": "Броят на жертвите от земетресението\nвъв вторник в Албания нарасна на 40"}
{"url": "https://www.24chasa.bg/novini/article/7920201", "text": "В Търговище е установен младеж, изнудвал две непълнолетни момчета за пари. Това е 17-годишно момче от града, за когото е изяснено, че е извършвал двете престъпления продължително време, съобщиха от ОД на МВР. Единият случай е от периода 20 -27 ноември, когато той чрез заплаха за побой принудил 14-годишно момче да му даде различни парични суми на обща стойност 30 лв. Същите похвати са използвания и в другия случай - 15-годишно момче е давало на изнудвача различни суми от януари досега. Взетите му пари са общо 150 лева. От полицията допълниха за БТА, че дори се е случвало едно от децата да продава резервни части за колело, за да осигури пари. 17-годишният младеж е познат на полицията с повреждане на общинско имущество. В Районното управление в Търговище се извършва проверка. Резултатите ще бъдат докладвани в Районната прокуратура за вземане на отношение.", "date": "2019.11.28", "title": "Младеж изнудвал две непълнолетни момчета за пари в Търговище"}
{"url": "https://www.24chasa.bg/novini/article/7920188", "text": "59-годишен мъж е поразен от волтова дъга при инцидент в складова база в петричкото село Марикостиново, съобщиха от Областната дирекция на МВР /ОДМВР/ в Благоевград. Инцидентът вчера е станал на покрива на хале. Мъжът веднага е бел транспортиран до болницата в Петрич. Той е с изгаряния и наранявания в областта на главата, коремната област и краката. Директорът на Инспекцията по труда в Благоевград - Славянка Симитчийска каза за БТА, че започват проверка по случая. По първоначална информация пострадалият е собственик на фирмата. Според информацията до момента мъжът е в тежко състояние и с опасност за живота. Той е транспортиран за лечение в УМБАЛСМ \"Пирогов\", информира БТА.", "date": "2019.11.28", "title": "Волтова дъга порази работник, настанен е в \"Пирогов\" и е с опасност за живота"}
{"url": "https://www.24chasa.bg/novini/article/7920252", "text": "Северна Корея е изстреляла днес две ракети от неустановен тип, съобщи южнокорейският Комитет на началник-щабовете, цитиран от ТАСС и БТА. По негови данни ракетите са били изстреляни към Японско море от североизточната севернокорейска провинция Северен Хамгьон. Съобщението не съдържа други подробности. Това е вече тринайсетото изстрелване на ракети от страна на Северна Корея тази година, отбелязва ТАСС. Според източник от японското министерство на отбраната, цитиран от агенция Киодо, изстреляните ракети не са представлявали заплаха за Япония. Японската брегова охрана не е регистрирала падане на ракети или отломки от тях в изключителната икономическа зона на страната.", "date": "2019.11.28", "title": "Северна Корея изстреля две ракети"}
{"url": "https://www.24chasa.bg/novini/article/7920274", "text": "Европейската комисия е решила да изправи Дания пред Съда на Европейския съюз за неправомерна употреба на защитеното наименование за произход на гръцкото бяло сирене \"фета\" от датски компании, съобщава гръцкият вестник \"Елефтерос типос\" в електронното си издание. Според Комисията дружества със седалище в Дания произвеждат сирене, означено като \"фета\", и го изнасят в трети страни, посочва БТА. Според Брюксел тази практика е пряко нарушение на защитата, която предоставя защитеното наименование за произход. \"Фета\" е такова наименование от 2002 г. и сирене под това име може да се произвежда само в Гърция. Европейската комисия е започнала досъдебна процедура срещу Дания по този проблем от януари 2018 г., като е призовала датските власти да предприемат необходимите действия, за да предотвратят тази практика от компании, установени в Дания. Доколкото Дания не е уредила всички поставени проблеми, Комисията е решила да изпрати въпроса в Съда на ЕС. ", "date": "2019.11.28", "title": "Еврокомисията обвинява Дания заради гръцкото бяло сирене \"фета\""}
{"url": "https://www.24chasa.bg/novini/article/7919943", "text": "- Както вече стана публично известно, първоначалното оценяване на офертите по концесията за Летище София бе обявено, след което започнаха и правните процедури. Първата стъпка беше процедурата в Комисията по защита на конкуренцията (КЗК), чието решение бе обявено преди няколко седмици. Всички четирима участници в процедурата подадоха жалби, вярвайки че има предложения, които биха били далеч по-печеливши и устойчиви за Летище София и за икономиката на България. Естествено ние не коментирахме по време на правните процедури от уважение към формалността на процедурата. Сега участниците, несъгласни с решението, могат да подадат жалба към Върховния административен съд, който ще разгледа процеса като независим орган. Ние сме готови да продължим и да се обърнем към Върховния административен съд, както обявихме вчера. - Летище София е приоритет на MAG от самото начало на процедурата. Нашият екип работи усърдно няколко години, за да изготви възможно най-добрата оферта, която да допринесе от социална и икономическа гледна точка ползи за България. MAG е доказан летищен оператор с повече от 80 години опит и ние сме ангажирали някои от най-старшите и опитни служители, за да изпълним всичко, което обещаваме. Като водещ член на консорциума, MAG е в ролята както на летищен оператор, така и на мажоритарен инвеститор. В сравнение с изцяло финансовите инвеститори, нашият интерес не се води от краткосрочни финансови интереси и постъпления. Ние сме тук за да останем и да развием летището в дългосрочен план. Ние също така не сме оператор на някоя трета страна, ангажиран на базата на оперативен договор – изцяло сме отдадени на процеса и поемаме всички рискове, като имаме дългосрочни планове да превърнем Летище София във водещо летище на Балканите. - Веднага искам да кажа, че независимо от първоначално посоченото класиране, ние сме все още уверени, че нашата оферта е най-добрата от гледна точка на дългосрочни икономически ползи за България. Затова, продължаваме със следващия етап, а именно Върховния административен съд (ВАС). Нека да ви разкажа за процеса по оценяване, който се състоя в две части – финансова и техническа. Разглеждайки първо финансовата страна, честно казано е много лесно да предложиш висока финансова оферта на лист хартия. Но е съвсем различно, когато това трябва да се комбинира с достоверен бизнес план, търговска стратегия и инвестиционна програма. Нашата финансова оферта не е просто число на лист хартия. То е изцяло логически свързано и подкрепено с техническото ни предложение, а двете са официално проверени от банки, които потвърдиха устойчивостта и изпълнимостта им, което ще ни позволи да превърнем Летище София в конкурентно и водещо летище в региона. Очевидно е, че за да изпълниш финансовите си обещание, трябва да разполагаш със силен технически план, който да е съставен около печеливша стратегия. Нивото на капиталовите инвестиции е ключово за нас. За да се подобри свързаността и икономическия растеж, София трябва да се отличава от конкурентните летища в региона. Летището трябва да създава първо и трайно впечатление за града и да бъде управлявано ефективно и за пътниците, а и за авиокомпаниите. За да се постигне подобен резултат е необходима значителна инвестиция в инфрструктурата, както и ангажимент от летищния оператор. MAG предложи ненадминато ниво на инвестиция от 1.5 млрд. евро, което е повече от всеки друг участник или 2.5 пъти повече от класирания на първо място, а това доказва нашата цялостна ангажираност. Изображенията на нашия дизайн, които оповестихме вчера, демонстрират това, че ние не просто обещаваме само една висока инвестиция, а сериозен ангажимент да предоставим отличаващ се по качество проект и най-добрата терминална инфраструктура. Важно е да се отбележи, че това ще спомогне за прогнозирания растеж и ще осигури възвращаемост за българското правителство. Чрез нашия бизнес план възвръщаемостта на българското правителство ще са по-високи от тези на частния инвеститор, което ще е феномен за страната. Това може да се случи само с инвестиция и ангажираност. Ние сме също така уверени, че нашето предложение предлага най-добрите финансови ползи за българската икономика, която ще спечели от „домино ефекта“ чрез подобрената въздушна свързаност, стимулирането на търговските връзки, туризма и заетостта. Вярваме, че има правни неточности в механизма на оценяване и очакваме да представим нашата гледна точка пред ВАС. - Да, вчера решихме да покажем някои от изображенията на Терминал 3 от нашата оферта. Те демонстрират размера на предложените инвестиции и развитието, което планираме за Летище София. Гледайки изображенията, човек може на практика да види какво означава да се инвестират 1.5 милиарда евро в огромен проект. По този начин Летище София категорично ще се отличи от всички други летища в Източна Европа, особено със забележителния Терминал 3. Работихме с професионални архитекти на световно ниво и създадохме емблематичен дизайн, комбиниращ най-модерните и иновативни технологии с традиционната българска архитектура, историческо наследство и природни забележителности. А този терминал ще остане за софиянци и всички българи за десетилетия напред. Целта ни е да накараме България да се гордее с летището си. - Да, открито мога да кажа, че сме напълно отдадени на проекта за Летище София. Не оперираме друго летище в съседните държави и поставяме София над останалите възможности за летищни проекти в този регион. Например, целенасочено не участвахме в процедурата за летището на Белград, а фокусирахме всичките си ресурси изцяло към София, тъй като напълно вярваме в потенциала за развитие както на летището, така и на страната. Имаме качествата да трансформираме Летище София в стратегическа връзка между Европа и Изтока, което, комбинирано с другите летища в нашето портфолио, би направило България конкурентна на световната сцена. Говоря за нашата стратегия спокойно, защото нашата политика е да сме отворени и честни. Били сме напълно прозрачни по време на всяка стъпка от процеса още откакто обявихме публично, че ще подадем оферта за концесията на Летище София през октомври 2018 година. Проектът продължава и гледаме напред към следващия етап.", "date": "2019.11.28", "title": "Все още вярваме в потенциала на Летище София"}
{"url": "https://www.24chasa.bg/novini/article/7920253", "text": "С понижаване на температурите потреблението на електроенергия традиционно се повишава. Статистиката показва, че през зимата консумацията на електроенергия отбелязва ръст от 30-40% спрямо потреблението през септември. Това се отразява и върху размера на месечните фактури. Изследвания сочат, че 70% от сметката за електроенергия на четиричленно домакинство през периода декември – февруари е за отопление и затопляне на вода, а останалите 30% се разпределят между готвене, миене на съдове, пране, осветление и други електроуреди. Тъй като консумацията е основен фактор при формиране на сметката за ток, „ЧЕЗ Електро България“ АД призовава към разумно потребление и прилагане на мерки за енергийна ефективност. Съветите в тази посока, освен със саниране на жилището и избор на уреди с висок енергиен клас, са свързани и с промяна на навиците и начина на мислене. Някои от действията не изискват нито специални усилия, нито закупуването на нови уреди, но със сигурност водят до по-голям контрол на разходите за електроенергия в домакинствата без да нарушават комфорта в дома. Икономии при отоплението с електроуреди през зимата могат да се постигнат с намаляване на температурата в помещенията с 1 градус. Това ще понижи потреблението на ток с до 10%. Разходите за подгряване на вода ще се намалят също с до 10%, ако температурата на нагревателя се понижи от 60°C на 55°C. Използването на енергийно ефективни лампи, прането на дрехи на 30°C, изключването на електроуреди от мрежата, когато не се използват, са част от мерките, изискващи малки или никакви инвестиции, които също водят до намаляване на месечните сметки за ток. Полезна информация и други практични съвети за пестене на енергия в дома са публикувани на корпоративния уебсайт  , в раздел „За клиента“,   и във фейсбук-профила на „ЧЕЗ Електро България“ АД на ", "date": "2019.11.28", "title": "ЧЕЗ Електро призовава за разумно потребление на електроенергия"}
{"url": "https://www.24chasa.bg/novini/article/7920309", "text": "По време на посещението си в Берлин, председателят на Управителния съвет на ЕАЦС Цветан Цветанов се срещна с Франк Прийс, зам.-ръководител на Главен отдел Европейско и международно сътрудничество на Фондация “Конрад Аденауер”, д-р Ларс Хенсел, ръководител на Департамента за Европа и Северна Америка и Филип Хухел, референт за Централна и Източна Европа. Това съобщиха от Евро-атлантически Център за сигурност. Цветанов представи акцентите в планираните инициативи на центъра за предстоящата календарна година, като подчерта, че фондация Конрад Аденауер е силен пример за добра работа в сферата на справяне с комунистимеското минало. Обсъдена беше ситуацията в Черноморския регион и важната роля на неправителствения сектор за увеличаване на усведомеността на гражданите и политиците чрез анализи и изследвания за геополитическия развой на събитията и основните геополитиески претенденти за влияние. Цветанов отбеляза важната роля на силната подкрепа от Германия за европейската перспектива на страните от Западните Балкани за приобщаването им към евро-атлантическите ценности.", "date": "2019.11.28", "title": "Цветанов се срещна с представители на Фондация “Конрад Аденауер” в Берлин"}
{"url": "https://www.24chasa.bg/novini/article/7920335", "text": "Националните курорти ще се обявяват за такива с решение на Министерския съвет по предложение на министъра на туризма. Това предвиждат промените в Закона за туризма, внесени от Министерския съвет, и приети със 104 гласа \"за\" от парламента. Против бяха 13 народни представители, 68 се въздържаха, предаде БТА. Сред мотивите за законопроекта е създаване на по-добра възможност за развитие на държавните курорти като туристическа дестинация. За лицата, които ще извършват дейност в местата за настаняване и заведенията за хранене и развлечения на територията на националните курорти, се предвиждат двойно по-кратки срокове за административните услуги, т.е. намалява се административната тежест като се залага на развитието на електронното управление. Предвижда се с наредба за националните курорти да се уредят критериите, на които следва да отговарят курортите, за да бъдат обявени за национални, организацията и управлението на туристическите дейности на територията им. В националните курорти да се извършва т.нар. продуктово зониране - обособяване на функционални зони, гласува парламентът. Продуктовото зониране и условията за осъществяване на туристически дейности в обособените зони следва да бъдат определени в наредба, приета от съответния общински съвет. Със законопроекта се въвежда изискване общинският съвет да определя политиката за развитие на туризма на територията на общината, като в програмата за реализация на общинския план за развитие се включи самостоятелен раздел, съдържащ програма за развитие на туризма. Засилва се ролята на консултативните съвети по въпросите на туризма, в т. ч. обсъждане и одобряване на проекта на общинската програма за развитие на туризма. Христо Проданов/БСП/ посочи, че не са необходими допълнителни утежняващи определения и правомощия какво е национален курорт, защото и сега е записано в закона. Определят се зони, в които може да има шум до 1-2 ч. сутринта като правата да определят до кога се дават на общинските съвети. Защо, коментира Проданов, тогава курортите се определят като национални. Според левицата се създава и среда за корупция, тъй като няма да бъде скъпо да се плати на 10-15 общински съветници, за да попадне обектът в подходящата зона. Туристическите сдружения, чрез които представителите на туристическия бизнес имат възможност да участват в работата на органите за управление на туризма, ще се вписват в Националния туристически регистър, при условие, че сдружението е осъществявало дейност не по-малко от три години от вписването му по реда на Закона за юридическите лица с нестопанска цел. Съществуващата към момента Експертна комисия по категоризация и сертификация на туристически обекти се разделя на две отделни комисии - по категоризация на туристически обекти и по сертификация на туристически обекти. Оптимизира се и работата на Експертната комисия по регистрация на туроператори и туристически агенти. Към министъра на туризма се създава и Експертна комисия за регистрация на ски училища и Експертна комисия за определяне степента на сложност на ски пистите. От БСП се обявиха срещу създаването на тези две комисии, защото това е по-скоро в компетенцията на министерството на спорта. Подробно са регламентирани правилната и безопасна техническа експлоатация и поддръжка на плувните басейни - самостоятелни или прилежащи към места за настаняване. Със законопроекта се предвижда да се определя уникален идентификационен код на категоризираните места за настаняване, който ще се генерира от Националния туристически регистър и ще съдържа данни за категоризирания туристически обект. Създава се Национален регистър на туристическите забележителности, фестивали и събития, който да включва двата съществуващи регистъра - на туристическите атракции и на туристическите фестивали и събития. Допълват се разпоредбите, уреждащи административно-наказателната отговорност при повторно извършено нарушение. Обединени патриоти не одобряват редица текстове в проекта и затова ПГ не го подкрепя. Прехвърлянето на правото на министерството на туризма да предлага кои да бъдат национални курорти е форма на диктат, обяви Валери Симеонов/НФСБ/. По думите му, се въвежда информационна завеса с текстовете, които разширяват възможността туристическа информация, независимо каква е тя, да може да остане тайна. Недопустимо е освен това, смята Симеонов, с наредба на общинските съвети да се определя продуктовото зониране. Ще се стигне до \"бой на негри в тъмна нощ\", няма да има информираност, съветите ще решават коя зона да е шумна и коя тиха, ще започне \"боричкане на булдози под килима\" и във всички случаи ще има засегнати интереси, предупреди депутатът. Така, смята още той, ще се стигне и до война между хотелиерите и участниците в туристическия процес. Безумие е да се прави ново преразпределение в съществуващите вече курорти, този текст може да бъде за изграждането на нови курорти, коментира още Валери Симеонов. Трябва да се формира политика на държавата за функционирането на националните курорти, смята Дора Янкова от \"БСП за България\". Според нея е необходимо да има консултативен съвет не само към Министерството на туризма, а междуинституционален съвет за националните курорти. Тя поиска от председателя на НС Цвета Караянчева да разговаря с МС да не предлага микс от закони и правилници в част от законопроекта. Министърът на туризма Николина Ангелкова прие, че между двете четения трябва да се прецизират разпоредбите за продуктовото зониране. Целта е да се създаде максимално балансирана законодателна база, която да даде рамката, защити внесения от правителството проект тя. Ангелкова отбеляза, че той предвижда ново облекчаваме на административната тежест за бизнеса. Не приемам крилати фрази, че се създава корупционна среда, отговори тя на твърденията на опонентите. Министърът подчерта, че от създаването на МТ през 2014 г. до момента има 31 на сто ръст на чуждите туристи у нас, тази година за първите 9 месеца отчитаме над 7 милиона чужди туристи. Ангелкова обърна внимание, че повече от три години се обсъжда частта за националните курорти в този закон за изменение на Закона за туризма. Тя припомни, че е важно министерството да се фокусира върху приоритизирането на туристическия отрасъл като ключов. Затова, коментира Николина Ангелкова, е нужно да бъде разписано какво е национален курорт и ясни правила за дейността на националните курорти. МТ е създадено, за да бъде основен двигател в сектор \"Туризъм\", изтъкна тя.", "date": "2019.11.28", "title": "Министерството на туризма ще предлага кои курорти да са национални"}
{"url": "https://www.24chasa.bg/novini/article/7920098", "text": "Китай изстреля нов сателит за наблюдение на земята от Центъра в Тайюен в северната провинция Шанси. Сателитът Гаофън-12 беше изпратен в орбита с ракета-носител „Чанджън 4C\" и застана в планираната локация. Това е 320-та мисия на серията „Чанджън\". Като част от проекта на страната за наблюдения на Земята с висока резолюция, сателитът е способен да предоставя изображения с прецизност до 1 метър. „Гаофън 12\" ще бъде използван за териториални изследвания, градско планиране, проектиране на пътната мрежа и др. Той също ще служи на проекти в обхвата на „Един пояс, един път\", информира  Сателитът и ракетата-носител са разработени от Шанхайската академия за космически технологии.", "date": "2019.11.28", "title": "Китай изстреля нов сателит за наблюдение на Земята"}
{"url": "https://www.24chasa.bg/novini/article/7920356", "text": "95 бенефициенти са заявили неправомерно 16 000 ха, като общо заявената от тях площ за подпомагане по Схемата за единно плащане на площ (СЕПП) в кампанията по Директни плащания за 2019 г., е почти 25 000 ха. С цел да получат субсидия, те са очертали площи, които не са техни, и за които нямат документи и права за ползване, съобщиха от Министерството на земеделието, храните и горите. Площта е заявена без правно основание, на различно място, често в различна община и дори област спрямо земите, за които кандидатите разполагат с правно основание. Това установи проверка на експерти от МЗХГ и ДФЗ, след засечени нарушения при очертаване на площи в ИСАК (Интегрирана система за администриране и контрол). Земеделските земи, които са посочени от стопаните за подпомагане, са основно на територията на областите Велико Търново, Габрово, Благоевград, Кюстендил, Перник и София-град. Заявените площи по СЕПП и ЗДП (зелени директни плащания) на тези бенефициенти е за около 8 млн. лева субсидия. За неправомерно очертаните площи няма да бъде изплатено финансово подпомагане 34 от тези 95 кандидати подават заявление за подпомагане за първи път. Над 90% или почти 14 500 ха от 16 000 ха, площите, заявени без правно основание, са посочени като постоянно затревени площи. Само 23-ма от тези бенефициенти имат регистрирани животновъдни обекти с пасищно отглеждани животни. Извършените проверки показват, че в голяма степен правното основание на тези бенефициенти е за земеделски имоти, които по начин на трайно ползване се водят земеделски. Реално обаче те са силно захрастени или гористи местности, както и земи с реално неземеделски характер – дерета, кариери, табани и др. По този начин са направили опит да заобикалят нормативните разпоредби, заявявайки други земеделски земи. Това, както и заявяването без никакво или недостатъчно като размер правно основание, също представлява нарушение на чл. 41, ал. 3 на Закона за подпомагане на земеделските производители. В съответствие с европейските регламенти за директните плащания на площ земеделските земи, включени в заявлението за подпомагане, трябва бъдат с правно основание за ползване, регистрирано по съответния ред. МЗХГ извършва допълнителни проверки по отношение на очертаваните площи и дали са подпомагани от служители на областни и общински дирекции по Земеделие. Доклад с извършените проверки ще бъде даден и на Прокуратурата.", "date": "2019.11.28", "title": "Откриха нарушения при 95 бенефициенти по Схемата за единно плащане на площ"}
{"url": "https://www.24chasa.bg/novini/article/7920357", "text": "Американската и европейски космически агенции се обединяват за 10-годишна спътникова мисия, която ще наблюдава най-ясния признак за промени в климата - покачващото се морско ниво, съобщи в. \"Дейли мейл\", цитиран от БТА. Целта на мисията \"Сентинъл-6/Джейсън Си Ес\" е да установи колко ще се покачат океаните до 2030 г. Спътниците ще измерват покачването на морското ниво през следващото десетилетие и колко бързо става то. Мисията също ще събира информация в помощ на прогнозите на времето, за температурните промени в атмосферата, ще прави вертикален профил с висока резолюция на температурата и влажността. \"Ако се замислите, покачването на глобалното морско ниво означава, че 70 процента от земната повърхност става по-висока - 70 процента от планетата ни променя формата си и нараства - каза главният учен на мисията Джош Уилис от НАСА. - Така че цялата планета се променя. Това именно ще измерваме\". За мисията, ръководена от НАСАq ще бъдат използвани два идентични спътника \"Сентинъл-6А\" и \"Сентинъл-6В\". Те ще бъдат изстреляни през пет години. Преди \"Сентинъл 6\" четири други съвместни американско-европейски мисии са измервали покачването на морското ниво трийсет години - \"ТОПЕКС/Посейдон\", \"Джейсън-1\", \"Топография на океанската повърхност/Джейсън-2\" и \"Джейсън-3. По техните данни нивото на океаните се покачва с около 0,1 инча годишно (1 инч = 2,54 см). Според изчисления, основаващи се на подобен период на затопляне преди 125 000 години, морското ниво може да се повиши с 3,35 м до края на века.", "date": "2019.11.28", "title": "НАСА и европейски космически агенции ще следят колко ще се покачат океаните до 2030 г."}
{"url": "https://www.24chasa.bg/novini/article/7920436", "text": "Двама са задържани за домашно насилие. Вчера в полицията бил подаден сигнал за млада жена, пострадала от домашно насилие. Служители от Първо РУ реагирали незабавно, установено е, че тя е със счупена ръка. По първоначални данни травмата й е причинена от мъжа й, 37-годишен перничанин, който е задържан с полицейска мярка за 24 часа. По случая е образувано досъдебно производство. Около 18.50 снощи 36-годишна жена подала сигнал, че бившият й съпруг нарушава заповед за незабавна защита, издадена от Районен съд - Перник. Полицаи от Първо РУ пристигнали на адреса, където установили и задържали 45 - годишния мъж. Предстои да бъде уведомена прокуратурата, а по случая е образувано бързо производство.", "date": "2019.11.28", "title": "Задържаха двама за домашно насилие"}
{"url": "https://www.24chasa.bg/novini/article/7920459", "text": "Мъж е задържан за причинена смърт на куче в град Съединение, съобщиха от пресцентъра на полицията в Пловдив. Към 17 ч. вчера жена сигнализирала в полицията, че куче с неустановена порода в двора й е простреляно смъртоносно с пушка от неин съсед. Установен е 51-годишният извършител, от когото е иззето законно притежаваното ловно оръжие. Срещу мъжа е образувано бързо производство по чл. 325б от НК, отведен е за срок до 24 часа в РУ – Труд. Работата продължава под наблюдение на районната прокуратура.", "date": "2019.11.28", "title": "Мъж застреля кучето на съседката си в Съединение"}
{"url": "https://www.24chasa.bg/novini/article/7919581", "text": "Народните представители от Комисия за борба с корупцията, конфликт на интереси и парламентарна етика, ще заседават днес, като първа точка от дневния им ред е разглеждане на документите и приемане на Решение за допускане до изслушване на кандидатите за длъжността председател на Комисията за противодействие на корупцията и за отнемане на незаконно придобитото имущество, предаде  Освен Сотир Цацаров, чиято номинация е предложена от ГЕРБ и „Обединени патриоти”, кандидат за председател на Антикорупционната комисия (КПКОНПИ) е депутатът от ПП „Воля” Симеон Найденов. Обвинител номер едно внесе в парламента своята концепция, в която предлага нов структурен модел и правилник за работата на комисията във вторник. На 3 декември ще бъде изслушването на двамата кандидати в пленарната зала на Народното събрание.", "date": "2019.11.28", "title": "Депутати одобряват за изслушване кандидатите за антикорупционен шеф"}
{"url": "https://www.24chasa.bg/novini/article/7919591", "text": "Проблемите с трафика на граничен пункт Капитан Андреево са тема на извънредна среща между ръководството на българските митници и турските гранични власти, предава  От българска страна на срещата ще бъде директорът на Агенция \"Митници\" Георги Костов, който след това ще инспектира организацията на работа на българския пункт. Вчера той се срещна и с турския замистник-министър на търговията, заради интензивния трафик на товарни автомобили на българо-турската граница и напрежението, което се създава на място. През последните дни на няколко пъти на \"Капитан Андреево\" се образува опашка от камиони от близо 30 километра. Граничните власти твърдят, че работят на пълен капацитет. Постигната е договорка да се търсят варианти за транспортни алтернативи", "date": "2019.11.28", "title": "Извънредна среща на българските и турските\nгранични власти заради опашките от камиони"}
{"url": "https://www.24chasa.bg/novini/article/7919600", "text": "Продължава издирването на хора след труса, който удари Албания. Увеличава се и палатковият лагер за бедстващите в Тумане, предаде  По неофициална информация от местен жител, който живее във временен лагер в Тумане, през тази вечер в ранните часове и последните изчезнали жители на Тумане под разрушените сгради са били открити. За съжаление, те са били мъртви и са били транспортирани в моргата в Тирана. Поради тази причина тук няма спасители, няма тежка техника, която бяхме свикнали да виждаме през последните дни. Но на тяхно място се появиха хуманитарните организации. \"Червеният кръст\" и \"Червеният полумесец\" вече ден работят на терен, за да не допуснат хуманитарна криза, тъй като няма течаща вода, канализацията е повредена. За щастие обаче токоподаването през тази нощ в Тумане беше възстановено или поне по основните улици. Имаше вторични трусове в Албания и тази нощ. Много от жителите по западната част на страната се изнасят на север. Някои отиват в Швейцария, други - в Италия. Съвсем наблизо се подготвя нов палатков лагер. Всички съседни страни са се включили в кампанията да осигурят палатки, одеяла и храни. Палатковият лагер по нищо не се различава от бежански палатков лагер. Химически тоалетни, които не се почистват редовно, поради затруднена логистика. Водата е в бутилки. Разбира се, местните власти правят необходимото отпадъците да се извозват редовно. Отопление в палатките няма, защото те са временно средство за подслон. Вчера Еди Рама обеща по най-бързия начин да бъде възстановен Тумане. Това още не е ясно как ще се случи. Всички се надяваме трусовете да са само вторични и всичко най-лошо да е свършило.", "date": "2019.11.28", "title": "Открити са и последните трупове на изчезналите \nслед труса в Албания"}
{"url": "https://www.24chasa.bg/novini/article/7919614", "text": "Проблемите с трафика на граничен пункт Капитан Андреево са тема на извънредна среща между ръководството на българските митници и турските гранични власти. От българска страна на срещата ще бъде директорът на Агенция \"Митници\" Георги Костов, който след това ще инспектира организацията на работа на българския пункт, съобщи Би Ти Ви. Вчера той се срещна и с турския зам.-министър на търговията, заради интензивния трафик на товарни автомобили на българо-турската граница и напрежението, което се създава на място. През последните дни на няколко пъти на \"Капитан Андреево\" се образува опашка от камиони от близо 30 километра. Граничните власти твърдят, че работят на пълен капацитет. Постигната е договорка да се търсят варианти за транспортни алтернативи.", "date": "2019.11.28", "title": "Българските и турските гранични власти се срещат заради 30 км опашки от камиони"}
{"url": "https://www.24chasa.bg/novini/article/7919613", "text": "Бюджетът за 2020 година, заедно с бюджетите на Националната здравноосигурителна каса (НЗОК) и на държавното обществено осигуряване (ДОО), влизат на второ четете в парламентарната комисия по бюджет и финанси днес, предаде БГНЕС.  На първо четене в пленарна зала финансовата рамка за следващата година бе приета на 13 ноември с гласовете на 123 депутати. Бюджетите на НЗОК и ДОО бяха одобрени на първо четене ден по-рано. Новият бюджет на здравната каса предвижда с 500 млн. лева повече за здравеопазване догодина. За болнична помощ са заложени 2 млрд. и 800 млн. лв., за лекарства - 1 милиард и 200 млн. лв., за дентална помощ са отделени под 200 000 лв. Според финансовият министър Владислав Горанов бюджетът за догодина е балансиран и то добре. Сред набелязаните цели са увеличение на разходите за средно образование, удвояване на учителските заплати, инфраструктура с фокус в Северна България, увеличение на разходите за отбрана. Държавата е планирала да изхарчи толкова, колкото е събрала, а именно - 46,8 млрд. лв. Опозицията в лицето на БСП го оцениха като бюджет на застоя, а от ДПС посочиха, че липсват реформи. БСП предложи и алтернативен бюджет, наречен \"бюджет на развитието\". Социалистите залагат на отмяна на плоския данък и въвеждане на прогресивно подоходно облагане. Предлагат 1/5 от данъците на хората да остават в общините. Искат и промяна на пенсионната система, включваща преизчисляване на всички пенсии с нов коефициент. Синдикатите от КНСБ заявиха, че заложеното увеличение на възнагражденията в сферата на социалните услуги е недостатъчно и призова увеличението там да е 20%, а не 10%, което възлиза на обща стойност от 22 млн. лв. Синдикатите поискаха и допълнителни 20 млн. лв. в сферата на земеделието.", "date": "2019.11.28", "title": "Бюджет 2020 влиза за второ четене в ресорната комисия"}
{"url": "https://www.24chasa.bg/novini/article/7919630", "text": "Турската полиция арестува в Истанбул четирима крадци, които са проникнали в къщата на патриарх Вартоломей Константинополски преди няколко дни, съобщи РИА Новости, цитирана от БГНЕС.  Маскирани неизвестни са проникнали в къщата на Вартоломей преди дни, докато той е бил на среща с гръцки сънародници. Вътрешните камери за наблюдение са записали проникването в дома. Икономката е успяла да изплаши крадците и да предотврати грабеж. Според турски медии самоличността на четиримата крадци е установена и в резултат на специална операция те са задържани в истанбулския квартал \"Малтепе\". По време на ареста е имало престрелка, двама крадци са ранени и хоспитализирани, двама са арестувани, а разследването продължава.", "date": "2019.11.28", "title": "Арестуваха крадците, опитали да ограбят патриарх Вартоломей"}
{"url": "https://www.24chasa.bg/novini/article/7919643", "text": "„Самоличността на мъжа, за когото се твърди, че е получил близо 1 милион лева от банкова служителка, е установена. Предстои да се докаже дали той наистина е съучастник в престъплението”. Това заяви пред   окръжният прокурор във Варна Красимир Конов. „Предвиденото наказанието за служителката е затвор за 10 години или повече. Служителката е задържана за срок до 72 часа. Ще бъде решено дали тя ще бъде задържана за постоянно” , поясни Конов. Той допълни, че засегнатите хора са около 30. Във вторник 38-годишната специалистка Невена Й. беше арестувана за източване на 1 милион лева от сметки на клиенти. Сигнал за деянието е подаден от финансовата институция, съобщиха от прокуратурата. Средствата са били превеждани на мъж от Монтана, с когото банковата служителка се запознала в интернет. За трите години виртуална връзка Невена Й. изпращала с колети по куриерска фирма присвоените средства. Освен тях тя и баща й изтеглили кредити, които също били изпратени на мъжа, както и средствата от влоговете на двамата й родители. Първите средства, които изпратила на своя виртуален приятел, били лични.", "date": "2019.11.28", "title": "Откриха кой е виртуалният любовник на банкерката, получил източения милион"}
{"url": "https://www.24chasa.bg/novini/article/7919655", "text": "Категорично всичките ни данни за състоянието на кислородоподаващата система са, че тя е била поддържана и изправна. Това каза на брифинг по повод вчерашния пожар в УМБАЛСМ \"Н. И. Пирогов\" Проф. Николай Габровски, изпълнителен директор на болницата. \"В някаква степен вече сме спокойни. Установиха се точно какви са щетите. Специални благодарности към Столична община, която изпрати екип да установи дали има конструктивни повреди по сградата. За щастие няма. Така че в момента започват дейности по укрепване по една от стените, които са били повредени\". Това коментира проф. Николай Габровски, изпълнителен директор на УМБАЛСМ \"Н.И.Пирогов\", предаде \"Аз няма да мога да дам преди края на разследването информация. Разбира се, има догадки, много изтекла информация. Това, което мога да кажа, че категорично всичките ни данни за състоянието на кислородоподаващата система, са, че тя е била поддържана и изправна. Спазени са всички изисквания. На практика нямаме опасения, че инцидент или нарушена функция са довели до инцидента. По отношения за причината за възникване на този пожар очакваме информация. Възстановена е и дейността на противошокова зала\", каза про Габровски. \"Има информация за запалена цигара. Тя е включена в медицинската документация. Но не искам да говоря по тази тема, тъй като връзката между едното и другото не е установена и не искам да звучи като обвинение към някого без да имам основание за такова. Нарушения на вътрешния ред имаме много често от пациенти. Имаме много сериозен проблем с това, тъй като сами разбирате, че ние не можем нито да ги санкционираме, нито да сме по някакъв начин настоятелни в своите искания. Има хора, които имат свои виждания за вътрешния ред в болницата. Категорично е имало взрив. Това е документирано. Има и свидетели, и хора, които са били в близост\", посочи още проф. Габровски.", "date": "2019.11.28", "title": "Директорът на \"Пирогов\": Нито пациент, нито нарушена функция са довели до инцидента"}
{"url": "https://www.24chasa.bg/novini/article/7919709", "text": "Земетресение с магнитуд 3,2 по скалата на Рихтер е регистрирано тази нощ в румънския сеизмичен район Вранча, съобщава агенция Аджерпрес, като се позовава на Националния институт по геофизика. Трусът е станал в 00,45 ч. местно (и българско) време на дълбочина 137 км. Най-близкият град до епицентъра му е Брашов - на 77 км, уточни БТА. През ноември в Румъния са регистрирани 23 земетресения с магнитуд между 2,1 и 3,8 по Рихтер. Тази година най-силното земетресение в Румъния бе с магнитуд 4,7 по скалата на Рихтер. То бе регистрирано в окръг Сучава (Североизточна Румъния) на 18 май. През 2018 г. най-силното земетресение бе от 5,8 по Рихтер в окръг Бузъу, припомня Аджерпрес.", "date": "2019.11.28", "title": "Земетресение люшна Вранча"}
{"url": "https://www.24chasa.bg/novini/article/7909092", "text": "32 000 тона млади въглища (на около само 50 млн. години) за 24 часа преминават от рудник “Трояново 3” в открития склад на “КонтурГлобал Марица Изток 3”, през котлите и пещите, където се изгарят при 1200 градуса, загряват вода на пара, тя под високо налягане отива в турбините, които пък завъртат генераторите и се прави ток. Прост термодинамичен цикъл, който се събира в една схема в учебниците. Само че на практика не е точно така. Тези хиляди тонове се транспортират към централата по транспортни ленти. На входа на открития огромен склад има съоръжение като малка къщичка почти върху лентата. Нарича се пробовземач и автоматично на 5 минути взема проби от въглищата. Пробите се събират в големи съдове и за една смяна, която е 12 часа, се прави смес от дошлите от рудника въглища. Вземат се 4 проби и се изпращат в лабораториите на рудника и на централата за изследване на калоричност, сяра и влага. Две от тях се пазят за резерв. Тъй като въглищата са млади, те са нискокалорични, с високо съдържание на влага, сяра и пепел. В котела те трябва да влязат хомогенизирани, тоест с еднакви показатели,  в противен случай той ще работи нестабилно. Затова трябва склад, в който да се обработват. От гуменолентовите транспортьори въглищата от рудника  се насипват в склада, който може да събере 300 000 т. Докато екипът ни е на терен в централата, те са 250 000. Обяснява ни го нашият гид - главният инженер Николай Николов. Приемането на въглищата и подаването им към котлите става с три огромни багера КРС (комбинирано роторно съоръжение). Те могат да ги насипват и изземват. Има и трети вариант - директно от лентите въглищата да отидат в котлите, но той е авариен - ако е счупен багер. Не е препоръчително тонове от рудника директно да се изсипват в котлите, защото не са с еднаква калоричност и ще разклатят режима на работата им. Багерите насипват въглищата пак на транспортни ленти, които се вдигат високо, за да стигнат до бункер над земята и оттам до котлите.  Но докато се стигне до пещите, те, тъй като са влажни, трябва да се изсушат. Лигнитите на “Марица-изток” съдържат 35-50% влага и не може да се горят директно. Преди е имало сушилни цехове с огромни барабани, пара, с която се подсушават, после се транспортират. Тромава схема, отнемаща време, ресурси и пари. Така е било, докато проф. Никола Тодориев, дълги години ръководил българската енергетика, измисля технология, при която те се сушат в самия котел.   Тодориев е предложил цеховете да останат в миналото и въглищата да се сушат в самите котли. В горната част на котела се впръсква горещ газ, преди да постъпят въглищата. Те се смесват с газа, който е с температура 900 градуса, получената смес влиза в мелещ вентилатор, за да станат на въглищен прах. Готови са за пещта. При метода на Тодориев отнемането на влагата от въглищата се извършва преди влизането им в пещта, което е много по-ефективно и икономично. Тази технология се използва дори в “Ей И Ес Гълъбово”, която е чисто нова централа.   За първи път тя е внедрена в котела на първи блок на “КонтурГлобал Марица Изток 3”. И тук има история – в завещанието си проф. Тодориев е поискал прахът след смъртта му да бъде разпръснат в първия котел. “Изпълнихме волята му”, казват хора от централата. Така “сготвените” въглища, минали първо през трошене, смилане и сушене, вече са годни за ада на пещта. В крайна сметка нещото, което влиза в 1200-градусовата пещ, се нарича аеросмес - фин въглищен прах, примесен с газове. И след като аерогоривото е вкарано в пещта на адска температура, то гори бързо и прави от водата пара, с което започва второто действие в магическия цикъл на производството на ток. Огромни количества вода се превръщат в пара,  тя отива за завъртането на турбината с 3000 оборота в минута. Тя пък завърта генератора и по този начин става производството на електроенергия. От разпределителната уредба токът заминава за потребителите, има далекопровод и към Турция, първата подстанция на турска територия е на 50 км от границата. Как e възможно обаче от тези влажни въглища с голямо съдържание на сяра и прах да се прави чиста енергия? Ами с пари, с едни 1,4 млрд. лева инвестиции в очистването,  в околната среда и в здравословни и безопасни условия на труд.  Какво се случва след горенето? Изгорелите димни газове от котлите минават през електрофилтри и в тях пада пепелината, като по воден път се изнася в сгуроотвала. В него отпадъкът е депониран временно, след което се прехвърля на руднична лента и се насипва в т.нар. разкривка в мините. Разкривки са участъци, от които вече са иззети въглищата. Отгоре върху пепелината се слага хумус и земята се рекултивира. Така се затваря един кръг на очистване и на т.нар. кръгова икономика. Димни газове, очистени от праховите частици 99,7%, продължават пътя си по големи сини тръби към сероочистките, които са в основите на двата комина, вързани към котлите на четирите блока. В тези конуси в основата на комините трябва да се разчисти серният диоксид от газовете. Това става с варовик, който предварително е разтрошен на прах в топкови мелници между двата комина. В самия абсорбер (в сероочистката) протича химичен процес, впръсква се варовикова суспензия (фино смлян варовик, примесен с вода) и при преминаване на димните газове сярата се свързва с варовика и се получава отпаден продукт – гипсова суспензия, а димните газове са очистени 96%, каквито са европейските изисквания. Този течен гипс минава през инсталация, в която се обезводнява. Складира се и пак по транспортна лента отива към оградата на централата, зад нея е заводът на Knauf, в който се прави гипсокартон. 30% от произвеждания гипс се продава на фабриката. Така се оформя втори цикъл в кръговата икономика на централата. Но да се върнем към турбината и парата, която я завърта. След като си е свършила работата, парата попада в третата степен на турбината, в която има кондензатор. Тя вече е с паднало налягане. В него се вкарва студена вода по тръби, така че тя няма физически досег с вече отработилата пара. Тя се охлажда, става на вода и се връща в началото на цикъла. Затова пък студената вода, която я е охладила, се е нагорещила, отнемайки температурата на парата. Тази вода по една голяма тръба се вдига по средата на кулата и от високо се разпръсква и слиза надолу. Като минава през много разпръсквателни устройства, през голяма повърхност, се охлажда. Малки количества от нея излизат като пара от кулите, но основното пада надолу. 2600 тона вода на час постъпват в кондензатора, за да охлаждат парата. Цикълът е затворен, но тъй като има загуби на вода, от язовир “Розов кладенец”, където централата има помпена станция, се транспортира свежа студена вода и се добавя към нея. Когато има пък излишък на вода, например при падане на мощността, излишната се съхранява в буферно езеро. Тецът има две пречиствателни станции - за промишлени води и за битови. Всичко това са мерки през годините, с които централата първа на Балканите е покрила екологичните изисквания.", "date": "2019.11.28", "title": "От рудник “Трояново 3” до контакта у дома"}
{"url": "https://www.24chasa.bg/novini/article/7919718", "text": "Започна укрепване на една от стените, разрушена по време на взрива в \"Пирогов\". Стремим се да възстановим нормалния режим на работа - каза тази сутрин временно изпълняващият директор на болницата за спешна помощ проф. Николай Габровски пред  Няма конструктивни проблеми по сградата - е показала проверка на екип от Столична община, изпратен на мястото. Изясняването на причината за инцидента продължава. Проф. Габровски обаче е убеден, че взривилата се кислородна система е била поддържана и изправна, проверявана всеки ден. Тя е толкова естествена част от болничната обстановка, колкото е водата - даде пример той. При взрива от нощта на 27 ноември във Второ вътрешно отделение, която се намира на втория етаж в столичната болницата, загинаха двама пациенти.", "date": "2019.11.28", "title": "Укрепват взривената стена в \"Пирогов\", няма опасност за сградата"}
{"url": "https://www.24chasa.bg/novini/article/7919735", "text": "56-годишен мъж от село Крупник загина след инцидент с автомобил в трудно достъпна местност при добив на дърва. 56-годишният мъж е загинал на място. Към 20 часа снощи е транспортиран за аутопсия от съдебен лекар МБАЛ-Благоевград.", "date": "2019.11.28", "title": "Мъж загина след преобръщане с джип край Симитли"}
{"url": "https://www.24chasa.bg/novini/article/7919730", "text": "Последната среща на покойния Стефан Данаилов с директора на Народния тертър \"Иван Вазов\" Мариус Донкин била в болницата. \"Разговорът ни беше безмълвен. Погледна ме и ми стисна за ръката. Това беше всичко. Знам, че ще продължава да ме съветва, да ми помага. Просто няма да го виждам. Може би ми каза обичам те. Не изневерявай, бъди такъв, какъвто си\", разказа през сълзи Донкин пред  . \"Нашата близост не беше любов от пръв поглед. Имаше години, в които ние се разминавахме в театъра. Никога не съм чул укор или ирония. Той обичаше всички, независимо от политическите си убеждения. За него хората бяха хора\", добави директорът на театъра. Той определи Ламбо като човек с кауза, със същност и призова всеки, който иска да се сбогува с Данаилов да го направи, но да не вкарва политика в действията си. „Сърцето и портфейлът на Стефан Данаилов бяха отворени за всички“, разказа Донкин.  „Данаилов винаги се е чувствал свободен. Свободата е сила на духа, на позиции“, каза шефът на театъра за Данаилов, с когото бяха приятели от 40 години. .Директорът на Народния театър сподели за едно творческо преживяване с Данаилов, което описва взаимоотношенията им. \"Имаше една пиеса, която ние играехме само двамата, казваше се \"Енигматични вариации\", това беше момент, в който той преживяваше депресия заради отношението на хората към него, периодът, в който го обиждаха. Затваряйки се вкъщи, той успя да прости на тези хора. Занесох му пиесата и казах: Прочети я и виж какво мислиш. На другия ден той ми отговори, че му е харесала, но хората няма да ни разберат - изиграхме тази пиеса над 100 пъти\", посочи Донкин. „Ръкопляскаха му дори тези, които го гледаха подозрително. Не знам обаче той на какво успя да научи всеки един, но се надявам да са научили как да живеят заедно“, каза Донкин.", "date": "2019.11.28", "title": "Мариус Донкин: Сърцето и портфейлът на Стефан Данаилов бяха отворени за всички"}
{"url": "https://www.24chasa.bg/novini/article/7919734", "text": "\"Не е справедливо да ме изкарват обществен враг номер 1, не е човешко. Платих си своята цена. Не съжалявам, че съм освободил вицепремиерския пост”. Това заяви пред   Валери Симеонов. Повод за коментара му станаха протестите на майките на деца с увреждания, които протестират срещу избора му за заместник-председател на НС. „Първата фаза на протестите беше успешна от тяхна гледна точка. Аз се извиних, подадох оставка. Но важното е, че трите законопроекта, за които настояваха те, бяха приети в НС”, коментира Симеонов. Симеонов допълни, че още на 24 октомври миналата година е поднесъл своите извинения на майките на деца с увреждания. Той каза, че е готов да се срещне с тях, но смята, че искането на оставката му е политическо. \"Помагал съм на много хора с инвалидност. Не съм този сатана, който ме описват”, заяви Симеонов. „Осъзнавам, че съм по-различен в политически план, използвам по-остри изрази. Но в продължение на 1 година работя върху себе си”, заяви още Симеонов. Той сподели, че знае какво е да имаш болен човек в дома си – и дядо му години наред е бил на легло, и майка му в момента е в такова положение от 7 години.", "date": "2019.11.28", "title": "Валери Симеонов: Готов съм да се срещна с протестиращите майки"}
{"url": "https://www.24chasa.bg/novini/article/7919789", "text": "Красимир Ципов е избран за заместник-председател на ПГ на ГЕРБ на заседание на групата. Това съобщи председателят на Народното събрание Цвета Караянчева в началото на днешното пленарно заседание. В момента депутатите обсъждат на второ четене промени в Закона за рибарството и аквакултурите. Точката беше включена като допълнителна в дневния ред за днес по предложение на председателя на парламента.", "date": "2019.11.28", "title": "Красимир Ципов е избран за заместник-председател на ПГ на ГЕРБ"}
{"url": "https://www.24chasa.bg/novini/article/7919798", "text": "Народното събрание ще проведе извънредно заседание на 3 декември, предаде  . Решението е обсъдено на председателски съвет и бе подкрепено от 165 народни представители, „против“ – 3 и „въздържали се“ – 4, с което бе прието. Дневният ред на депутатите във вторник предвижда второ четене на бюджетите на Държавното обществено осигуряване (ДОО) и на НЗОК.", "date": "2019.11.28", "title": "Депутатите заседават извънредно на 3 декември"}
{"url": "https://www.24chasa.bg/novini/article/7919809", "text": "Трима мъже на възраст от 32 до 57 г . от Попово и с. Горица са обвинени в противозаконно лишаване от свобода на мъж от Лясковец, съобщи ОДМВР - Велико Търново. В хода на разследването е установено, че в началото на септември тази година в землището на с. Добри дял тримата противозаконно лишили от свобода 53-годишен мъж от Лясковец. След доклад на материалите в прокуратурата са им повдигнати обвинения, наложени са им мерки за неотклонение „подписка“.", "date": "2019.11.28", "title": "Обвиниха трима мъже, държали  в плен мъж от Лясковец"}
{"url": "https://www.24chasa.bg/novini/article/7919811", "text": " Северна Македония и Албания са заслужили да започнат преговори. Това заяви пред журналисти, веднага след избирането на състава на Европейската комисия от страна на Европейския парламент, председателката на комисията Урсула фон дер Лайен, пише скопският \"Слободен печат\". Напълно съм убедена, че е в наш стратегически интерес да присъединим страните от Западните Балкани към Европейския съюз. Северна Македония и Албания заслужават да започнат преговорите. Ние поискахме много от тези страни, сега трябва да се убедят всички в Съвета на ЕС, заяви новата председателка на Европейската комисия. Ако до 30, 31 декември няма сигнали кои функционери ще влязат в служебното правителство, ще бъде ясно, че изборите няма да се произведат на 12 април, тъй като на 3 януари трябва да бъде избрано служебното правителство, заявил Талат Джафери на брифинг за журналисти, съобщава \"Независен весник\". Джафери поясни, че според Договора от Пържино служебното правителство трябва да се избере 100 дни преди парламентарните избори. Коментарът му дойде след информации, че е възможно отлагане на изборите, посочва \"Независен весник\". Отлагането на изборите се свързва с възможността Испания да не ратифицира протокола за НАТО през януари, тъй като там все още не е формирано ново правителство. Поради това парламентът в Скопие няма да може да ратифицира протокола, тъй като на 12 февруари ще трябва да се разпусне. Според Джафери испанското правителство трябва да се формира през януари и ще успее да ратифицира протокола, предаде БТА. Бюджетът за отбрана за 2020 година възлиза на 10,1 милиарда денара, което представлява увеличение с 22 процента в сравнение с тазгодишния бюджет, заяви министърът на отбраната на Северна Македония Радмила Шекеринска, цитирана от скопските медии. Тя каза, че модернизацията и човешките ресурси са главен приоритет в бюджета. За първи път 20 процента от бюджета за отбрана, който възлиза на 1,4 процента от БВП на страната, ще бъдат отделени за оборудване и модернизиране на армията. Това е задължение, което произлиза от членството в НАТО, каза Шекеринска. Следващата година Северна Македония ще приключи процеса на присъединяване към най-влиятелния военен и политически алианс в света, каза Шекеринска.", "date": "2019.11.28", "title": "Урсула фон дер Лайен: Северна Македония и Албания трябваше да започнат преговори"}
{"url": "https://www.24chasa.bg/novini/article/7919801", "text": "Атинският ежедневник \"Катимерини\" съобщава, че в писмо, внесено от постоянния представител на Турция в ООН Феридун Синирлиоглу, Анкара е изразила претенции да разшири юридическите граници на континенталния си шелф западно от гръцкия остров Родос. По този начин Турция официализира претенциите си и отвъд 28-ия паралел, който преминава през Родос и доскоро беше западната граница на официалните турски амбиции. Гръцкото външно министерство реагира с изявление, в което определя турските претенции като юридически безпочвени, погрешни и своеволни до степен, че нарушават суверенните права на Гърция в региона. Вестникът съобщава още, че Светият синод на Гръцката православна църква е решил да не позволява църковно погребение на покойниците, които са избрали да бъдат кремирани след смъртта. Решението ще бъде публикувано в специална брошура, която ще се разпространява в храмовете. \"Мъртвите тела не са безполезни предмети, които трябва да бъдат предадени на огъня\", се казва в текста. Миналия месец в Гърция беше открит първият крематориум в страната. Под заглавие \"Едно е Дуръс, друго е Андикитира\" \"Та неа\" публикува мненията на четирима сеизмолози сред силното земетресение от 6,1 по Рихтер, което стана северозападно от Крит в района на остров Андикитира вчера сутринта. Председателят на гръцката Организация за антисеизмично планиране и защита Ефтимиос Лекас казва, че не се очаква земетресението в Гърция да има продължение. Същото казва и сеизмологът Танасис Ганас. От друга страна Герасимос Пападопулос, член на комисията за оценка на сеизмологичния риск, съветва за бдителност в непосредствено бъдеще. А професорът в департамента по геология на Солунския университет \"Аристотел\" Спирос Павлидис казва, че \"не знаем дали ще ни засегне земетресението в Албания\".", "date": "2019.11.28", "title": "Атина реагира на нови турски претенции\nза морските пространства в Егейско море"}
{"url": "https://www.24chasa.bg/novini/article/7919810", "text": "Археолози откриха три дървени ковчега на 3500 години в южния египетски град Луксор, съобщи ДПА. Откритието е направено от френски екип в некропола ал-Асасиф. Трите ковчега са от 18-а династия (1550-1295 г. пр. н. е.) и са добре запазени, с цветни надписи. Двата от тях са на жени. Дълги са 190 см и 195 см. Третият също е с дължина 190 см. През октомври Египет обяви, че са открити 30 добре запазени цветни дървени ковчези с мумии на 3000 години в Луксор.", "date": "2019.11.28", "title": "Археолози откриха дървени ковчези на 3500 години в Египет (Снимки)"}
{"url": "https://www.24chasa.bg/novini/article/7919832", "text": "37-годишен мъж от Свищов е обвинен в неплащане на данъчни задължения в особено големи размери, съобщиха от полицията. Той потвърдил невярна информация, вписана в декларация пред ТД НАП – В. Търново. Деянието е извършено в периода септември 2012 г. – ноември 2013 г. След доклад на материалите в прокуратурата той е привлечен, като обвиняем, че в посочения период в съучастие с управител на търговско дружество е избегнал плащането на данъчни задължения в размер на повече от 67 000 лв. Наложена му е мярка за неотклонение „подписка“.", "date": "2019.11.28", "title": "Свищовлия се сдоби с обвинение за укрити 67 000 лв. данъци"}
{"url": "https://www.24chasa.bg/novini/article/7919860", "text": "Два от най-големите британски всекидневници - \"Гардиън\" и \"Индипендънт\", предупреждават днес своите читатели, че в предстоящите на 12 декември парламентарни избори на карта е поставено бъдещето на Обединеното кралство. Вие сигурно няма и да разберете, че тези избори може да поставят началото на разпада на държавния ни съюз, защото никоя от големите общонационални партии дори не споменава тази опасност в предизборната си кампания, пише \"Гардиън\" в авторска статия. Ако консерваторите, смятани за фаворити, спечелят мнозинство на 12 декември, те ще обявят, че са получили мандат \"да осъществят Брекзит\". В резултат на това възниква съвсем реалната възможност към времето на следващите избори, очаквани през 2024 г., Обединеното кралство вече да не съществува във вида, в който го познаваме. Дотогава Шотландия може вече да е гласувала в референдум да стане независима страна. Северна Ирландия може да е гласувала за обединение с Република Ирландия. Това обаче едва ли можете да го чуете в сегашната предизборна кампания, констатира вестникът, цитиран от БТА. В телевизионния дебат между лидерите на двете главни партии - Борис Джонсън на консерваторите, и Джереми Корбин на лейбъристите, имаше много спорове на тема Брекзит. Но нямаше никаква дискусия относно последиците от Брекзит за онези съставни части на Обединеното кралство - Шотландия и Северна Ирландия, които не гласуваха за него. Не бе казана нито дума за ефекта от Брекзит върху съществуващите и неразрешени разделения в Ирландия. И това бе удивително. През последните три години именно ирландският въпрос бе сърцевината на пререканията за Брекзит. Сега обаче лидерите на двете главни британски партии сякаш изведнъж забравиха за това, като че ли Ирландия просто е престанала да съществува - и това не се случва за първи път в британските политически дебати, посочва \"Гардиън\". Тази конспирация за мълчание игнорира две надигащи се екзистенциални предизвикателства към единството на страната. Възможността Шотландия и Северна Ирландия да престанат да бъдат част от съюза с Англия и Уелс не пада като гръм от безоблачно небе. Националистическото автономно правителство на Шотландия от 2017 г. недвусмислено настоява за референдум, тъй като иска Шотландия да бъде изключена от Брекзит. В сряда Шотландската национална партия отново потвърди искането си такъв референдум да се проведе през 2020 г. Юнионистите в Северна Ирландия пък сега се бунтуват срещу такова споразумение за Брекзит, което би ги откъснало от Великобритания. Тази тема се върти в новините вече месеци наред. Тя обаче не е сред основните в предизборната кампания. \"Гардиън\" свързва това с факта, че усилията на \"националните\" кампании на трите главни партии са насочени преди всичко към гласоподавателите в Англия, които избират 533 от общо 650 депутата в Камарата на общините (82 процента от всички). Това ги кара да гледат с доста пренебрежение на предизборния манифест на Шотландската национална партия, възприемайки го като второстепенно \"шотландско шоу\". Така всъщност става често в историята: Англия третира останалата част от Великобритания с \"пресметнато и информирано неглижиране\". Точно сега обаче този навик за неглижиране е потенциално смъртоносен, предупреждава вестникът. Крайният резултат е една \"черна дупка\" не само в предизборната кампания, а в цялата наша национална политика, за която въпросът за националното единство би трябвало да е централен. Брекзит изостри редица опасности пред Обединеното кралство, наред с много други проблеми в британската политика, които бяха започнали да се задълбочават още преди злополучния референдум от 2016 г., заключава \"Гардиън\". \"Индипендънт\" също подчертава още в заглавието на днешния си редакционен коментар, че избори с такова значение има само веднъж в живота на човек, и призовава избирателите да не пропуснат да гласуват. Този избор сега е много по-важен, отколкото когато и да било в последните десетилетия, и всеки глас може да се окаже съдбоносен и решаващ, посочва редакцията. На първо място защото ще се реши съдбата на Брекзит, който сам по себе си вещае най-голямата социална, икономическа и конституционна промяна в Обединеното кралство от влизането на страната в Европейската общност през 1973 г. Освен това избирателите много рядко са поставени пред такъв шокиращ избор между две крайности. Една радикално лява популистка Лейбъристка партия се изправя срещу една радикално дясна популистка Консервативна партия, посочва \"Индипендънт\". Мненията са толкова поляризирани, че центристката Либералнодемократическа партия е буквално \"изцедена\" в пресата, в която се оказа. В Шотландия и Уелс хората се обръщат към националистите за отговори на проблемите. Зелените и Партията на Брекзита също са изтласкани от съперниците си в лицето на \"системните\" партии. Всичко това говори, че залозите са големи. Затова онези, които са се регистрирали да гласуват (процес, който отнема само няколко минути) и са изпълнили юридическото си задължение трябва само да поемат и моралния си дълг и да се явят да гласуват на 12 декември, призовава отново \"Индипендънт\". Защото най-лошото, което може да ви очаква, като се събудите на 13 декември, е да се изправите пред един кошмар на Даунинг стрийт - независимо дали там ще се появи Борис Джонсън или Джереми Корбин, или пък, което не е невъзможно, някоя друга фигура, която да ви маха с ръка пред прочутата черна врата. До каквато и парламентарна аритметика да се стигне, някой ще трябва да състави и да ръководи някакво правителство. А политиките, които ще следва едно лейбъристко или консервативно правителство, независимо като администрация с малцинство или с мнозинство, ще бъдат по-революционни от всичко, което сме видели от 1980-те години досега, предупреждава отново вестникът. Страната е изправена пред един грандиозен експеримент с Брекзит, или с държавен социализъм, или и с двете. Ще е по-добре за повечето хора, ако са участвали поне малко в процеса, довел до там, да са наясно дали са изразили съгласие с този изход или са го отхвърлили. \"Индипендънт\" дава и резултатите от най-прясната предизборна анкета, според които консерваторите ще спечелят голямо мнозинство в паламента, и то за сметка на главния си противник - лейбъристите. Торите се очаква да спечелят 359 места в 650-членния парламент и да имат мнозинство от 68 депутати, ако изборите биха били утре. Лейбъристите на Корбин могат да получат 211 места, като ще загубят 44 места в райони, където ще бъдат победени от преките си противници. Очаква се те да загубят най-много в северните и централните райони на Англия. Според социолозите на агенция \"ЮГов\", извършила проучването, техните загуби ще са най-вече в избирателни окръзи, които гласуваха за Брекзит на референдума през 2016 г. Всекидневникът подчертава, че същата тази агенция предсказа много точно резултатите от изборите през 2017 г., когато консерваторите начело с Тереза Мей неочаквано се провалиха и едва не загубиха властта въпреки прогнозите на повечето социолози за тяхна убедителна победа. \"ЮГов\" използва специална методология, която позволява да се отчитат конкретните особености на избирателното тяло по места. При сегашната анкета са били попитани около 100 000 души за изборните им намерения. След това те са сравнени с данни от проучване от миналата седмица и на тази основа е съставен компютърен модел, отчитащ фактори като демография, особености на избирателния окръг, предишно електорално поведение и други показатели, за да се предскаже вероятността един избирател с определени характеристики да гласува за определена партия. Проучването сочи, че проевропейски настроените либералдемократи ще запазят позициите си и може да прибавят един депутат към сегашните 12. Единственото успокоение за лейбъристите на този етап е, че в 30 избирателни окръга те изостават от консервативния кандидат с 5 или по-малко процента, което им дава възможност през оставащите две седмици до вота да стопят тази разлика при правилен подход, посочва проучването, цитирано от \"Индипендънт\".", "date": "2019.11.28", "title": "\"Гардиън\": Брекзит изостри редица опасности пред Обединеното кралство"}
{"url": "https://www.24chasa.bg/novini/article/7919899", "text": "Тази сутрин Българският червен кръст ще изпрати помощите за пострадалите от земетресението в Албания. Сред тях са палатки, одеяла и вещи от първа необходимост. На властите в Тирана е предложено още в страната да бъдат командировани и български спасители, които да помогнат при търсенето на оцелели. България изпраща и 200 хиляди лева финансова помощ за пострадалите. Всеки момент се очаква да тръгнат първите камиони с помощи, които България изпраща на пострадалите албанци вследствие на наистина разрушителното земетресение. 6,4 по скалата на Рихтер разлюля страната преди дни. Последваха и много вторични трусове, над 500 на брой. Много хора продължават да нямат дом и са настанени във временни палаткови лагери. Именно такава помощ ще изпрати и България - 100 броя палатки в този момент се товарят на камиона. Включително 1000 одеяла, пакети храна, както и хигиенни пакети и неща от първа необходимост за хората. БЧК е в готовност да изпрати и помощ от хора и спасителни екипи, както и кучета на Планинската спасителна служба. По всякакъв начин България иска да помогне на Албания в тази криза. Всички теза неща са част от бедствения резерв на държавата ни, освен това България обеща и финансова помощ на Албания - правителството се ангажира да изпрати 200 000 лв.", "date": "2019.11.28", "title": "БЧК изпраща помощите за пострадалите от земетресението в Албания"}
{"url": "https://www.24chasa.bg/novini/article/7919950", "text": "Индийски учени твърдят, че най-доброто лекарство срещу махмурлук е напитка от сок от круша, сладък лайм и кокосова вода, съобщи в. \"Мирър\", цитиран от БТА.  За да създадат напитката, учените от химико-технологичния институт в Мумбай анализираха ефекта на различни хранителни продукти върху два ензима, разграждащи алкохола. Резултатите им показаха, че най-ефикасни са крушата, сладкият лайм, кокосовата вода, сирената, краставицата и доматите. Сиренето обаче не е толкова апетитно в напитка. При тестовете за вкус с най-добри показатели е сок от 65 процента круша, 25 процента сладък лайм и 10 процента косова вода. Тази напитка увеличава активността на единия ензим с 23 процента, а на другия - със 70 процента. \"Заедно с неприятните симптоми, махмурлукът носи и рискове за здравето, които могат да се отразят на ежедневието\" - каза ръководителят на екипа проф. Рекха Сингал. Консумирането на напитката със сирене, краставица и домати може допълнително да облекчи симптомите.", "date": "2019.11.28", "title": "Учени създадоха \"идеална\" напитка срещу\nмахмурлук"}
{"url": "https://www.24chasa.bg/novini/article/7919910", "text": "\"Сбогом, НАТО\", пише в заглавие днес турският в. \"Ортадогу\" по повод блокадата, оказана от Турция срещу план на НАТО за защита на балтийските страни и Полша. Според вестника Турция е \"дала очаквания отпор на НАТО, останала безчувствена към борбата й срещу терористични организации, начело с ПКК/СЗН, ФЕТО и ДАЕШ\" (Кюрдската работническа партия (ПКК) и сирийските кюрдски Сили за защита на народа (СЗН), които заедно с политическото си крило Партия на демократичния съюз (ПДС) според Анкара представляват една и съща организация, Фетхуллахистката терористична организация и \"Ислямска държава\"). \"Преди срещата на върха по повод 70-атата годишнина в Лондон на най-големия военен съюз в света НАТО, дойде критичен удар от Анкара\", пише \"Ортадогу\", цитиран от БТА. Изданието посочва, че НАТО има два плана за сигурност, като единият от тях се отнася до защитата на балтийските държави от Русия, а другият е насочен срещу заплахи, идващи от юг, и целта му е да предпази Турция. В плана за Турция сред потенциалните заплахи фигурират СЗН/ПДС/ПКК, но независимо, че този план е принципно одобрен, САЩ имат възражения, пише вестникът. След техните възражения към американците са се присъединили и няколко други държави. Макар и одобрен в Северноатлантическия съвет планът за заплахите от юг все още не е оповестен. По тази причина и турските представители настояват, че ще продължат блокадата си срещу плана за балтийските страни, докато другият план не бъде официално публикуван. \"Този път се изправихме едни срещу други в НАТО\", пише в заглавие опозиционният в. \"Айдънлък\", който определя реакцията на Турция спрямо САЩ като \"историческа\". Според вестника целта на турското вето, чийто посланик в НАТО не подписа плана за балтийските държави, е да накара Алианса да заеме по-твърда позиция по отношение на СЗН и да признае официално тази организация за терористична. \"Айдънлък\" посочва, че темата отново ще влезе в дневния ред на НАТО по време на срещата на 20 ноември в Брюксел. По темата днес пише и в. \"Тюркие\", според който блокадата на Анкара е била подбудена от желанието на САЩ да пренесат и в НАТО поведението си \"на отворени обятия за ПКК\". Вашингтон не е дал съгласие за плана за защита на Турция, подготвен от Алианса, при което Турция е наложила вето на плана за балтийските държави, потвърждават турски дипломатически източници. Ако планът за Турция бъде окончателно приет от НАТО, това би поставило САЩ в трудно положение от правна гледна точка предвид подкрепата им за СЗН, казват те, добавяйки, че това ги е накарало да блокират другия план. В материал по темата днес англоезичният в. \"Хюриет дейли нюз\" изразява разочарование, че турското правителство не е било достатъчно убедително, обяснявайки, че позицията му не е срещу кюрдите изобщо, а срещу терористите от ПКК. \"Но колко убедителен може да бъдеш, когато лидерът на прокюрдска политическа партия е в затвора въз основа на правни основания, които не съблюдават универсалните правосъдни критерии\", пита се авторката на материала Бурчин Йинанч. Същевременно тя недоволства и от неясната позиция на Запада по отношение на ПКК. Авторката поставя въпроса за избора на момент за турското вето и до каква степен то ще помогне на турската кауза. \"Чия идея беше да се тестват руските зенитно-ракетни системи С-400 с турски самолети Ф-16 преди срещата на върха на НАТО? Дали това беше пресметнат ход, който да изпрати сигнал на онези, които твърдят, че разполагането на системите С-400 ще постави на риск чувствителна технология на НАТО? Ако е така, какъв е смисълът да се засилват позициите на тези, които казват, че Турция вече не може да бъде доверен съюзник?\", продължава с въпросите Йинанч. Тя препоръчва и на западните лидери да се замислят защо Турция се опитва да трупа точки от способността си да създава затруднения. \"Дали това не е поради факта, че тя е оставена без варианти от съюзниците си, оставащи безразлични към постоянните й призиви относно безпокойствата за собствената й сигурност, без значение колко неподходящо са изразени те?\", се пита в статията.", "date": "2019.11.28", "title": "Турски вестник: Преди срещата на върха на НАТО, дойде критичен удар от Анкара"}
{"url": "https://www.24chasa.bg/novini/article/7919951", "text": "Вицепремиерът и министър на външните работи Екатерина Захариева замина за Берлин на работно посещение. Това съобщиха от пресцентъра на Министерството на външните работи. Тя ще се срещне с германския си колега Хайко Маас, а след това двамата ще открият тържественото отбелязване на 140-ата годишнина от установяването на дипломатическите отношения между Република България и Федерална република Германия. Във Френската катедрала на историческия площад „Жандарменмаркт“ ще се състои концерт на Камерния оркестър на Софийската филхармония под диригентството на маестро Найден Тодоров. Поканени са представители на германските институции, дипломатическия корпус, партньори на България от икономическите и културните среди на Германия, представители на българската общност.", "date": "2019.11.28", "title": "Захариева и Маас отбелязват 140 години дипломатически отношения между двете страни"}
{"url": "https://www.24chasa.bg/novini/article/7919998", "text": "Камион с български номера, в който са се намирали 25 мигранти, е катастрофирал на пътя Свети Никола – Куманово в Северна Македония. Всичките 25 души са пострадали. 15 от тях са от Афганистан, 9 от Пакистан и един от Ирак. Седем от мигрантите са малолетни, съобщи mkd.mk, цитирана от  Пострадалите са приети в болница в Куманово. По информация на македонското МВР катастрофата, при който камионът е излетял от пътя, е станала вчера сутринта. Подозира се, че групата мигранти са влезли нелегално от Гърция в Северна Македония.", "date": "2019.11.28", "title": "Камион с БГ номера с 25 мигранти катастрофира край Куманово"}
{"url": "https://www.24chasa.bg/novini/article/7919999", "text": "Гръм уби двама турски военни в окръг Хаккяри, Югоизточна Турция, съобщи министерството на вътрешните работи, цитирано от турската частна телевизия СиЕнЕн-Тюрк. Загиналите войници са служители на жандармерията, информира БТА. В писмено съобщение за инцидента министерството изказва съболезнования на семействата на загиналите и турския народ и им пожелава търпение, а на мъртвите - покой.", "date": "2019.11.28", "title": "Гръм уби двама войници в Турция"}
{"url": "https://www.24chasa.bg/novini/article/7920037", "text": "Министерство на околната среда и водите предприе действия за ограничаване на водовземането от комплексни и значими язовири за питейно-битово водоснабдяване с наличен обем под 50%. Спира се водовземането за цели, различни от питейно-битовите, за язовирите „Дяково“, „Асеновец“ и „Ястребино“. МОСВ уведоми ВиК операторите, водоползвателите и експлоатационните дружества, стопанисващи тези язовири, да ограничават ползването за други цели с оглед обезпечаване на питейно-битовото водоснабдяване. Те са предупредени да предприемат на мерки за алтернативно водоснабдяване от други водоизточници за обезпечаване на питейно-битовото водоснабдяване на съответните населени места. Това съобщиха от пресцентъра на Министерството на околната среда и водите. Язовир „Дяково“ към момента e с процент на запълване 36,98%. Язовирът се ползва освен за питейно-битово водоснабдяване и за промишлени цели, напояване и енергетика. С графика за декември 2019 г. ще бъдe ограничено водоподаването от него за други цели освен питейно-битовите. Язовир „Асеновец“ към момента е с процент на запълване 34,47%. В месечния график за декември МОСВ ще редуцира разрешените обеми за питейно-битово водоснабдяване на 1,8 млн. м3 съобразно данните за суха по влажност година с обезпеченост 75%. “ВиК Сливен” ООД е титуляр на още 5 разрешителни, издадени от Басейнова дирекция „Източнобеломорски район“, за водовземане от над 50 тръбни и шахтови кладенци. Дружеството е уведомено за необходимостта от предприемане на мерки за алтернативно водоснабдяване от други водоизточници с цел акумулиране на води в язовира и осигуряване на питейно-битовото водоснабдяване на гр. Сливен. Язовир „Ястребино“ е с процент на запълване 31,16%. Обемът в язовира гарантира осигуряване на 100% на питейно-битовото водоснабдяване и не е необходимо редуциране на заявката на ВиК дружеството. Води от язовира се ползват за питейно-битово водоснабдяване и за напояване. Водоползвателите са уведомени, че при планирано увеличаване на потреблението от страна на община Антоново до границите на лимита по разрешителното, предвид приоритетите по Закона за водите, ще бъдат предприети действия за ограничаване на напояването.", "date": "2019.11.28", "title": "Ограничават ползването на вода от язовири с наличен обем под 50%"}
{"url": "https://www.24chasa.bg/novini/article/7920053", "text": "Гордън Съндланд, посланик на САЩ в ЕС и ключова фигура от разследването за импийчмънт на Доналд Тръмп, бе обвинен от 3 жени в сексуален тормоз, предаде Би Би Си. Обвиненията, публикувани от американски медии, се отнасят за период преди 62-годишният дипломат да заеме настоящия си пост. По време на предполагаемите инциденти, той е развивал хотелска верига в Портланд и Сиатъл, информира  Съндланд отхвърли всички обвинения и посочи, че жените го обвиняват заради ролята му в изслушванията за импийчмънт на Тръмп. „Тези неверни твърдения за нежелано докосване и целуване са съчинени и, вярвам, координирани с политически цели“, каза дипломатът.", "date": "2019.11.28", "title": "Висш американски дипломат е обвинен в секс тормоз"}
{"url": "https://www.24chasa.bg/novini/article/7920093", "text": "Министър-председателят Бойко Борисов се срещна с българския състезател по сумо Калоян Махлянов - Котоошу. \"Сумото е императорски спорт, най-популярният в Япония, а както неведнъж съм казвал Котоошу е посланик на страната ни и на Европейския съюз. Гордеем се, че има хора като него, които прославят държавата ни\", каза министър-председателят по време на срещата. Котоошу бе първият българин, приет през 2002 г. за подготовка в професионална сумо школа в Токио. Дълго време той се състезава в елитната дивизия на професионалното сумо „Макуучи”, а през януари 2006 г. получава ранг „Озеки“. Печели „Купата на императора” и става първият европеец, завоювал този трофей. В момента най-известният български сумо боец се занимава с развитието на собствената си школа „Наруто бея“ в Япония. Котоошу разказа пред премиера Борисов, че се е посветил на треньорската дейност. Калоян Махлянов - Котоошу пристигна у нас по повод честванията на 60 години от предлагането и разпространението на българското кисело мляко в Страната на изгряващото слънце. В последните десетилетия то заема впечатляващия дял от 20 % от пазара в Япония като неговата популярност превъзхожда редица световноизвестни марки. В рамките на срещата премиерът Борисов и Котоошу обсъдиха още развитието на спорта сумо у нас, проекти, които биха го популяризирали и активности в тази посока.", "date": "2019.11.28", "title": "Българското кисело мляко заема 20% от пазара в Япония, бие световноизвестни марки"}
{"url": "https://www.24chasa.bg/novini/article/7920090", "text": "Силите за сигурност на Турция са задържали девет чуждестранни граждани по подозрения за връзки с терористичната организация Ислямска държава, съобщи ТАСС, като се позовава на турската държавна телевизия ТРТ. Според информацията акцията по задържането на заподозрените, чиято националността не се уточнява, е била проведена в столицата Анкара. Властите издирват още един заподозрян, предава БТА. След изявлението на президента на САЩ Доналд Тръмп за ликвидирането на водача на терористичната групировка Абу Бакр ал Багдади, в Турция зачестиха арестите на екстремисти. През миналия месец само в Анкара са били задържани над 30 чужденци с аналогични обвинения. Турция ще репатрира в началото на декември обратно във Франция 11 френски граждани, членове на \"Ислямска държава\", съобщи турският министър на вътрешните работи Сюлейман Сойлу, цитиран от Анадолската агенция. Анкара започна по-рано този месец да екстрадира джихадисти, след като обяви, че ще връща в родните им страни задържани в Турция членове на екстремистката организация дори и в случаите, когато тези страни са отнели гражданството им. Министърът съобщи още, че досега в родината им са върнати 370 хиляди сирийци. \"Някои може да намират това за недостатъчно, но важното е, че този поток се материализира по някакъв начин\", посочи той. По думите на Сойлу нараства броят на нелегалните мигранти, залавяни от Турция. Той цитира данни, според които докато през 2016 и 2017 той е бил съответно 175 и 176 хиляди души, през 2018 г. е нараснал до 268 хиляди. \"Миналия петък числата показваха 405 хиляди (заловени мигранти), а сега те са между 420 и 430 хиляди\", отбеляза още той.", "date": "2019.11.28", "title": "Задържаха 9 чужденци в Анкара, подозират ги във връзки с Ислямска държава"}
{"url": "https://www.24chasa.bg/novini/article/7920123", "text": "Учени от САЩ и Израел установиха възможна причина за миграцията на първите съвременни хора извън Африка, съобщи сайтът Физ.орг. Оказало се, че ключова роля са имали мусони в Близкия изток, които са осигурили подходящи коридори за преселване. Учените анализирани калцитни образувания, известни като спелеотеми, в пещерата със сталактити Сорек в Израел. Специалистите определили съдържанието на изотопите кислород -16 и кислород-18, които зависят от количеството на валежите, в минерали на 125 хиляди години. Освен това ползвали климатичен модел, който дава възможност да се събере информация за промени в растителността през последните 800 хиляди години, предава БТА. Предишни изследвания показаха, че климатът в Близкия изток може да е бил по-толъл и по-влажен преди 125 хиляди и 105 хиляди години, но преди 115 хиляди години е бил като днешния. По-влажните периоди съвпаднали с циклични промени в орбитата на Земята. Моделът показал, че през този период африканските и азиатските мусони се придвижили на север, а това довело до значителни валежи в Близкия изток през летните месеци. Резултатите от изотопния анализ потвърдили, че лятото било много дъждовно преди 115 хиляди години. Това може да е подтикнало хората към колонизиране на нови територии.", "date": "2019.11.28", "title": "Учени: Мусони са улеснили преселването на първите съвременни хора извън Африка"}
{"url": "https://www.24chasa.bg/novini/article/7920094", "text": "Оглавяван от китайци научноизследователски екип е открил необичайно голяма звездна черна дупка на приблизително 14 000 светлинни години от Земята, карайки учените да преосмислят теориите си за начина, по който се образува тя. Галактиката „Млечен път\" се предполага, че съдържа около 100 милиона черни дупки – космически тела, които са се формирали от разпадането на масивни звезди и са толкова плътни, че дори светлината не може да излезе от тях. До днес учените считаха, че масата на една такава дупка в нашата галактика не може да бъде 20 пъти по-голяма от тази на Слънцето, съобщава  Новото откритие отхвърля това предположение. Екипът, оглавяван от Лиу Дзифън, професор в Националната астрономическа обсерватория към Китайската академия на науките, е забелязал черна дупка с маса 70 пъти по-голяма от тази на Слънцето. Учените са я нарекли LB-1. „Черни дупки като тази не би трябвало дори да съществуват в нашата галактика\", каза проф. Лиу. До момента само 20 звездни черни дупки са точно идентифицирани и измерени в нашата галактика.", "date": "2019.11.28", "title": "Китайски астрономи откриха огромна звездна черна дупка"}
{"url": "https://www.24chasa.bg/novini/article/7920485", "text": "Продължава разследването на причините за пожара в столичната болница \"Пирогов\", при който загинаха двама души, а 32-ма бяха евакуирани. МВР работи по всички версии. В \"Пирогов\" все по-усилено се говори, че пожарът е предизвикан от цигара, запалена от пациент, предава  . Ръководството призна, че единият от двамата загинали е бил пушач, но за сега отказва да направи връзка с инцидента. От лечебното заведение са категорични, че системата за доставяне на кислород в клиниката е проверявана ежедневно и е била в изправност, а сертифицирана фирма всеки месец е осъществявала контрол. Огънят е тръгнал от северното крило на най-старата сграда на болницата. Очаква се да започне и ремонт по отстраняване на щетите. \"В тази част на отделението нямаме много апаратура. Повечето пациенти се лекуват с лекарства, не с различни апарати, така че някакви сериозни проблеми в това отношение нямаме, нямаме засегнати апарати и апаратура. По-скоро е нарушена целостта на една стена, тя е почти съборена. Почти унищожена е една стая, съседните са с доста щети\", каза проф. Николай Габровски, изпълнителен директор на УМБАЛСМ \"Н.И.Пирогов\". Нито един от евакуираните пациенти днес няма оплаквания или проблеми, свързани с пожара.", "date": "2019.11.28", "title": "Все повече се говори, че пожарът в \"Пирогов\" е предизвикан от цигара"}
{"url": "https://www.24chasa.bg/novini/article/7920497", "text": "Каскада от промени в резултат на глобалното затопляне застрашава човечеството, съобщават ДПА и в. \"Дейли мейл\", позовавайки се на публикация в сп. \"Нейчър\". Над половината от деветте критични точки, свързани с климатичните промени и идентифицирани преди десетилетие, понастоящем са активни, пишат авторите на изследването от университета на Ексетър, Великобритания. Учените обясняват, че въпросните критични точки могат да действат като редица от плочки домино, предава БТА. \"Събарянето на една или две \"климатични плочки домино\" тласка Земята към други\", казва един от изследователите, Уил Стефън от Австралийския национален университет. \"Опасяваме се, че ще стане невъзможно да спрем преобръщането на цялата редица от плочки, което може да доведе до каскада, застрашаваща съществуването на човешката цивилизация\", допълва ученият. Активните критични точки включват загубата на арктически воден лед и ледена покривка в Гренландия и Антарктида, топенето на вечна замръзналост, унищожаването на северни гори и дъждовни гори в Амазония. \"Биосферните критични точки могат да доведат до неконтролируемо освобождаване в атмосферата на въглерод, който преди това е бил складиран в Земята. Това ще ускори затоплянето и допълнително ще дестабилизира ледените покривки. Топенето им на свой ред ще доведе до необратимо покачване на морското равнище с около 10 метра\", обяснява Уил Стефън. Учените призовават за спешни действия, за да се предотврати каскадата от промени, която грози планетата и човечеството. \"Безотговорно е да продължаваме да чакаме, за да видим какво ще се случи. Ситуацията е спешна. Необходими са незабавни действия\", казва ръководителят на изследването Тим Лентън, цитиран от в. \"Дейли мейл\".", "date": "2019.11.28", "title": "Учени: Климатично бедствие застрашава човечеството"}
{"url": "https://www.24chasa.bg/novini/article/7920524", "text": "Приятелството с България и Гърция е “заразно” и се разшири из целия регион. Сега сме приятели с Албания, Сърбия, Косово, Черна гора, Босна и Херцеговина и поддържаме приятелски отношения между всички държави поотделно, споделяме опит, подкрепяме се и показваме на ЕС, че можем да си сътрудничим и да изградим едни други Балкани по пътя ни към ЕС и НАТО, каза премиерът на РС Македония Зоран Заев, предаде  . Когато става въпрос за членството ни в НАТО и ползите от пълноправното членство в най-мощния съюз за сигурност в света, освен сигурност и стабилност, подчертава Заев, това означава и големи икономически ползи. „Това означава достъп до десетки милиарди евро и затова подготвяме всички условия нашите компании да са подготвени. Проектозакона за стратегическите инвестиции би позволил големи инвестиции от поне 100 млн. евро да влязат в страната. Обявявам пет такива големи инвестиции. Това са инвестиции от специален, обществен интерес, затова решихме, че те трябва да бъдат одобрени и подкрепени в парламента“, каза Заев. По отношение на европейската интеграция и френският нон пейпър той изтъква, че абсолютно се предвижда, че крайната цел на новата методология е членство на Западните Балкани в ЕС. „Сега този документ трябва да бъде официално финализиран от Европейската комисия и официално приет от Европейския съвет. От нас се иска да дадем своето мнение и ще го направим. От нас зависи да продължим с реформите и установяването на европейските стандарти у дома. Да не забравяме, най-големият растеж на страните кандидатки за ЕС беше постигнат по време на преговорите, когато акцентът беше върху вътрешните реформи и трансформацията на обществата на страните според европейските стандарти“, заяви Заев, цитиран от МИА.", "date": "2019.11.28", "title": "Зоран Заев: Приятелството с България е \"заразно\""}
{"url": "https://www.24chasa.bg/novini/article/7920130", "text": "Емисиите на въглероден диоксид в Китай на единица БВП са спаднали с 4% през 2018 г, задминавайки целта с 0,1%. През миналата година, Китай е съкратил количеството изпускан въглероден диоксид на единица БВП с 45,8% спрямо нивата от 2005 г, като по този начин изпълни целите за намаляването на емисиите от 40 до 45% до 2020 предсрочно, каза Джао Инмин, заместник-министър на екологията и околната среда на пресконференция. С цифри това означава 5,26 милиарда по-малко тона въглеродни емисии от 2005 г. насам, съобщава  Междувременно генерираното от възобновяеми източници електричество се равнява на 26,7% от общото производство през 2018 г., представи още заместник-министърът.", "date": "2019.11.28", "title": "Китай достигна годишната си цел за съкращаване на въглеродните емисии за 2018 г."}
{"url": "https://www.24chasa.bg/novini/article/7920552", "text": "Парламентът прие окончателно напълно нов Закон за марките и географските означения, предаде БТА. От деня на влизането му в сила се прекратяват регистрациите на географските означения за спиртни напитки по отменения вече закон за марките за спиртни напитки, съгласно европейски регламенти, както и за ароматизирани лозаро-винарски продукти, които също са включени в регламентите на ЕС. Производствата по заявките за регистрация на географско означение за спиртни напитки, които попадат в обхвата на Регламент (ЕО) номер 110/2008 и за ароматизирани лозаро-винарски продукти, които попадат в обхвата на Регламент (ЕС) номер 251/2014, или по заявките за вписване на ползвател на такова географско означение, по които до влизането в сила на този закон няма влязло в сила решение, се прекратяват. Производствата за нарушения на права върху регистрирани географски означения за земеделски продукти и храни, които попадат в обхвата на регламент на ЕС, по които няма влязло в сила решение до влизането в сила на този закон, също се прекратяват. Притежател на права върху регистрирани географски означения за земеделски продукти и храни, които попадат в обхвата на европейския регламент, не може да предявява иск за нарушение, извършено до влизането в сила на този закон, гласува НС. Не се образуват и административно-наказателни производства, а образуваните се прекратяват. В тридневен срок от влизането в сила на този закон, Патентното ведомство уведомява Международното бюро за прекратяването на националните регистрации на географски означения, въз основа на които са направени международни регистрации. До шест месеца от влизането в сила на този закон всички обстоятелства, подлежащи на вписване в Държавните регистри на марките и на географските означения, се публикуват и в Официалния бюлетин на Патентното ведомство.", "date": "2019.11.28", "title": "Парламентът прие напълно нов Закон за марките и географските означения"}
{"url": "https://www.24chasa.bg/novini/article/7920564", "text": "Kолкото и да отрича украинският президент, сянката на демоничния олигарх Игор Коломойски витае над управлението му и половин година след встъпването в длъжност, опетнява неговата репутация и затруднява отношенията му със Запада. Всички говорят за този къдрокос, присмехулно усмихнат и остроезичен 56-годишен милиардер с войнствен темперамент. Западните дипломати, Международният валутен фонд и бизнес средите се питат реално или въображаемо е приписваното му влияние върху младия държавен глава Володимир Зеленски. Игор Коломойски внушава страх, тъй като името му се свързва с цял куп скандали. И вече от седмици прави все нови противоречиви изявления. Веднъж се обявява за дефолт по външния дълг, друг път - за сближаване с Русия в разрез с досегашната прозападна стратегия на Украйна, при все че според Киев страната воюва с Москва. Това обърква съюзническите държави. \"Безспорно той е основният проблем за отношенията на Зеленски със Запада\", смята украинският политолог Володимир Фесенко. Съветничката в Белия дом Фиона Хил също заяви миналия месец пред американски депутати, че е \"крайно разтревожена от отношенията между Зеленски и този господин Игор Коломойски\". В отговор на въпрос по тази тема през седмицата Володимир Зеленски сухо отсече, че \"господин Коломойски не е президент на Украйна\" и Киев не се отклонява от пътя \"към европейска интеграция\". Подозренията все пак са налице, доколкото президентът, заемащ поста от май т. г., винаги е могъл да разчита на олигарха. Неговата телевизия \"1 + 1\", една от най-големите в страната, отразяваше кампанията на актьора в добра светлина. Тя излъчваше и хумористичните му шоута, а после - сериала \"Слуга на народа\", в който той игра ролята на обикновен учител, станал президент, критикувайки вездесъщата корупция. \"Коломойски е бизнес партньорът на Зеленски, а по всичко личи, че е и негов наставник\", писа наскоро във Фейсбук Володимир Ариев, депутат от прозападната опозиция. Оттогава критиците на 41-годишния президент го наричат \"марионетка на Коломойски\", припомняйки, че олигархът се завърна след години в изгнание точно преди встъпването в длъжност на държавния глава. Назначаването на един от бившите му адвокати за шеф на президентската администрация също хвърли мнозина в недоумение. \"Страхът иде от възможността Коломойски да е мажоритарният акционер на Зеленски\", резюмира Серхий Фурса от инвестиционната група Драгън кепитъл, и неговите икономически интереси накрая да надделеят над \"тези на страната\". Тази предполагаема близост смущава още повече, доколкото Володимир Зеленски спечели популярност с обещания \"да пречупи системата\" на корупция и игри на влияние между света на бизнеса и политическия свят, разяждащи обществения живот, откакто страната е независима от Съветския съюз, разпаднал се през 1991 г. \"Слуга на народа или слуга на олигарси?\" е заглавието на материал, публикуван през октомври от американския аналитичен център Атлантически съвет. Според други наблюдатели Игор Коломойски всъщност далеч не е толкова влиятелен, колкото изглежда. По думите на Фесенко с действията си олигархът показва преди всичко \"неспособността да се примири с факта, че Зеленски вече не е негов подчинен\". \"Историята с Коломойски се надценява\", уверява и високопоставен украински източник. \"Но медийният шум около него е много полезен, защото ограничава възможността за сътрудничество\" на властта с олигарха, добавя той. \"Ужасно дете\" на бизнеса, заграбвал някога предприятия с помощта на въоръжени бойци и финансирал подразделения, участвали във войната с пропуските сепаратисти в Източна Украйна, Игор Коломойски е фактор с осезаема тежест в икономиката на страната предвид интересите му в металургията, електроснабдяването и горивния сектор. Той обаче изгуби основния си актив - най-голямата банка в страната Приватбанк, национализирана набързо през 2016 г. след предполагаема злоупотреба за 5,5 милиарда долара според оценка на централната банка. Властите уверяват, че учреждението никога няма да бъде върнато на олигарха въпреки неговите усилия за анулиране на национализацията. Западните съюзници на страната обаче очакват сигнал, че Украйна наистина започва борба с корупцията. Например разследване срещу бившите собственици на Приватбанк. Президентът \"няма да отстъпи нищо\" на олигарха, твърди източник, близък до канцеларията на държавния лидер. Според него обаче няма как да избухне \"открита война\", защото Володимир Зеленски се чувства донякъде длъжник на Коломойски. (БТА)", "date": "2019.11.28", "title": "Коломойски - олигархът, който злепоставя\nукраинския президент"}
{"url": "https://www.24chasa.bg/novini/article/7920594", "text": "70-годишна жена е загинала, след като е блъсната от бус в Силистра. Това съобщиха от ОДМВР - Силистра. Пътнотранспортното произшествие е станало днес около 09.25 часа на ул. „Янко Тодоров“ в Силистра. Според първоначалните данни жената е ударена от бус, управляван от 26-годишен водач, при извършване на маневра на заден ход. Жената била откарана с линейка в Спешния център, където починала. Причините за произшествието се изясняват, образувано е досъдебно производство, съобщава \"Фокус\".", "date": "2019.11.28", "title": "Бус блъсна 70-годишна в Силистра, тя почина"}
{"url": "https://www.24chasa.bg/novini/article/7920571", "text": "Съдбата на малката Алба била трудна от самото и раждане: от нея първо се отказала майка и, а после била отхвърлена от 20 потенциални приемни семейства. Историята на нелекия път на италианеца Лука Трапанезе към осиновяването на новороденото момиченце се разпространи с шеметна скорост из социалните мрежи поради няколко причини, най-важната от които е фактът, че социалните служби не дават често право на опека на самотен хомосексуален мъж, предава  . В Италия, както и в повечето страни от света, осиновяването за хомосексуалисти и самотни родители е доста трудна работа. Лука осиновил Алба когато тя била едва на 13 дни, но заради състоянието и се били отказали вече над 20 семейства. Самият Лука работил в много центрове за грижи за хора със специални потребности и винаги искал да стане баща. Ето защо, въпреки липсата на партньор, той решил да не се отказва от осиновяването на Алба, която вече се наслаждава на щастлив дом със своя баща. Благодарение на него това момиче, което обича да играе и танцува и да се наслаждава на общуването с други хора, има прекрасно бъдеще. Синдромът на Даун – НЕ е болест, а сложно генетично състояние. То не се лекува и не причинява страдание. Детето се е родило такова, защото по време на зачеването в неговите клетки се е образувала допълнителна 47-ма хромозома. Именно затова се появяват редица физиологични особености, заради които детето ще се развива по-бавно от връстниците си.", "date": "2019.11.28", "title": "Мъж осинови бебе със синдрома на Даун, отхвърляно от 20 семейства (Снимки)"}
{"url": "https://www.24chasa.bg/novini/article/7920549", "text": "Специализираната прокуратура внесе в Специализирания наказателен съд обвинителен акт срещу  , нанесла за две години вреди на стойност над един милион лева, предимно на възрастни хора в страната, съобщават от спецпрокуратурата. Участниците в групата бяха задържани на 18 април 2019 г. в Горна Оряховица, София и Букурещ по време на координирани действия по разследването на Специализираната прокуратура, ГДНП, ОДМВР-Велико Търново и румънските полицейски и съдебни органи.  Събраните доказателства показаха, че групата е започнала престъпната си дейност в началото на 2017 г. при висока конспиративност и строго разпределение на функциите на всеки от участниците. Т.нар. „въртачи“ набирали потенциални жертви на измамите, търсейки ги основно на стационарните им телефони. Те симулирали опит за телефонна измама, в повечето случаи с искане на пари за лечение на пострадал близък. Следвала намесата на друг човек от групата – на някой от двамата ръководители или на участник, който се представял за полицейски служител. Жертвите били въвеждани в заблуждение, че полицията разследва опита за измама, а за да бъдат разобличени престъпниците, трябвало да им се дадат исканите пари или златни накити, които след залавянето им ще се върнат на собствениците. „Мулета“ взимали подхвърлените им пари и ценности и ги оставяли в тайници, откъдето участници на по-високо ниво в групата ги прибирали и предавали на ръководителите. След разрастване на дейността на групата, и от съображения за сигурност, ръководителите и „въртачите“ изнесли дейността си в Румъния, където била изпращана и печалбата от престъпната дейност. Двама от предадените на съд са осъждани за измами. Предстои съдът да насрочи разпоредително заседание по делото.", "date": "2019.11.28", "title": "Съдят ало измамниците от Горна Оряховица, взели към 1 млн. лв. за 2 години"}
{"url": "https://www.24chasa.bg/novini/article/7920572", "text": "Възрастен мъж почина при гражданско неподчинение днес в Пловдив. Трагедията се е разиграла тази сутрин в квартал Кючук Париж, където живеещи на района излязоха да изразят несъгласието си със застрояване на междублоковото пространство зад т.нар. Юбилеен блок. От години мястото се ползва от жители на квартала, които не желаят сега там да изникне поредната жилищна кооперация, информира  „Беше около 80-годишен. Още към 8 сутринта му беше лошо. По едно време се свлече на земята, викнаха линейка, но не можаха да го спасят”, разказаха пред TrafficNews участници в протеста. По думите на очевидци мъжът още е бил жив, когато е пристигнал медицинският екип. По-късно обаче лекарите съобщили, че е починал, вероятно от инсулт. В момента линейката все още е на мястото заедно с екипи на Първо РУ. Тук са и част от протестиращите. Протестът е бил обявен в социалните мрежи, но хората не са имали разрешение за него. \"Това не е законен протест, а гражданско неподчинение. Ако има организиран протест, би трябвало да има уведомителни писма до кметството, да е съгласуван с Общинска полиция, за да бъде осигурена охрана и медицинска помощ. Нищо такова обаче не е направено. Хората са излезли щом са видели строителната техника\" коментира пред TrafficNews кметът на район \"Южен\" Костадин Язов. В Първо РПУ е образувано досъдебно производство. Починалият мъж е на 80 години, живее т.нар. Юбилеен блок. Протестите в района започнаха преди седмица, след като стана ясно , че на въпросния терен, който е частна собственост, предстои да бъде издигнат жилищен комплекс. Кметът на район „Южен”Костадин Язов заяви, че този терен е частна собственост, реституирана на наследниците на рода Калпакчиеви. Искането за промяна на устройствения план е от 2006 година по правилата на стария ЗУТ. През 2017 година общината е издала и строително разрешение. „Документите според юридическа нормативна уредба са изрядни. Това, на което трябва да се обърне внимание, е кога се издадени документите за парцела, тъй като има разлика в законодателството. До 2007 година Законът за устройство на територията за промяната на ПУП-ПРЗ е бил само на уведомление – двуетапно. На първия етап, промяната е била обжалвана, но жалбата е била отхвърлена от Експертен съвет по устройство на територията. На втория етап е изпуснат момента при заповедта да се обжалва. Това се случва на 5 декември 2005 година при действащия тогава ЗУТ. След 2007 година всичките тези процеси - промяна на ПУП – ПРЗ са били с обществено обсъждане. Истината е, че действието на законите в България влиза в сила от датата на приемането им или в бъдеще, но не и в изминал период. Т.е. към онзи момент откъм нормативите на ЗУТ всичко е било направено по закон”, обясни кметът на „Южен” Костадин Язов. На място в момента има полиция, работата по случая продължава.", "date": "2019.11.28", "title": "80-годишен мъж почина от инсулт при протест в Пловдив"}
{"url": "https://www.24chasa.bg/novini/article/7920548", "text": "Възрастен мъж е починал, след като буквално е бил прегазен от автомобил на пътното платно в брациговското село Бяга. Трагичният инцидент е станал в сряда на кръстовище в селото, съобщиха от полицията. 44-годишният К.Г. от Пловдив управлявал лек автомобил \"Фолксваген\" по улиците на селото. На Т-образно кръстовище той предприел ляв завой, но не видял, че на метри от кръстопътя на пътното платно е паднал 75-годишния Т.Г. от Бяга. Така фолксвагенът преминал буквално през тялото на падналия пенсионер с предните и задните си гуми. Едва тогава шофьорът усетил, че гази нещо с колата си и незабавно спрял. Пристигналият на място екип на \"Спешна помощ\" тръгнал да транспортира тежко раненият мъж към болницата в Пазарджик, но въпреки усилията на медиците пострадалия починал в линейката. По-късно станало ясно, че загиналият пенсионер страдал от заболяване и бил трудно подвижен. Той паднал на пътното платно буквално броени минути преди колата да го прегази и не е можел сам да се изправи. Пробите за употреба на алкохол и наркотици на шофьора са отрицателни. Той е задържан в ареста.", "date": "2019.11.28", "title": "Кола прегази и уби паднал на пътното платно мъж край Пазарджик"}
{"url": "https://www.24chasa.bg/novini/article/7920529", "text": "Цената на билета за градски транспорт няма да бъде повишавана, няма необходимост от това, заяви днес кметът на София Йорданка Фандъкова в отговор на журналистически въпрос при представянето на нов трамвай, който ще се движи по линия 18 от утре. Това е първият от общо 13 нови трамвая на полската компания PESA по проекта \"Интегриран столичен градски транспорт - фаза две\" по ОП \"Региони в растеж\" /2014 - 2020 г./. Утре от завода в Полша тръгва към България следващият трамвай, информира Фандъкова. Тя каза, че Столичната община продължава с усилията за модернизация на наземния транспорт заедно със строителството на метрото, което е една от най-важните мерки за осигуряване на алтернатива на придвижването с автомобили и част от мерките за подобряване на качеството на въздуха. Кметът съобщи, че в момента е в ход процедура за закупуването на 25 нови трамвая по ОП \"Околна среда\". Три фирми са подали документи, процедурата се прави от \"Столичен електротранспорт\". До две години ще можем да включим в движение тези 25 нови трамвая, посочи кметът. Тя подчерта обаче, че трамваите са доста скъпи за разлика от тролейбусите и автобусите, затова и закупуването на чисто нови возила не става толкова бързо. Стойността на един трамвай на компанията PESA e 3,3 млн.лв. Все пак голяма част от трамваите в София са обновени или реновирани, подчерта кметът Фандъкова. В отговор на въпрос тя съобщи, че забавяне в строителството на метрото няма. При пет от метростанциите строителните дейности са приключили, правят се тестове. След една седмица завършват и строителните дейности на останалите станции, така че тестовете ще продължат и там, информира кметът. Тя каза, че не изисква от директора на \"Метрополитен\" да се бърза, а работата да се свърши качествено, за да се гарантира сигурност на пътниците.", "date": "2019.11.28", "title": "Фандъкова: Билетът за градския транспорт няма да поскъпва. Идват трамваи от Полша (Снимки)"}
{"url": "https://www.24chasa.bg/novini/article/7920660", "text": "8 390 227 са чуждестранните туристически посещения в страната от януари до октомври включително тази година. Отчита се минимално намаление от 0,4 на сто спрямо същия период на миналата година, която бе рекордна за българския туризъм. Това става ясно от данните на Националния статистически институт, публикувани в сряда. Това съобщиха от пресцентъра на Министерството на туризма. За месец октомври 2019 г. чуждестранните туристически визити са над 546 хил., като се отчита увеличение от 5,1% спрямо съответния месец година по-рано. Резултатите показват, че въпреки множеството предизвикателства в международен план през тази година българският туризъм запазва устойчиви резултати, коментира министър Николина Ангелкова. Тя апелира активната съвместна работа и мобилизацията на държавата, туристическия бизнес и местната власт да продължат през зимния сезон, както и при подготовката на лято 2020 и 2021 г. През 10-те месеца на 2019 година водещ пазар за входящ туризъм е Румъния, като визитите от там са повече от 1,114 млн. Гърция е на второ място с 988 хил. визити, отчитайки нарастване от 6 на сто в сравнение със същия период година по-рано. Трети и четвърти пазар за страната ни са съответно Германия и Турция. В топ 10 за периода януари-октомври 2019 са още туристическите посещения", "date": "2019.11.28", "title": "Над 8,3 млн. чужди туристи са посетили страната ни през януари–октомври тази година"}
{"url": "https://www.24chasa.bg/novini/article/7920690", "text": "Италианската полиция съобщи, че е разбила въоръжена групировка, която е била открито пронацистка и антисемитска, предаде Франс прес. Тя се е състояла от 19 човека, разпръснати в цяла Италия. Провеждат се обиски в техните жилища. Направени от полицията снимки показват, че сред конфискуваните предмети има голямо количество оръжия: пистолети, пушки, автомати, ножове, арбалети, а също и книги за Мусолини и Хитлер, предаде БТА. Общото между тези 19 души е било \"еднаквия идеологически фанатизъм и намерението им да създадат пронацистко, антисемитско и ксенофобско движение на име \"Италианска националсоциалистическа работническа партия\", заяви полицията. Групировката е била изготвила \"своята вътрешна и териториална структура, символ и програма, която е открито антисемитска и отричаща Холокоста\", се казва още в комюникето. Един от главните членове на групировката, който е отговарял за физическото обучение, е калабриец, бивш военен от Чуждестранния легион и член на калабрийската мафия Ндрангета, както и местен ръководител в северозападната област Лигурия на малката крайнодясна партия \"Форца нуова\". Италианските десни екстремисти са установили контакти и на международно ниво, по-специално с \"Арийската бяла машина - С18\", близка до английските неонацистки среди от \"Кръв и Чест\", се отбелязва в комюникето.", "date": "2019.11.28", "title": "Разбиха крайнодясна въоръжена групировка в Италия (Снимки)"}
{"url": "https://www.24chasa.bg/novini/article/7920716", "text": "Няколко души са загинали при самолетна катастрофа край канадския град Кингстън в сряда вечерта. Самолетът е бил открит в гориста местност. Сигналът за изчезването на малката машина е бил получен в полицията малко след 17:00 ч. в сряда. От полицията не съобщават колко души са били на борда, откъде е дошъл самолетът и за къде е пътувал. Точният брой на жертвите ще бъде съобщен след края на разследването, предаде globalnews.ca/kingston/, цитиран от    Самолетът е модел Piper PA-32R и е предназначен за до шест души. Транспортните власти обаче съобщиха, че самолетът е бил регистриран в САЩ и е пътувал от летището Бътънвил в Торонто в посока Кингстън.", "date": "2019.11.28", "title": "Малък самолет се разби в Канада, има жертви"}
{"url": "https://www.24chasa.bg/novini/article/7920662", "text": "Албания все още лекува раните си от опустошителното земетресение 6.4 по Рихтер, което стана в района на Тирана и град Дуръс, при което загинаха 35 души досега. Една от жертвите на природното бедствие, което удари страната, е пряко свързана със семейството на премиера Еди Рама, предава  . 24-годишната Кристи Печи, която е намерена мъртва, e приятелка на сина на премиера – Грегор Рама, съобщава италианският сайт Blitz Quotidiano. Двамата млади са двойка от няколко години, но само близки приятели знаели за връзката им. Момичето бе намерено в руините на 6-етажна сграда, която се срути в Дуръс. Според нейния профил във Facebook тя е завършила университета в Тирана със специалност дерматология. Грегор Рама винаги е стоял далеч от медиите и новината за смъртта на приятелката му вероятно нямаше да се разбере, ако самият той не беше написал в „Инстаграм“, че е изгубил „близък за мен човек“ при земетресението. „Той загина заедно с брат си, майка си и баща си. Цялото семейство е погубено. От развалините бяха извлечени само две тела“, разкри приемиерският син. Всъщност първо са извадени телата на Кристи и баща ѝ, а по-късно и на майка и брат ѝ. Сеизмологът Ламбро Дюни заяви, че трусът е изместил целия град Дуръс с най-малко 10 см, съобщава Albanian Daily News. Според него, това е съвсем естествено, тъй като земетресението е било изключително мощно. Освен това сеизмологът предупреди хората, чиито домове са повредени, да не влизат в тях докато не приключат проверките за тяхната безопасност. Припомняме, че кабинетът гласува 200 000 лева хуманитарна помощ за Албания след опустошителното земетресение. \"Още веднъж съболезнования за жертвите в Албания. Да минем първо проект на решение за одобряване на хуманитарна помощ в размер на 200 000 лева\", призова министрите Борисов. Той добави, че вътрешното ни министерство е подготвило при нужда и 1000 палатки с пакети, имаме готовност да изпратим и екипи за разчистване. Борисов каза, че правителството е в постоянна комуникация с колегите си в Тирана. \"Това е голяма трагедия, не бива да ги оставяме сами. Имаме готовност и с жива сила и с техника, затова и гласуваме тези средства\", заключи премиерът.", "date": "2019.11.28", "title": "Синът на Еди Рама загуби приятелката си при земетресението в Албания"}
{"url": "https://www.24chasa.bg/novini/article/7920762", "text": "Полицията в американския град Холиок (Масачузетс) е задържала баща, чийто 5-годишен син е отишъл на детска градина с чанта, пълна с кокаин. Малчуганът е признал пред директора, че опитал от белия прах, след което изведнъж се почувствал като Спайдърмен, поради което решило да занесе и на другите деца, за да придобият и те ''свръхсили'', предаде Канал 3. След този случай полицията е посетила дома на родителите на 5-годишното момче, където открила още 150 чанти с кокаин и още 20, които били опаковани и скрити в кашони. Върху по-голямата част от тях били сложени стикери с лика на Спайдърмен, което според разследващите подтикнало детето да опита от наркотиците и да се помисли за супергерой. Предстои срещу родителите да бъдат повдигнати обвинения за притежание и разпространение на наркотици.", "date": "2019.11.28", "title": "Дете в САЩ откри кокаина на баща си, носи на приятелите си в детската градина"}
{"url": "https://www.24chasa.bg/novini/article/7920768", "text": "Русия е готова да споделя и прилага своя опит от борбата с терористи в Сирия, повишавайки оперативните възможности на силите, използвани от Организацията на Договора за колективна сигурност (ОДКС). Това заяви днес руският президент Владимир Путин на форум на ОДКС в киргизстанската столица Бишкек, предадоха ТАСС и БТА. Заради възможността от поява на нови горещи точки в близост до държавите членки е необходимо по-ефикасно да се анализира и прогнозира военно-политическата обстановка в зоната на отговорност на ОДКС, да се активизира по-специално дейността на Центъра за кризисно реагиране на организацията, изтъкна Путин. Русия смята за полезно да продължи съвместните операции за ликвидиране на международни терористични групировки в пространството на ОДКС. Сред приоритетните задачи на обединението е да засили борбата с незаконния оборот на наркотици. Особено внимание заслужава въпросът за подсилване на миротворческия потенциал на ОДКС, посочи руският лидер. Путин обеща Русия да съдейства за развитие на сътрудничество с всички заинтересовани държави и международни обединения. Още миналата година бе одобрен пакет от документи, предвиждащи ОДКС да предоставя статут на наблюдател или партньор - след като всички членки ги ратифицират, ще може да започне и конкретен диалог със страните, готови за тесни контакти, добави той.", "date": "2019.11.28", "title": "Русия е готова да сподели опита си\nот борбата с терористи в Сирия"}
{"url": "https://www.24chasa.bg/novini/article/7921039", "text": "В малка част от Антарктида, където ледът се топи през пролетта, от милиони години в равновесие живеят и се размножават мъхове, лишеи, треви, мухи, акари, колонии от микроорганизми. Учени сега предупреждават, че оцеляването им е застрашено от инвазивни видове, голяма част от които са донесени от човека, предаде Франс прес, позовавайки се на публикация в сп. \"Science Advances\". Богатото биоразнообразие се съхранява в древен баланс от екстремен студ и изолация на антарктическата суша, заобиколена от мощни океански течения. Хилядите изследователи и десетките хиляди туристи, които посещават Антарктида всяка година, обаче заплашват да нарушат това равновесие, носейки със себе си растения и насекоми, предава БТА. Тип трева, Poa annua, вече се е установила на някои острови. Хората са донесли със себе си два вида мухи. Някои видове се \"добират\" до Антарктида по въздух или други естествени пътища от отдалечени места като Южна Америка, но те не успяват да се установят за постоянно. \"Деветдесет и девет процента от инвазивните видове идват с хората\", казва изследователят Питър Конвей от Британския антарктически институт. Според Конвей и колегите му климатичните промени ще улеснят установяването на инвазивни видове, въпреки че континентът се затопля по-бавно в сравнение с други части на планетата. С настоящите темпове на затопляне сушата без постоянен лед на антарктическия полуостров на запад се очаква да се увеличи с 300 процента през следващия век. Това означава, че всеки инвазивен вид ще разполага с много повече земя за колонизиране. При наличието на повече терени и повече вода благодарение на топящия се лед, животът вероятно ще експлодира и конкуренцията за ресурси между видовете ще се засили. Тревите ще се борят срещу мъховете, местните видове мухи ще се изправят срещу нашествениците. Точният ефект е трудно да бъде предвиден, отбелязват учените.", "date": "2019.11.28", "title": "Инвазивни видове застрашават Антарктида"}
{"url": "https://www.24chasa.bg/novini/article/7921053", "text": "Земетресение с магнитуд 3,2 по скалата на Рихтер е регистрирано на територията на Черно море, край Шабла, предаде кореспондентът на БГНЕС. Земният трус е усетен в 13,37 ч. с епицентър на 18 км югоизточно от Шабла и на 67 км източно от Варна, с дълбочина 10 км, уточнява Европейският сеизмологичен център. По данни на Геофизичния институт на БАН земетресението е с магнитуд 2,9 по скалата на Рихтер.", "date": "2019.11.28", "title": "Земетресение с магнитуд 3,2 удари Шабла"}
{"url": "https://www.24chasa.bg/novini/article/7920364", "text": "– BestWater International GmbH е основана през 1988 година в Германия и е специализирана в създаване и производство на филтърни системи от ново поколение. Производствената база е в град Beelitz, Германия, и всички компоненти на системите се изработват само и единствено там. Притежава 37 сертификата от независими институти, включително и за филтриране на радиоактивна вода с цезий 137. Клиентите получават ПРЕМИУМ клас филтърни системи Made in Germany с единствената в света 30-годишна пълна гаранция. Над 1 000 000 доволни клиенти в 42 страни и над 500 000 000 евро годишен оборот. – Обратна осмоза с молекулярно филтриране и 6-степенна филтрация. Етап А: Пречистване на водата в системата за предварително филтриране Водата преминава през седиментни (утаечни) филтри и активен въглен Етап Б: Почистване на водата чрез обратна осмоза Обратната осмоза използва естествените осмотични свойства на водата, но с обратен принцип на действие: водата бива вкарана под натиск в многопластова мембрана с фини пори, които са достатъчно малки, за да пропускат единствено водните молекули. Всички по-големи молекули до 99% биват филтрирани и се оттичат в канала. Ние сме единствената компания на българския пазар, която предлага филтърни системи с молекулярна филтрация. Етап В: Преструктуриране на водата чрез фотонизираща технология На базата на изследванията на японския учен д-р Масару Емото, който доказва, че водата може да пренася енергия и информация, са разработени модули за изчистване на паметта, за структуриране, за витализиране и енергитизиране на водата. Като краен продукт потребителят получава мека, неутрална, нискоминерализирана и ревитализирана вода. – Разполагаме с 14 модела – за дома, офиса, ресторанта и хотела, както и модели за промишлеността. – При КАНГЕН се ползва електролиза на водата, която на практика означава изкуствено добита вода след разпад на молекулата на водата и последващо съединяване. Аз вярвам, че такава изкуствено добита вода не е полезна за човешкия организъм в дългосрочен план и е на практика още едно изкуствено нещо в живота ни. Повечето хора днес се стремят към био и органични храни, но забравят най-важния компонент от ежедневието ни – водата. Затова аз заложих на здравето на българите. – Така е – не сме без конкуренция. Най-добрата вода е, защото притежава 74 предимства спрямо останалите на пазара – 30-годишна гаранция, 24 сертификата само за качеството на водата, кран от медицинска стомана, модули за структуриране и ревитализиране и още много други. Няма друга компания в света към момента, която да предлага такова комплексно решение за третиране на питейна вода. Може би тук е и моментът да кажа, че конкурентните системи пречистват водата между 18% – 48%, 50%, а BestWater до 96% – 99%... на практика това, което поглъщаме са чисти молекули вода, натрий, магнезий, калий и др. полезни вещества...", "date": "2019.11.28", "title": "BestWater International - водата на бъдещето"}
{"url": "https://www.24chasa.bg/novini/article/7921057", "text": "Стотици ливански жени преминаха в шествие покрай някогашна фронтова линия в ливанската столица вчера, носейки бели рози и ливански знамена, за да протестират срещу избухналите предната нощ сблъсъци между противостоящи групировки, при които бяха ранени десетки хора. Жените изразиха решимостта си да не допуснат връщане на страната към гражданската война. След 40 дни на протести обаче възниква политическа безизходица, събуждат се стари религиозни и политически съперничества, всеки ден се стига до улични сблъсъци, включително и в райони, които представляваха смъртоносни фронтови линии по време на вътрешноливанския конфликт от 1975 до 1990 г. Малката средиземноморска страна преживява също най-тежката си финансова криза от десетилетия с безпрецедентен контрол над капиталовите потоци. И с нажежаването на страстите са налице сериозни опасения, че Ливан се свлича надолу към дълъг период на нестабилност. \"Изправени сме между две заплахи, които се надпреварват една с друга: заплахата от финансов колапс и заплахата от колапс на сигурността. Ситуацията е безпрецедентна\", каза Набил Бу Монсеф, заместник-главен редактор на вестник \"Ан Нахар\". Нощните сблъсъци - главно юмручни схватки и замеряния с камъни между поддръжниците и опонентите на президента Мишел Аун - избухнаха в градове и села из страната с десетки ранени и 16 задържани заради участието си в тях, съобщиха Ливанският Червен кръст и армията. Президентът все още не е провел консултации с парламентарните блокове за номинирането на нов премиер след оставката на правителството преди месец. Премиерът в оставка Саад Харири, който е фаворитът на Аун и на радикалите от Хизбула да оглави и новия кабинет, оттегли кандидатурата си за премиер, като изрази надежда, че така ще разчисти пътя за изход от политическата безизходица след 40-те дни на протести. Протестиращите прибягнаха към затваряне на пътища и към други тактически похвати, за да окажат натиск върху политиците да отговорят на техните искания за ново правителство. При последния изблик на насилие, започнал в неделя през нощта, противници на двете главни шиитски групировки - Хизбула и движението Амал на шефа на парламента Набих Бери - нападнаха протестиращите на околовръстния път на Бейрут. По време на гражданската война тази пътна артерия свързваше предимно мюсюлманските квартали в западната част на града с християнските райони в източната му част. Тежки сблъсъци имаше във вторник вечерта между хора в шиитското предградие Чия и съседния християнски район Ейн Румане, където привърженици на Хизбула и на съперничещи групи, поддържащи десните християнски Ливански сили, се замеряха с камъни. Една стрелба в Ейн Румане през април 1975 г. даде искрата за 15-годишната гражданска война, в която загинаха близо 150 000 души. Същата вечер между привърженици и опоненти на Аун имаше юмручни боеве и замеряния с камъни в северния град Триполи, втория по големина в Ливан, при което бяха ранени 24 души. Седмина от тях бяха настанени в болница. В планинския град Бикфая бяха ранени 10 души, 5-има от които бяха хоспитализирани, при сблъсъци между привърженици на Аун и на дясната християнска партия \"Фаланга\", съобщи Червеният кръст. Насилието избухна, след като колона от десетки коли с привърженици на Аун навлезе в града, който традиционно е бастион на фалангистите. Вчера около 300 жени преминаха в шествие покрай бившата фронтова линия между Ейн Румане и Чия, след като се събраха по средата и си размениха бели пози. Някои носеха плакати, които гласяха: \"Всички сме един народ\", \"Всички имаме една болка\". Те скандираха \"Не на гражданската война!\" Но в отсъствието на правителство и на каквото и да било политическо решение, анализаторите предричат още вълнения и неизбежна нестабилност. \"Очаквам още хаос. Докато страната е без политическо ръководство, тя е изложена на опасности. Няма правителство, а има пълен срив на конституционния процес за формиране на правителство\", каза Бу Монсеф. Нарастващите опасения за сигурността са отражение и на бързо влошаващата се финансова криза в страната, която има едни от най-големите дългове в света. Заради недостига на доларови запаси ливанските банки наложиха безпрецедентен финансов контрол, за да съхранят ликвидността, което още повече парализира страната и надува цените поради опасенията от финансов колапс. Фирмите и домакинствата са изложени на хаоса. Хората не знаят как ще се справят с предстоящите доларови плащания за образование, здравни застраховки и жилищни наеми. Компаниите са сериозно затруднени да изплащат заплатите на персонала, други вече са намалили заплатите или просто освобождават служители. Някои експерти смятат, че т. нар. \"подстрижка\", при която държавата отнема част от спестяванията на вложителите, за да покрие своите дългове, е неизбежна мярка за справяне с кризата. Гуверньорът на централната банка Риад Саламе обаче отхвърля тази опция. В сряда десетки протестиращи се събраха пред централната банка в деловия квартал на Бейрут Хамра, настоявайки за фискални мерки, които да не засегнат малките вложители и бедните хора. Край тях бръснари и фризьори безплатно подстригваха мъже и жени на фона на безпокойствата за спестяванията на вложителите. \"Налагат ни определени ограничения, заради които хората не могат да си купят лекарства или да влязат в болница, а в същото време едрите бизнесмени могат на прехвърлят парите си\", каза Ребека Сааде - една от протестиращите, докато фризьорка я подстригваше. \"Хората се чудят как да намерят долари, за да си платят наема или да си купят храна, при баснословно растящи цени, а те ни обвиняват, че протестираме\", заяви тя. В съобщение на ливанската армия бе посочено, че са задържани 16 души, участвали в насилието, и че 33 войници са били ранени в Триполи от камъни и коктейли \"Молотов\". Други 10 военни били ранени, докато разделяли враждуващите тълпи в Чия и Ейн Румане. Още 8 войници били ранени в Бикфая. Сблъсъците между протестиращите и поддръжниците на Хизбула поставят в деликатно положение ливанската армия и силите за сигурност и заплашват да отворят опасните разломни линии в страната, оказала се в политическа задънена улица. Харири подаде оставка на 29 октомври в отговор на масовите протести, подпалени от нови данъци и от тежката финансова криза. Неговата оставка изпълни едно от ключовите искания на протестиращите, но потопи страната в несигурност при липсата на ясен път към разрешаване на икономическите и социалните й проблеми. Харири настояваше да оглави правителство от технократи, докато неговите опоненти, включително Хизбула, искат кабинетът да включва както експерти, така и политици. Според Бу Монсеф Хизбула смята, че едно правителство, съставено само от технократи и изключващо (шиитската) групировка, ще бъде подарък за Америка, която иска (Хизбула) да не участва в управлението. \"Някои хора, особено в партиите, свързани с държавата, залагат на това, че колкото повече отслабва въстанието, толкова повече ще се смекчават и условията, които Харири поставя\", каза Мустафа Алуш, представител на (сунитското политическото) движение Мустакбал (Бъдеще) на Харири. (БТА)", "date": "2019.11.28", "title": "Над Ливан надвисват финансов колапс и заплахи за сигурността"}
{"url": "https://www.24chasa.bg/novini/article/7921112", "text": "Българският патриарх Неофит се срещна днес с новия посланик на Израел у нас Йорам Елрон, съобщиха от Българската патриаршия. Посланик Елрон е благодарил за честта да се срещне с предстоятеля на Българската православна църква. Той е благодарил за голямата историческа роля, която Българската православна църква е изиграла при спасяването на еврейския народ по време на преследването му от средата на миналия век. Патриарх Неофит е изтъкнал добрите взаимоотношения с еврейската общност у нас, както и тези между българите и евреите като цяло. Той е споделил, че двама български предстоятели - екзарх Стефан и патриарх Кирил, са определени като Праведници на света. В края на приема патриарх Неофит е благопожелал успешен мандат и добро служение на новия посланик на Израел у нас, изразена е била надежда и за бъдещи срещи. В срещата са участвали също Мелнишкият епископ Герасим, който е главен секретар на Светия синод, Белоградчишкият епископ Поликарп - викарий на патриарха, и иконом Николай Георгиев - началник на отдела \"Връзки с обществеността\" при Светия синод.", "date": "2019.11.28", "title": "Патриарх Неофит: Имаме добри взаимоотношения с еврейската общност у нас"}
{"url": "https://www.24chasa.bg/novini/article/7921140", "text": "Възможностите за облекчаване на свръхнатоварения транспортен трафик между България и Турция бяха обсъдени на поредица от срещи с турските митнически и гранични власти. Това съобщи директорът на Агенция \"Митници\" Георги Костов след разговорите и инспекцията на ГКПП Капитан Андреево, цитира думите му БТА. \"Като вече съобщихме, вчера са били водени разговори с ресорния зам.-министър на търговията на Турция Ръза Туна Турагай. Днес двустранните контакти на работно-експертно ниво и по наша инициатива са продължили\", каза той. И двата пункта - Капитан Андреево и Капъкуле работят над максималните си възможности, съобщи Костов. Последните три месеца имаме увеличение със средно 20 - 25 процента на преминалите товарни превозни средства в двете посоки, даде за пример той. Близо 70 000 са пропуснатите камиони за миналия месец, като за този месец се очаква броят да бъде надхвърлен, каза още Костов. На първо време решението е иницииране на проблема, посочи Костов. По негови думи от следващия понеделник на електронната страница на Агенция \"Митници\" ще бъдат публикувани ежедневно преминалите товарни автомобили през двата големи пункта с Турция, през двата големи пункта с Румъния, през Кулата с Гърция и Калотина със Сърбия.", "date": "2019.11.28", "title": "Агенция \"Митници\": \"Капитан Андреево\" и \"Капъкуле\" работят над максималните си възможности"}
{"url": "https://www.24chasa.bg/novini/article/7921145", "text": "Готов е първият модернизиран стратегически бомбардировач Ту-160М. Предстоят изпитания, каза днес източник от военнопромишления комплекс, съобщи ТАСС. \"На 28 ноември първият модернизиран стратегически бомбардировач Ту-160М е прехвърлен от производствените мощности в полетната изпитателна станция на KAЗ (Казански авиационен завод) за започване на етапа на изпитания на земята и в полет\", каза източникът. Както той поясни, след завършване на наземното изпитване, Ту-160М ще бъде прехвърлен във фаза на полетни тестове. Ту-160М е създаден като част от програма за дълбока модернизация на бойните самолети Ту-160, припомни източникът на ТАСС. Новата версия на самолета трябва значително да увеличи общата ефективност на авиационния комплекс, когато се използва по предназначение, информира  През януари министърът на отбраната генерал Сергей Шойгу по време на среща в Казан обяви, че първият масово произведен модернизиран стратегически бомбардировач Ту-160М трябва да влезе на въоръжение в армията през 2021 година. Началникът на военния отдел в министерството добави тогава, че производството на самолета е възобновено в самолетостроителния завод в Казан. Според министър Шойгу, Ту-160М ще бъде оборудван с най-новата система за въздушна защита, модерна и надеждна комуникационна система с повишена шумоизолация, уникално оръжие, което значително ще разшири бойните си възможности при използване на конвенционални и ядрени оръжия. До 2020 г. ВВС на Русия планира да получи повече от 10 самолета Ту-160М. Ту-160М ще бъде оборудван с нова оръжейна система, която позволява използването на перспективни крилати ракети и бомбено въоръжение. Напълно се модернизира електронната и авиационна техника съобщи Министерството на отбраната. Специалистите от ВВС прогнозират, че бойната ефективност на самолета Ту-160М ще се увеличи поне 2 пъти спрямо Ту-160.", "date": "2019.11.28", "title": "Русия започва изпитания на първия модернизиран стратегически бомбардировач Ту-160М"}
{"url": "https://www.24chasa.bg/novini/article/7921214", "text": "Как ще изглежда процесът по импийчмънт? Процесът срещу президента на САЩ Доналд Тръмп пред Сената вече изглежда неизбежен, но подробностите за това как ще се развива остават неясни. Колко време ще продължи процесът? Може ли някоя от партиите да призове свидетели в подкрепа на своята теза? Сенаторите ще трябва да решат тези и други потенциално трънливи въпроси. Процесът ще бъде ръководен от председателя на Върховния съд Джон Робъртс - това е записано в Конституцията на САЩ - и теоретично той може да даде ключови тълкувания по някои от тези въпроси. Робъртс обаче вероятно няма да иска да бъде в центъра на вниманието и, във всеки случай, мнозинство от сенаторите може да отхвърли неговите решения. Почти всичко може да бъде договорено между републиканците и демократите. Това се случи през 1999 г., когато лидерът на републиканското мнозинство в Сената, Трент Лот от щата Мисисипи, и лидерът на демократите, Том Дашъл от Южна Дакота, се договориха как ще протече процесът срещу Бил Клинтън, включително за неговата продължителност. Те така и не успяха да разрешат противоречията си за свидетелите, макар че накрая републиканците от Сената се съгласиха да призоват само трима души да дадат тайно показания - далеч по-малко, отколкото искаха републиканците от Камарата на представителите, които заведоха делото. Лидерът на сегашното републиканско мнозинство в Сената, Мич Макконъл от щата Кентъки, не е обсъждал публично правилата за процес срещу Тръмп, макар да е казвал, че \"не може да си представи сценарий\", при който две трети от сенаторите ще гласуват за отстраняването на Тръмп от поста. Следва поглед към някои от проблемите, които може да възникнат. Правилата на Робъртс Според отдавнашни сенатски правила Робъртс има правото да \"взима решения по всички доказателствени въпроси\". Това означава, че той би могъл, на теория, да позволи на демократите от Камарата на представителите, които изпълняват ролята на прокурори, да призоват исканите от тях свидетели. Някои адвокати допускат, че това би могло да позволи на демократите да заобиколят пречките, поставяни от Белия дом, пред получаването на свидетелски показания от високопоставени служители на администрацията. Евентуално негово решение в полза на демократите, които искат да представят свидетели, които според тях ще опишат как Тръмп е блокирал военна помощ за Украйна, за да получи политическа подкрепа у дома, обаче може да доведе до гласуване, с което Сенатът да реши друго. А Робъртс ще \"иска да избегне обстоятелства, при които от Сената се иска да вземе решение, отхвърлящо взетото от него\", каза Майкъл Герхард, преподавател по право от Университета на Северна Каролина и автор на \"Импийчмънт: Това, което всички искат да знаят\". Сегашните правила оставят на Робъртс възможност за измъкване: той може \"да подложи всякакви подобни въпроси на гласуване от членовете на Сената\". Робъртс ще бъде третият председател на Върховния съд, председателствал процес по импийчмънт, след Салмън Чейз, ръководил процеса срещу президента Андрю Джонсън през 1868 г. и Уилям Ренкуист, председателствал процеса срещу Клинтън през 1999 година. \"В отношенията между Чейз и Сената имаше доста противоречия\", казва Герхард. Присъствието на Ренкуист, от друга страна, беше ненатрапчиво, като се изключат златните ивици на ръкавите на съдебната му тога. По-вероятно е Робъртс да последва тихия пример на Ренкуист, за когото е работил като помощник съдия в Върховния съд, заяви Нийл Катял, автор на \"Импийчмънт: делото срещу Доналд Тръмп\". Герхард се съгласи. \"Не мисля, че Робъртс ще се намеси и ще разбуни духовете\", каза той. Правилата на мнозинството Подходът на Макконъл към процеса може да зависи от това дали 53-мата републиканци в Сената ще бъдат единни. Ако са, те ще могат да имат тежест при определянето на правилата. Ако не, Макконъл ще има по-голям стимул за договаряне на някакво споразумение с лидера на демократите в Сената Чък Шумър. За процеса срещу Клинтън Лот държеше на двупартиен процес, заяви Герхард. Лот свика заседание при закрити врата на целия Сенат в старата зала на горната камара на Конгреса в Капитолия. Сенаторите се опитаха да разрешат и противоречията си за свидетелите на заседания при закрити врата. Отношенията между Макконъл и Шумър обаче са лоши и Сенатът е доста по-разделен по партийна линия място, отколкото беше преди 20 години. Тогава сенатори ветерани като демократа от Масачузетс Едуард Кенеди и Фил Грам, републиканец от Тексас, помогнаха да се подготвят споразуменията за началото на процеса. В момента няма много очевидни кандидати за тези роли, което може да остави бремето върху Шумър и Макконъл. Колко дълго ще продължи? Продължителността на процеса срещу Клинтън, общо малко над един месец - от официалното представяне на искането за импийчмънт до гласуването, с което той беше оневинен - беше определена чрез преговори. Демократите искаха по-кратък процес, а някои републиканци предпочитаха по-дълъг. Сега нещата като цяло ще стоят по обратния начин. Републиканците може да искат да скъсят процеса, а демократите - да предпочитат продължителен процес, включващ показания от няколко свидетели. Има обаче и два непредвидими фактора: Първо, петимата сенатори, борещи се за кандидатпрезидентската номинация на Демократическата партия, може да не искат да прекарват прекалено много време във Вашингтон, предвид приближаването на първите гласувания за първичните избори и факта, че процесът ще разсейва избирателите. Второ, някои републиканци говореха за призоваване на Хънтър Байдън и други свидетели, които демократите от Камарата на представителите отказаха да призоват, което предвещава по-дълъг процес. Ще има ли свидетели? Това беше един от най-спорните въпроси при процеса срещу Клинтън и по всичко личи, че той и този път ще доведе до буря. Не е ясно дали някой републиканец от Сената ще гласува за призоваване на свидетели за процеса срещу Тръмп. Когато през януари 1999 г. се стигна до гласуване в Сената, имаше ясно партийно разделение, като републиканците осигуриха всички гласове за изпращането на призовки на бившата стажантка в Белия дом Моника Люински, довереника на Клинтън Върнън Джордан и помощника в Белия дом Сидни Блументал. Те бяха разпитани при закрити врата, като по време на процеса бяха показани откъси от видеозаписите. Въпреки разделението по партийна линия при гласуването, резултатът беше продукт на дълги преговори. Републиканците от Камарата на представителите, които изпълняваха ролята на прокурори в процеса, искаха повече свидетели, които да дадат показания публично. Сексуалните отношения, стоящи в основата на процеса за импийчмънта на Клинтън, може да са накарали сенаторите да се отнесат предпазливо към \"евтини\" публични показания. За сравнение 40 свидетели са дали публични показания при процеса срещу Андрю Джонсън. Предсрочно прекратяване на процеса? За взимане на осъдително решение при процес за импийчмънт са необходими 67 гласа, ако гласуват всички 100-тима сенатори. Едно обикновено мнозинство от сенаторите обаче може да сложи бързо край на процеса. Това е поредният въпрос, който е възможно да бъде обсъден при преговори. Републиканците може да искат да сложат бързо край на процеса, но няколко републикански сенатори от т. нар. колебаещи се щати са решени да има пълен, справедлив процес и е възможно да искат да избегнат всичко, приличащо на партийни пристрастия или взимане на страната на Тръмп. При процеса срещу Клинтън Лот и Дашъл позволиха на сенатора демократ Робърт Бърд от Западна Вирджиния да внесе искане за прекратяване на процеса седмици след началото му, но то беше отхвърлено, като гласовете по същество бяха разделени по партийна линия. (БТА)", "date": "2019.11.28", "title": "Въпроси за импийчмънт в САЩ: Колко дълго? Кой свидетелства?"}
{"url": "https://www.24chasa.bg/novini/article/7921230", "text": "Председателят на БСП Корнелия Нинова проведе работни срещи с новоизбраните кметове на Русе и Девин - Пенчо Милков и Здравко Иванов. С двамата тя обсъди състоянието на общините, належащите социални проблеми, както и темите, по които могат да получат съдействие от парламентарната група на левицата. Нинова запозна кметовете с предложението на \"БСП за България\" за новия бюджет, което е в помощ на общините, а именно част от събраните данъци да остават при тях, съобщиха от пресцентъра на БСП. \"Социалните проблеми по общини са общи и решаването им зависи не само от волята на кметовете, но и от националната политика. Тук е ролята на парламентарната ни група, която е последователна по всеки социален въпрос и ще съдейства на кметовете\", заяви Нинова. С кмета на Девин - Здравко Иванов, Нинова обсъди състоянието на общинската болница, както и подготовката за зимния сезон, предвид планинското местоположение. Председателят на БСП и новоизбраният кмет на Русе Пенчо Милков разговаряха и за международния фестивал \"Мартенски музикални дни\", който се провежда от 1961 г. и събира именити артисти от цял свят. \"В предизборната кампания представихме нашите виждания за всяка сфера, включително и културата, като поехме ангажимент да съхраняваме и развиваме традициите. Радвам се, че Пенчо Милков разреши създаденото от предишното общинско ръководство напрежение, като даде път на доказали се творци и професионалисти\", каза Нинова.", "date": "2019.11.28", "title": "Корнелия Нинова: Внесохме предложение в НС част от данъците да остават в общините"}
{"url": "https://www.24chasa.bg/novini/article/7921294", "text": "Днес тръгват четири автомобила на ГД \"Пожарна безопасност и защита на населението\" с хуманитарна помощ за пострадалите от силното земетресение в Албания от преди дни. Вчера правителството взе решение да окаже и финансова помощ от 200 хил.лв. на балканската държава, предава БТА. Главен комисар Николай Николов обясни пред медиите, че помощта е на стойност над 100 хил. лв. и е осигурена от БЧК и МВР. В помощ на Албания се изпращат палатки за 1000 човека, 1000 комплекта с одеала и възглавници; хуманитарни пакети за 500 човека и надуваеми одеала. Готов е и екип от 20 души подготвени за търсене и спасяване, ако Албания помоли да бъдат изпратени. За инцидента в \"Пирогов\" от вчера, при който загинаха двама пациенти, директорът на пожарната обясни, че не е гръмнала газова бутилка, както първоначално се твърдеше. Според него е гръмнала някаква запалима смес, но експертизите ще дадат ясен отговор за причината за инцидента.", "date": "2019.11.28", "title": "Изпращаме палатки, одеала и хуманитарни пакети за пострадалите от земетресението в Албания"}
{"url": "https://www.24chasa.bg/novini/article/7921243", "text": "Ограничаването на широкоразпространеното вредно за здравето поведение е сериозно предизвикателство. Това се посочва в доклад за България в областта на здравеопазването, представен днес от Европейската комисия, предава БТА. Въпреки слабото намаление на употребата на тютюневи изделия у нас, равнището на пушачите сред възрастните е най-високото в ЕС и през 2014 г. достига всеки трети (28 на сто). Употребата на големи количества алкохол през същата година е малко под средното равнище за ЕС при възрастните, но се увеличава сред подрастващите момчета. Макар че делът на затлъстяване сред възрастните да е малко под средния за ЕС, нараства проблемът сред децата, като едно на всеки пет страда от наднормено тегло или затлъстяване. Въпреки значителното подобрение от 2000 г. насам, българите остават с най-ниска средна продължителност на живота в ЕС. Широкото разпространение на тютюнопушенето, употребата на алкохол и нездравословното хранене допринасят за високата смъртност от инсулт, исхемична болест на сърцето и рак на белите дробове, се допълва в доклада. Недостатъчно развитите предпазни мерки и извънболничната помощ допринасят за слабите резултати в областта на здравеопазването. Съществуват значителни различия в здравното състояние на българите според пола, региона и образованието. Броят на болните от инфекциозни болести, като туберкулоза, остава притеснителен, отчита ЕК. Допълва се, че прилагането на първична профилактика у нас е сравнително слабо и това води до висок дял на предотвратимата смъртност - четвъртата най-висока в ЕС. Според ЕК това доказва, че системата на здравеопазването не успява да лекува ефикасно и своевременно. Приблизително една от пет процедури, извършени в болница, може да се получават от извънболничната помощ и всеки десети, приет в болница, би могъл да достигне до нужната помощ извън здравното заведение. Значителният ръст в броя на болничните легла в градовете и в частните здравни заведения също засилват прибягването до болничната помощ, се добавя в текста. Разходите за здравеопазване в България все още са ниски в сравнение с други държави в ЕС, но се увеличават непрекъснато през последните 15 години. Българската система на здравеопазването разчита в почти еднаква степен на частните разходи и бюджетните средства като източници на приходи. Делът на държавното финансиране (52 на сто) през последните години намалява. Това поражда опасения за равния достъп до здравеопазване, особено за хората с по-ниски доходи, се отчита в документа. Близо половината (47 на сто) от текущите разходи за здравеопазване България се покриват с лични средства и това е най-високият дял в ЕС. На лекарствата се пада основният дял от личните разходи за здравеопазване, следвани от разноските за извънболнична помощ. Неофициалните плащания (\"парични дарения\") за лекарите представляват значителен дял от преките плащания от пациентите. Съществуват големи разлики в степента на неудовлетворение от получаваните здравни грижи между хората с високи и с ниски доходи. Разходите остават най-често посочваната причина за отказ от лекарска помощ у нас, показва докладът. Според данните 14 на сто от българите не са обхванати от социалното здравно осигуряване. Неравномерното разпределение на лечебните заведения, медицинските специалисти и услуги в цялата страна, също затруднява достъпа до здравеопазване, като селските райони често са ощетени, докато в по-големите градове има свръхпредлагане на услуги, пише в документа.", "date": "2019.11.28", "title": "ЕС: Българското здравеопазване не лекува ефикасно и своевременно"}
{"url": "https://www.24chasa.bg/novini/article/7921137", "text": "\"Чувствам се много добре\" - така президентът на Сърбия Александър Вучич коментира първата страница на политическото списание НИН, променена от издателя, на която е сниман президентът по време на посещение в оръжеен завод и срещу него е насочен снайпер, предаде Танюг. По думите му той е на мушката на снайпера, защото не иска да плаща рекет на мафиотите. \"Нямам проблем с това. Аз пък ще насоча върха на писалката си в някоя част на Сърбия, където да строим някоя нова фабрика и пътища\", каза Вучич, цитиран от БТА. По-рано списание НИН излезе без фотография на първата си страница, а на фотографията, която вече излезе в социалните мрежи, е сниман президентът Вучич по време на посещение в завод и срещу него е насочена пушка. Според издателската къща Рингиер Аксел Спрингер, която спря броя с фотографията, снимката е неподходяща, особено в страна, чийто премиер /Зоран Джинджич/ бе убит. Макар първата страница да е променена, съдържанието на статията \"Аферата с оръжието: Кой руши Крушик\" остава непроменено. Главният и отговорен редактор на седмичника Милан Чулибрък заяви, че НИН ще се появи по-късно днес с променена първа страница по будките в Белград, а утре и в други градове на Сърбия. Ирена Вуйович, член на управляващата Сръбска прогресивна партия, окачестви случая като \"връх на безскрупулната кампания против легитимно избрания президент на Сърбия\" и призова компетентните държавни органи и журналистически сдружения да реагират на този \"чудовищен акт\". Премиерът Ана Бърнабич на свой ред направи оценката, че първата страница на НИН не е само фотография, а и послание към президента Вучич и сръбското правителство. Тя заяви, че завинаги ще запази този брой на НИН с насочената към президента пушка и ще го показва на евродепутатите, на представителите на Европейската комисия и на всички останали, които говорят за това колко е застрашена свободата на медиите и на журналистите в Сърбия. За обяснението на Милан Чулибрък, че това не е фотография на НИН, а на информационната агенция Танюг, Бърнабич каза, че това предизвиква още по-големи съмнения. \"Ако това не е тяхна фотография, а променена фотография на Танюг, това означава, че някой в НИН е гледал стотина фотографии, които Танюг е правила на събитието и е избрал една от тях. После са я променили така, че снайперът да бъде насочен директно срещу президента. Това е сериозно намерение. Избрали са една сред стотина снимки\", каза премиерът и подчерта, че оригиналната фотография на Танюг е различна.", "date": "2019.11.28", "title": "Вучич: На мушката на снайпера съм, защото не плащам рекет на мафиотите"}
{"url": "https://www.24chasa.bg/novini/article/7921339", "text": "Френският президент Еманюел Макрон заяви днес, че коментарът му за \"мозъчната смърт\" на НАТО е послужил като полезен сигнал за пробуждане на членовете на алианса, предадоха Ройтерс и ТАСС. \"Коментарът ми за \"мозъчната смърт\" на НАТО беше полезен сигнал, за да се обърне внимание на алианса\", каза Макрон след среща с генералния секретар на НАТО Йенс Столтенберг. Той каза също, че Европа трябва да започне да се възприема като самостоятелна геополитическа сила, иначе \"няма да контролира съдбата си\". Столтенберг и германската канцлерка Ангела Меркел изразиха несъгласие с оценката на Макрон за състоянието на алианса, припомня Ройтерс. Днес френският президент изрази желание европейците да са страна по бъдещото споразумение, което ще замени руско-американския Договор за ликвидиране на ракетите със среден и малък обсег от 1987 г. след денонсирането му от САЩ, предаде Франс прес. \"Не можем да делегираме сигурността си на едно двустранно споразумение, по което никой европеец не е страна. Нужно е участие на европейците в този бъдещ договор\", каза Макрон. \"Европейците трябва да бъдат включени в преговорите по бъдещия договор за ракети със среден и малък обсег\", заяви френският президент, цитиран от ТАСС. На въпрос за възможните рискове за сигурността от китайската телекомуникационна компания Хуавей, Макрон отговори, че никога няма да се стреми да заклеймява конкретен мобилен оператор или конкретна страна, предаде Ройтерс. Тази седмица френският държавен секретар в министерството на икономиката и финансите Аниес Пание-Рюнаше заяви, че Франция няма да последва САЩ и да изключи Хуавей от мрежата си от пето поколение (5G), въпреки че ще пресее всички доставчици на оборудване за потенциални заплахи за сигурността, отбелязва агенцията.", "date": "2019.11.28", "title": "Макрон за \"мозъчната смърт\" на НАТО: Това е сигнал за пробуждане на алианса"}
{"url": "https://www.24chasa.bg/novini/article/7921405", "text": "Не става дума за трафик на мигранти от България при  , превозвал чужденци. Това обясни директорът на ГД \"Гранична полиция\" Светлан Кичиков пред журналисти, цитиран от БТА. Инцидентът се е случил близо до град Куманово, в микробуса е имало 26 души, повечето от Пакистан и с документи. Правоохранителните органи все още издирват шофьора, който е гражданин на Северна Македония, обясни главен комисар Кичиков. Той допълни, че българските регистрационни номера на микробуса са откраднати от лек автомобил на гражданин на Северна Македония, който имал и българско гражданство.", "date": "2019.11.28", "title": "Не става дума за трафик на мигранти от България при инцидента с микробус в Северна Македония"}
{"url": "https://www.24chasa.bg/novini/article/7921379", "text": "Френският президент Еманюел Макрон е отговорил на послание на руския си колега Владимир Путин за неразполагането на ракети със среден и малък обсег в Европа и е изразил готовност за диалог по тази тема. Това заяви днес говорителят на Кремъл Дмитрий Песков, цитиран от ТАСС. \"Макрон действително е отговорил на посланието на Путин. Отговорът му естествено не е подробен, но изразява разбиране за безпокойството на Русия и готовност за диалог по въпроса\", каза Песков пред журналисти, цитиран от БТА. Той допусна възможността руският и френският президент да се срещнат на четири очи в рамките на срещата на върха на \"нормандската четворка\" на 9 декември в Париж. Германският вестник \"Франкфуртер алгемайне цайтунг\", който се позовава на писмото на Макрон до Путин, пише, че френският лидер е готов да обсъди предложението за мораториум върху разполагането в Европа на ракети със среден и малък обсег, след като през август официално бе денонсиран забраняващият такова разполагане Договор за ликвидиране на ракетите със среден и малък обсег. /Христо Попов/", "date": "2019.11.28", "title": "Макрон готов да преговоря с Путин за ракетите в Европа"}
{"url": "https://www.24chasa.bg/novini/article/7921382", "text": "България е на второ място в света по експорт на черен маслодаен слънчоглед - 779 430 т за м.г. Осми сме по износ на рапица, а 11-ти - за мека пшеница и царевица.Това съобщи земеделският министър Десислава Танева в Пловдив, където се провежда IX-ият национален агросеминар, посветен на зърнопроизводството. Тя похвали сектора, който по думите й е най-жизненият и конкурентоспобен у нас. \"И на олимпийските игри нямаме толкова призови места\", подчерта тя. Общият добив от зърно в страната за 2018 г. е над 12 млн. т. От него са изнесени 6, 8 милиона тона. Очакваната реколта т.г. от пшеница е 6 млн. т. \"През 2019-а заявените за подпомагане площи със зърнено-житни култури са 19, 316 милиона декара, а с технически - 9, 765 млн. дка, което прави 74 процента от обработваемата земя у нас\", посочи Десислава Танева. По думите й инвестициите в зърнопроизводството за периода 2014-2018 са над 7, 5 млрд. лева. Едва 500 000 лева от сумата е от европрограмата \"Развитие на селските райони\". \"Най-тежко ми е, като чуя за сблъсък между пчеларство и зърнопроизводство. Трябва да намерим решение за това, как да направим съжителството между тях по-продуктивно\", каза Танева. Тя засегна проблема със защитата срещу градушките и разкритикува стопаните, които не желаят да плащат вноска и заплашват да извадят \"конски сили\". Министърът обяви, че за следващия програмен период са предвидени 72 млрд. евро от бюджета на ЕС за компенсации срещу природни бедствия, но условието е да има участие на отделния земеделец. Без него не може да използва европомощта. От своя страна изпълнителният директор на Държавен фонд \"Земеделие\" Васил Грудев презентира на форума системата за електронни услуги. През нея стопаните сами ще могат да се подават заявления за площите направо от офисите си. За целта обаче е необходими да имат електронен подпис.", "date": "2019.11.28", "title": "Министър Танева: Втори сме в света по износ на слънчоглед"}
{"url": "https://www.24chasa.bg/novini/article/7921411", "text": "Междусистемната газова връзка Гърция-България ще бъде готова до края на 2020 г., увери министърът на енергетиката Теменужка Петкова по време на днешното заседание на Комисията по енергетиката в парламента, предаде БТА. Министърът на енергетиката добави, че строителството на интерконектора между Гърция и България трябва да приключи паралелно със завършването на Трансадриатическия газопровод /TAP/. По този начин ще може да се изпълни договорът между \"Булгаргаз\" и азербайджанската компания \"СОКАР\" за доставка на 1 млрд. куб. метра газ от находището \"Шах Дениз 2\". \"Ние трябва да сме готови, така че до края на 2020 г. да можем да поемем този 1 млрд. куб. метра газ, който ще дойде от Каспийския регион, за да може проектът да заработи\", каза Теменужка Петкова. Депутатите от Комисията по енергетиката днес одобриха законопроект за ратифициране на гаранционно споразумение между България и Европейската инвестиционна банка /ЕИБ/ във връзка със подписан на 10 октомври 2019 г. Договор за финансиране на междусистемната газова връзка Гърция-България между ЕИБ и \"Български енергиен холдинг\" ЕАД. Министерският съвет на 21.11.2019 г. прие решение, с което предлага на Народното събрание да ратифицира това гаранционно споразумение. Теменужка Петкова поясни, че този заем е важен елемент за успешното приключване за реализацията на целия проект. Ратификацията на това гаранционно споразумение е предварително условие за влизане на сила на договора и усвояване на кредитирането. Подобно ратифициране ще бъде направено и от гръцка страна. Тя посочи, че заемът е до 109.9 млн. евро. Три години е срокът за усвояване. Седем години е гратисният период по отношение на главницата. Срокът за погасяване на кредита е 25 години. Лихвеният процент се определя за всеки транш преди усвояването му - съответно плаващ или фиксиран. \"Смятаме, че тези параметри, които бяха постигнати, удовлетворяват в максимална степен успешната реализация на този проект\", заяви енергийният министър. В решението на МС е записано, че предоставянето на държавна гаранция в размер до валутната равностойност на 215 млн. лв. по заемните споразумения във връзка с финансирането на проекта е предвидено в чл. 70, ал. 2 от Закона за държавния бюджет на България за 2019 г.", "date": "2019.11.28", "title": "Министър Петкова: Почти 110 млн. евро е заемът за газовата връзка с Гърция"}
{"url": "https://www.24chasa.bg/novini/article/7921474", "text": "Община Ловеч участва в годишните Балкански награди 2019г. в категория \"Туристически атракции\" със своя обект Стара градска баня \"Дели Хамам\" и ще бъде отличена. Това съобщи на пресконференция заместник-кметът Венцислав Христов. Събитието по награждаването ще се състои на 5 декември в хотел \"Маринела\" - зала София. Освен общини, отличават се хотелиери, турагенции и мениджъри в туризма от държавите на Балканския полуостров. Предложението за участие бе изготвено от Община Ловеч в края на септември. В него се описва значимостта на обекта Стара градска баня \"Дели Хамам\". \"Дели Хамам\" е единственият в Европа виртуален атракцион, посветен на водата. Затова музеят получил високите оценки на журито на петото издание на Балканските туристически Оскари. Банята е строена през 17 - 18 век и е архитектурно-строителен паметник с национално значение. Смята се, че това е последният турски хамам, използван като хигиенна баня в страната до 70-те години на 20 век. През 2014 г. Банята беше изцяло реставрирана по проект, финансиран от ОПРР.", "date": "2019.11.28", "title": "Община Ловеч очаква награда на Балканските туристически Оскари"}
{"url": "https://www.24chasa.bg/novini/article/7922099", "text": "Премиерът на Северна Македония Зоран Заев отново стана жертва на измама, като проведе телефонен разговор с лице, представящо се за Грета Тунберг, предаде Танюг, цитирана от БТА. Съветникът на премиера за отношения с обществеността Мариян Забърчанец заяви, че фалшивата екоактивистка е уговорила и провела телефонния разговор, макар че, по неговите думи, това им се сторило съмнително. \"Преди няколко дни открихме хибридно нападение срещу кабинета на премиера, при което бе злоупотребено със самоличността на младата екоактивистка Грета Тунберг\", каза Забърчанец. Той обясни, че манипулаторите са употребили брандирани имейл адреси и телефонни номера и чрез официално македонско представителство са успели да уговорят и реализират телефонния разговор. Отделни части от разговора се сторили съмнителни на премиера и неговите съветници, но все пак било решено разговорът да се довърши, за да бъдат открити инициаторите. \"Веднага след края на телефонния разговор направихме всички проверки за установяване на самоличността на събеседника и сега със сигурност можем да кажем, че е открито хибридно нападение срещу кабинета на премиера. След това влязохме в контакт със семейството на Грета Тунберг и ги уведомихме за всички подробности. Те отговориха, че са обезпокоени от подобни новини и ще сигнализират за злоупотреба пред компетентните органи\", каза Забърчанец. Той добави, че в този случай нападението е било много по-обиграно в сравнение с фалшивото обаждане на руските комици, които по-рано говориха със Заев, представяйки се за бившия украински президент Петро Порошенко и генералния секретар на НАТО Йенс Столтенберг.", "date": "2019.11.28", "title": "Заев отново е жертва на ало измама, говорил  с фалшива Грета Тунберг"}
{"url": "https://www.24chasa.bg/novini/article/7922182", "text": "\"Ислямска държава\" заяви днес, че западноафриканското й крило е предизвикало  Джихадистите не дадоха обаче никакви доказателства в подкрепа на твърдението си, съобщи разузнавателната организация Ес Ай Ти И (SITE), цитирана от Ройтерс. \"Ислямска държава в провинция Западна Африка\" твърди, че хеликоптерите са се сблъскали, след като единият от тях е минал в отстъпление, защото е бил обстрелван от нейни бойци, предава БТА. SITE e базирана в САЩ организация, която следи джихадистки уебсайтове.", "date": "2019.11.28", "title": "\"Ислямска държава\" пое отговорност за сблъсъка на френските хеликоптери в Мали"}
