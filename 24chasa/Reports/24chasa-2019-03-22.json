{"url": "https://www.24chasa.bg/novini/article/7360791", "text": "10% от пилотите на българските авиокомпании са чужденци. Това каза Светослав Станулов - председател на Асоциацията на българските авиокомпании, при годишния отчет на авиационния пазар. У нас работят италианци, словенци, французи, сърби, хървати, македонци, поляци. Недостигът на година е около 20-30 пилоти при 750 лицензирани. От асоциацията отново повдигнаха темата за държавна поръчка за обучение на пилоти. Министърът на транспорта Росен Желязков поздрави авиокомпаниите за добрите резултати. През 2018 г. през българските летища са преминали близо 12 млн. пътници, ръстът е 9,2%. Авиационният парк е от 60 самолета, 39 от тях са пътнически. 35% от машините работят на външния пазар - предимно в Европа, което показвало, че отговарят на евростандартите.", "date": "2019.03.22", "title": "10% от пилотите у нас - чужденци"}
{"url": "https://www.24chasa.bg/novini/article/7360843", "text": "Мъжът, заподозрян в убийството на трима души в трамвай в холандския град Утрехт, е признал вината си в съда и е казал, че е действал сам, предадоха световните агенции. Роденият в Турция Гьокмен Танъш е обвинен, че на 18 май е стрелял и убил хора в трамвая, воден от терористични подбуди. \"Заподозреният призна вината си пред съдия следовател по обвиненията, които му бяха повдигнати\", съобщи прокуратурата и посочи, че заподозреният е казал, че е действал сам. Повече подробности за признанията му не се съобщават, предава БТА. Холандски съд по-рано днес реши срокът за задържане на Танъш да бъде удължен с две седмици, предаде Асошиейтед прес. Танъш бе арестуван няколко часа след стрелбата в понеделник. Според прокуратурата мъжът, който има дълго съдебно досие, не е познавал жертвите си, а някои събрани по делото данни будят сериозни подозрения, че е действал по екстремистки подбуди. Властите обаче продължават да разследват дали той не е имал и други лични мотиви, отбелязва Ройтерс. След две седмици Танъш ще се яви отново в съда. Тогава задържането му може да бъде удължено до 90 дни. Четиридесетгодишен мъж, задържан, защото Танъш е бил арестуван в къщата му, днес беше освободен, тъй като не бяха намерени доказателства, че е бил замесен в стрелбата, казаха прокурори.", "date": "2019.03.22", "title": "Заподозреният за нападението в Утрехт призна вината си, остава под стража"}
{"url": "https://www.24chasa.bg/novini/article/7360849", "text": "Германците трябва да бъдат готови да харчат повече в подкрепа на икономиките в други части на Европа, заяви в интервю за Ройтерс Манфред Вебер, който оглавява групата на Европейската народна партия (ЕНП) в Европейския парламент. Вебер, който е германец, е водач на листата на ЕНП на изборите за Европейски парламент през май и водещ кандидат на европейските консерватори за председател на Европейската комисия. Той изтъкна пред Ройтерс, че неговите сънародници трябва да разберат, че на надигащия се антиевропейски национализъм в затруднените икономики като Италия трябва да се противопоставят по-големи европейски инвестиции, за да се стимулира растежът. Под негово ръководство Европейската комисия би увеличила инвестиционните програми, на които даде начало Жан-Клод Юнкер, съобщи БТА. Вебер настоя да не бъде възприеман като германски кандидат за председателското място на ЕК, а като европейски кандидат. Аз съм европейски кандидат, затова имаме предвид европейска програма, отбеляза той. Само Европа, основана на солидарността, ще функционира и това е моето послание, навсякъде в Европа, каза Вебер. Германия, която има бюджетен излишък, е критикувана от страни като Франция и Италия, че не инвестира достатъчно, но правителството на Ангела Меркел настоява държавите да не правят неразумни разходи и да насърчават ефективността. Вебер отбеляза, че съществуват налични средства извън държавния сектор. Имаме много пари в Европа, има много частни пари в Европа и ние трябва да съживим тези пари, каза той. По думите му ЕНП трябва да насърчава споразуменията за свободна търговия и да задълбочи европейския вътрешен отворен пазар. Това ще доведе до по-добър жизнен стандарт в по-бедните страни от ЕС, което ще ограничи желанието за миграция на работна ръка в блока, допълни Вебер. По думите му китайските инвестиции са добре дошли, но трябва да бъдат строго следени, за да се избегне придобиването от Китай на технически тайни и подкопаването на европейския бизнес.", "date": "2019.03.22", "title": "Вебер: Германия трябва да инвестира повече в Европа"}
{"url": "https://www.24chasa.bg/novini/article/7360894", "text": "Унгарските власти задържаха сириец, обвинен, че като боец на Ислямска държава е участвал в извършени в Сирия обезглавявания, предаде Ройтерс, цитирайки изявление на прокуратурата в Будапеща. Мъжът е заподозрян в екзекуцията на около 20 души през 2016 година. Всички те били членове на семейството на човек от Хомс, отказал да се присъедини към Ислямска държава, предава БТА. Преди да бъде задържан, мъжът е очаквал да бъде депортиран в Гърция, съобщава още прокуратурата. На 30 декември миналата година той е бил заловен с подправени документи на главното летище в Будапеща. Съдът му наложи условна присъда за трафик на хора и други престъпления и разпореди да бъде екстрадиран. По-късно Евроджъст, службата на ЕС за правно съдействие при разследването на престъпления, откри доказателства, че е бил член на Ислямска държава.", "date": "2019.03.22", "title": "Унгария задържа сириец, член на Ислямска държава, обвинен в убийства"}
{"url": "https://www.24chasa.bg/novini/article/7360898", "text": "Президентът на САЩ Доналд Тръмп заяви, че Ислямска държава е 100 процента победена в Сирия и показа на журналисти карти на районите, контролирани от джихадистите в миналото, предаде Франс прес. \"Териториалният халифат на Ислямска държава е 100 процента елиминиран в Сирия\", каза пред журналисти и говорителката на Белия дом Сара Сандърс, която придружава президента Тръмп във Флорида, предава БТА. Самият Тръмп заяви, че от известно време групировката вече не контролира територия в региона след кампанията срещу нея, водена от САЩ и коалиционните сили, продължила пет години при двама американски президенти, предаде Асошиейтед прес. По време на тази кампания бяха пуснати над 100 000 бомби и бяха убити неуточнен брой цивилни, отбелязва агенцията. Пълното поражение на последния бастион на ИД в Багуз в Сирия ще означава край на самопровъзгласения от ИД халифат, който във върховия си момент обхващаше големи части на Сирия и Ирак. Контролирането на територия от ИД й позволяваше да извършва атаки по света, допълва агенцията. Пред репортери днес Тръмп показа карти, на които се виждат местата, контролирани от ИД в Сирия и в Ирак преди и след изборите в САЩ, предадоха Ройтерс и Асошиейтед прес. \"Ето това е ИДИЛ в деня на изборите. А това ИДИЛ сега\", каза Тръмп. Преди време президентът показа карта, илюстрираща намаляващото присъствие на ИД. В последните няколко седмици Тръмп на няколко пъти каза, че ИД не контролира вече територии, но американски представители заявиха, че продължават сраженията между подкрепяните от САЩ Сирийски демократични сили и бойци на ИД в последния район, който ислямистите държат в Сирия, отбелязва Ройтерс. Според американски представител, запознати с обстановката в Сирия, бойците на ИД са се скрили в тунели покрай скалистите речни бреговете в Багуз и отказват да се предадат, допълва АП. Засега Сирийските демократични сили не са обявили никаква подкрепа и за днес не се планира подобно изявление, казват информирани източници.", "date": "2019.03.22", "title": "Доналд Тръмп: Ислямска държава е 100 процента победена в Сирия"}
{"url": "https://www.24chasa.bg/novini/article/7360757", "text": "В 16 професионални направления в различни университети ще има нулев прием през следващата академична година. Това съобщи министърът на образованието и науката Красимир Вълчев. По този начин министерството иска да спре нерационалното търсене на висше образование. Нулев прием например е обявен за национална сигурност в Шуменския, Великотърновския и Русенския университет, социални дейности в Медицинския университет в Плевен, икономика в Аграрния университет в Пловдив, Университета по хранителни технологии в Пловдив и Шуменския университет. Нулева ще е годината и за обществено здраве в Софийския университет. Миналата година нулев прием имаше в 6 професионални направления в 9 висши училища. Студентите от 8 професионални направления, които са с най-голям бъдещ недостиг на кадри, пък ще бъдат освободени от плащане на такси с поправка в Закона за висшето образование. Става дума за т.нар. трета стипендия. Направленията са Химически науки, Физически науки, Математика, Химични технологии, Материали и материалознание, Религия и теологоия, Педагогика на обучението по... и Енергетика. Скоро промяната в закона ще бъде публикувана за обществено обсъждане. 43 276 студенти ще бъдат приети през следващата учебна година в държавните университети - бакалаври, магистри след завършен бакалавър и доктори. Бройката е с 2500 по-малко от миналата година. Студентите в частните висши училища ще са 12 300. От министерството очакват 68% от завършващите гимназиално образование да влязат в университет. През 2015 г. държавно финансираният прием беше 58 000 места. В сравнение с 2015 г. намалението в администрация и управление е със 73%, в икономика близо 60%, в психология - 48%, в политически науки - 55%, в право - 32%, в обществени комуникации 53%. В правото намалението е по-малко заради по-добрите показатели за реализация и учебна дейност. “Това е болезнено за отделните университети, които обучават в тези направления, но сме длъжни да провеждаме тази политика не защото нямаме нужда от кадри, а защото в другите професии обществената загуба ще е много по-голяма, ако не осигурим специалисти. А броят на завършващите ученици е един и същ”, обясни Красимир Вълчев. Тази година се очаквало по-ниско изпълнение на държавния прием в държавните висши училища, защото се увеличава приемът в професионалните направления, в които по принцип има неизпълнение и ниско търсене. “За съжаление, само в няколко приоритетни професионални направления успяваме да постигнем по-значително увеличение на приема през последните години - информатика и компютърни науки, компютърна и комуникационна техника, педагогика и ветеринарна медицина”, обясни министър Вълчев. Министърът на образованието Красимир Вълчев и заместничката му Таня Михайлова обявиха план-приема в университетите и как бележки от средното образование ще участват в балообразуването през 2022 г. През 2022 г., когато абитуриенти ще са първите 12-класници, започнали по новия Закон за предучилищното и училищното образование, те ще могат да кандидатстват история например, дори да не са учили предмета като профилиран в 11-и и 12-и клас. Университетите ще вземат като балообразуваща оценката от удостоверението от 10-и клас за завършен първи гимназиален етап, в която ще бъдат вписани всички оценки от курса на обучение в 8-и, 9-и и 10-и по предметите, които дават общообразователната подготовка. Това обясни зам.-министър Таня Михайлова в отговор на много питания до МОН от родители и учители. В дипломата за средно образование пък ще бъдат записаните оценки от изучаваните предмети в 11-и и 12-и клас, като за всички гимназии (профилирани или професионални) в дипомата за 12-и клас ще бъдат записани български език и литература, математика, физическо, гражданско образование и чужд език.", "date": "2019.03.22", "title": "В 16 специалности няма да приемат студенти, готвят трета стипендия за 8 (Обзор)"}
{"url": "https://www.24chasa.bg/novini/article/7360913", "text": "Апелативен съд в Анкара потвърди днес доживотните присъди затвор за 37 бивши военни, обвинени в опит за убийство на турския президент Реджеп Тайип Ердоган, предаде ДПА, като се позовава на Анадолската агенция. През октомври 2017 г. те бяха признати от турски съд за виновни за опит за убийство на Ердоган в нощта на опита за преврат на 15 юли 2016 г., както и за убийство на двама полицаи. Бившите военни бяха обвинени, че в нощта на опита за преврат са пристигнали с хеликоптер и са щурмували хотел в егейския курорт Мармарис, в който Ердоган бе на почивка със семейството си. Президентът бе напуснал хотела малко преди пристигането на пучистите. Двама полицаи бяха убити при последвала престрелка, предава БТА. Турция обвинява живеещия в САЩ ислямски проповедник Фетхуллах Гюлен в организиране на опита за преврат.", "date": "2019.03.22", "title": "Доживотен затвор за 37 бивши военни, опитали да убият Ердоган"}
{"url": "https://www.24chasa.bg/novini/article/7360837", "text": "Истинска техническа революция в Нова телевизия ще е първата стъпка на новите собственици на най-голямата медийна група в България. Комисията за защита на конкуренцията разреши сделката по продажбата на Нова тв, става ясно от съобщение на регулатора. “Адванс медиа груп” на бизнесмените Кирил и Георги Домусчиеви закупиха от шведската компания MTG телевизията за 185 милиона евро и Нова тв за първи път ще е българска. “Адванс медиа груп” е част от холдинга “Адванс пропъртис”, който притежава 117 компании у нас и в чужбина. Дейността им е основно в секторите фармацевтика, корабоплаване, пристанищни операции, енергетика. Неофициално се знае, че новите български собственици предвиждат техническо преоборудване на медията, за да се подобри HD излъчването по всички нейни канали и да се гарантира най-високо качество на изображението. Българин ще наследи главния изпълнителен директор Дидие Щосел. Французинът, който почти 7 години управляваше бизнеса на най-голямата медийна група, официално е сменил и местожителството си в София с дом в Солун. Въпреки че няма официално потвърждение, в Нова тв очакват прокуристът Николай Андреев да заеме стола на Дидие. Това е логично решение за тези, които познават стила на работа на братя Домусчиеви. Във всеки един от бизнесите им досега за тях са били важни цифрите. Самият Андреев е финансист, който добре познава работата в медията, където работи от няколко години. В самия край на 2018 г. много преди сделката, имаше разместване в ръководството на “Нова Броудкастинг”. Избрани бяха двама прокуристи, които да управляват компанията заедно с главния изпълнителен директор Дидие Щосел. Това са Вяра Анкова и финансовият директор Николай Андреев. Анкова е бивш генерален директор на БНТ. След края на двата си мандата в обществената медия бе поканена да се присъедини към ръководния състав на Нова тв. В борда на директорите на групата остана лицето на Нова тв през всичките тези години - Силва Зурлева. Тя отговаря и за новините на групата. Очаква се след официалния финал на сделката и тримата мениджъри да продължат да работят в екип. В решението на КЗК се посочва, че “Адванс медиа груп” ще придобие и непряк контрол върху “Нет инфо”, “Атика Ева”, “Проспекто груп”, “Файненшъл маркетплейс”, “Грабо медия”, “Дарик нюз”, “Имоти инфо” и “Ви бокс”, които са дъщерни дружества на “Нова броудкастинг груп”. Това означава, че главният изпълнителен директор на “Нова” Дидие Щосел продава своите 5%. Радосвет Радев, собственикът на Дарик радио, също продава 30-те си процента от “Нетинфо”, останалите 70% принадлежат на “Нова Броудкастинг груп”. Преговорите между MTG и Домусчиеви са започнали в началото на тази година. А през февруари бе обявено, че е подписан и предварителен договор за продажба Това стана, след като шведите заявиха, че прекратяват споразумението за продажба на чешкия милиардер Петр Келнер ( ), след като КЗК не разреши сделката. Плановете на новите собственици са по “Нова тв” да се излъчват все повече български сериали, филми и развлекателни програми. Целта е да се утвърди като “българската телевизия” “Инвестицията ни в “Нова Броудкастинг груп” е стратегическа. Възнамеряваме да продължим успешното развитие на медията, опирайки се на качеството и доказания професионализъм на хората и мениджърите, работещи в групата на “Нова”. Неслучайно медията е водеща в страната”, заяви в края на февруари Георги Домусчиев, изпълнителен директор на “Адванс Пропъртис”. “Нова Броудкастинг груп” е най-голямата търговска медийна група в България. Компанията генерира 112,5 млн. евро от продажби и 21,8 млн. евро оперативни приходи за 2018 г. ", "date": "2019.03.22", "title": "Нова тв вече е българска, финансист сменя Дидие Щосел, почва техническа революция в телевизията (Обзор)"}
{"url": "https://www.24chasa.bg/novini/article/7360792", "text": "Работата по пакет „Мобилност” ми прилича малко на боксов мач, защото не успяха да ни нокаутират, не успяха да ни бият по точки, сега се опитват да ни вземат мача в съблекалнята и то с помощта на съдиите. Това каза в предаването „Лице в лице” по  Андрей Новаков, евродепутат от ЕНП. Тяхната цел е да оставят 100 000 български камиони без работа, но когато това стане, тези камиони ще бъдат паркирани из цяла Европа – по магистралите, по улиците, по границите, кой знае, каза евродепутатът. „Това би било доста справедлива реакция на нашите шофьори и аз бих ги подкрепил. Само предполагам, че, ако 100 000 български камиона останат без работа, те могат да бъдат из цяла Европа, където ги свари забраната”. Един от плодовете на нашата работа е, че каквото и да се случи в сряда, този пакет няма да влезе в сила тогава, това не е окончателното гласуване, следващият парламент ще може, ако иска да промени тази позиция и дори да започне отначало, заяви Новаков. По думите му, първоначалният замисъл е бил още преди две години, през лятото на 2017 г., този пакет да е влязъл в сила и отдавна вече нашите шофьори да бъдат глобявани и фирмите да бъдат фалирани. „Направихме следното – стартирах една инициатива, в която, с подкрепата на всички българи, които работим по темата и румънците, събрахме необходимия брой подписи да свалим точката от дневния ред. В понеделник в 5 ч. ЕП ще гласува дали пакет „Мобилност” да остане в дневния ред или не. И тогава обаче използваха някои процедурни вратички срещу нас, така че още не е сигурно дали ще остане. Но и да остане в сряда, това е гласуване на първо четене. След това предстоят преговори с румънско председателство и едва след това гласуване на второ четене. Ако приемем, че ще гласуваме в сряда, този парламент има 10 дни, в които да завърши преговорите със съвета, с ЕК и да го върне за гласуване за второ четене. Това ми се струва много близо до абсурда”. Никога в историята досега нещо, което е отхвърлено три пъти, не се е вкарвало за четвърти път, допълни Новаков. Разочарован съм, че в мястото, което трябва да бъде люлката на демокрацията, в което трябва да се показва как се работи, може да се случи нещо такова, заяви евродепутатът. Той даде пример с председателката на комисията по транспорт. „Преди три месеца, когато го гласувахме и отхвърлихме, забележете две трети, беше длъжна да преведе поправките на всички езици. Ние го поискахме. Това беше процедурно изискване, което ние направихме, защото те направиха гласуването малко след Бъдни вечер, нямахме време да реагираме, отговорихме по същия начин. Те, разбира се, не можаха да ги преведат и председателката каза – Не ми го пробутвайте това с правилата, ще гласуваме, ако искате разбирайте поправките, ако искате не ги разбирайте. С това се борим, това е изправено срещу нас. Председателката е от Франция и се казва Карима Дели”. Те целят да го използват политически и да вземат няколко места повече в следващия парламент, допълни Андрей Новаков. С всичко, което се случи с този регламент, един ден той ще финишира в съда и тогава всички, които са сбъркали дотук по него, ще трябва да отговарят за действията си. Ако има нещо положително, този безпрецедентен натиск, на който сме подложени, беше, че всички българи, които работим по темата, сме обединени. Всяка партия излъчи по един човек, с който да сме в контакт, всеки ден се чуваме и работим, сътрудничим си и с Петър Курумбашев, и с Ангел Джамбазки, и с Юрхан Кючюк, всички българи, румънците са заедно с нас. В сряда търся автобуси, с които да подпомогна нашите шофьори, за да протестират там. Един самолет лети от България за Страсбург и ще протестират заедно с румънци, поляци и унгарци. Евродепутатите от Франция, Италия и Германия подкрепят много този пакет. С това, което се прави, с поправките, които се внасят, се цели само това – политическа комуникация, защото и те осъзнават, че този парламент няма да довърши досието. Благодарение на усилията, които положихме, две години да обезсмисляме всички действия, които правиха те, той няма да влезе в сила в този мандат. И в следващия парламент се надявам да има българи, които също да припознаят темата, и да блокират такива вредни предложения и новият парламент да има нова позиция, която да е по-балансирана за всички държави”, каза още евродепутът. Той допълни, че срокът за внасяне на поправките е изтекъл преди един час за внасянето за гласуването, че са повече от евродепутатите. Поправките са 1200. Това означава, че всеки един евродепутат има различно мнение от другия и е внесъл поне по две поправки в пакет” Мобилност”.", "date": "2019.03.22", "title": "Новаков за „Мобилност”: Като боксов мач е, опитват да вземат мача в съблекалнята"}
{"url": "https://www.24chasa.bg/novini/article/7360799", "text": "Стотици хиляди алжирци се събраха въпреки проливния дъжд на протест с искане за незабавната оставка на президента Абделазиз Бутефлика, който се бори за политическо оцеляване, предаде Ройтерс, цитирана от БТА. По маршрута на шествието бяха разположени полицейски камионетки, но няма данни за сблъсъци между участниците в протеста в центъра на столицата и силите за сигурност. \"Оставаме тук, докато цялата система не се махне\", заяви Махмуд Тимар, 37-годишен учител. Миналата седмица 82-годишният Бутефлика отстъпи пред протестиращите, като се отказа от плановете си да се кандидатира за пети мандат и обеща реформи на политическата система. Той обаче не се оттегли, а заяви, че ще остане на власт до приемането на нова конституция, на практика удължавайки сегашния си мандат. Решението му разгневи още повече алжирците и много съюзници на президента се обърнаха срещу него, отбелязва Ройтерс.", "date": "2019.03.22", "title": "Стотици хиляди алжирци протестират срещу президента (Снимки)"}
{"url": "https://www.24chasa.bg/novini/article/7360807", "text": "Албанските власти съобщиха, че са арестували гражданин, издирван в Индия заради пране на пари, предаде Асошиейтед прес. В съобщение на албанската полиция, публикувано днес, се посочва, че индиец на възраст 59 години, представен само с инициали Х.П. , е бил арестуван на летище при опит да напусне страната. Полицията посочи, задържаният е постоянно пребиваващ в Нигерия. Съд в Ню Делхи е издал международна заповед за арест за лицето заради пране на пари. Албанските власти са започнали процедури за екстрадиция, предаде БТА. Албанският частен телевизионен канал \"Топ Ченъл\" съобщи, че лицето се казва Хитешкумар Пател - зет на Четан Сандесарас. Сандесарас и неговият брат Нитин притежават компанията \"Стърлинг Биотек\" и са взели заем от 725 милиона долара преди да напуснат Индия. Миналата година те получиха албанско гражданство. Не е ясно дали братята Сандесарас са в Албания.", "date": "2019.03.22", "title": "Албания арестува индиец за пране на 725 милиона долара"}
{"url": "https://www.24chasa.bg/novini/article/7360809", "text": "Президентът на САЩ Доналд Тръмп заяви, че Ислямска държава е 100 процента победена в Сирия и показа на журналисти карти на районите, контролирани от джихадистите в миналото, предаде Франс прес, цитирана от БТА. \"Териториалният халифат на Ислямска държава е 100 процента елиминиран в Сирия\", каза пред журналисти говорителката на Белия дом Сара Сандърс, която придружава президента Тръмп във Флорида.", "date": "2019.03.22", "title": "Тръмп: \"Ислямска държава\" е победена на 100% в Сирия"}
{"url": "https://www.24chasa.bg/novini/article/7360831", "text": "\"Светът се променя и то радикално. И най-старите демокрации в света са застрашени от ерозия. Все по-често виждаме, че макар и утвърден през годините, един ред може да бъде поставен под въпрос. Светът иска промяна. Но не просто обикновена промяна, а драстична, радикална промяна.\" Това каза евродепутатът и председател на Младежкото Движение за права и свободи Илхан Кючюк по време на откриването на 45-ия конгрес на Международната федерация на либералната младеж в София, чийто домакин е Младежко ДПС с подкрепата на Фондация за свободата \"Фридрих Науман\". По думите на Кючюк е налице сериозен сблъсък. \"От една страна е голямото желание за промяна, а от друга страна - стоенето в зоната на политическия комфорт. Стоейки пасивно, наблюдавайки безучастно от ъгъла, нещата няма да се получат. Всички искаме да живеем добре, ако може най-добре, но същевременно някой друг да ни свърши работата. Ниe трябва да бъде промяната, която искаме да видим\", допълни още българският евродепутат. \"Ние в Младежко ДПС сме на мнение, че никой политик не заслужава доверие и подкрепа, ако не знае как ще изглежда неговото общество след 10, 15 или 20 години. Това означава, че той няма визия за развитие\". Кючюк определи бъдещата роля на младите либерали като \"ключюва\". \"Идеята за глобализиране на свободата намира много сериозни пречки, младите либерали искат да глобализират свободата и то в момент, в който световният мир е поставен под въпрос\", каза той. В откриването на конгреса участие взе председателят на Движението за права и свободи Мустафа Карадайъ, който сподели, че като първи председател на Младежко ДПС е особено развълнуван, че днес организацията е домакин на събитие от такъв мащаб. \"Представителната демокрация днес е изправена пред редица предизвикателства. Налице е криза на традиционните идеологически субекти, отказ на гражданите от участие в избори, политически екстремизъм, популизъм. Все повече намалява доверието на гражданите в управляващите политици. \"Професионалната политика трябва да се допълни с механизми, които поставят гражданите в центъра на демократичното вземане на решения. Включването на активните и свободни граждани във формирането на политически решения и контрола на тяхната реализация ограничава всесилието на политическите елити\", каза още Карадайъ. IFLRY е глобална организация на либерални младежки и студентски структури от цял свят. Главната мисия на IFLRY e „Глобализирането на свободата“ чрез: - защита на либералните ценности на международно ниво; - насърчаване на либералната демокрация чрез обмен на идеи и най-добри практики на международно ниво; - подкрепа за членовете на IFLRY в организирането на тематични събития и мероприятия, за да се постигнат горните две цели в специфична политика или определен район. Корените на IFLRY датират от 20-те години на миналия век, когато се провеждат редица международни срещи между либералните младежки организации. Първоначално организацията е официално учредена в Кеймбридж, Великобритания, през 1947 г. под името Световна федерация на либералната и радикална младеж (СФЛР).", "date": "2019.03.22", "title": "Илхан Кючюк: Младите либерали ще имат ключова роля за глобализиране на свободата"}
{"url": "https://www.24chasa.bg/novini/article/7360838", "text": "Районната прокуратура в Пловдив привлече като  , съобщиха от пресцентъра на прокуратурата. Бързото производство е образувано срещу А.Б. - за шофиране на медицинския автомобил с концентрация на алкохол в кръвта 1,5 промила. На 21 март т.г. в Пловдив около 14.10 часа бил подаден сигнал за настъпило пътнотранспортно произшествие. Пристигналите на мястото полицейски служители установили, че специален автомобил - линейка, управляван от обвиняемия А.Б., ударил \"Дачия\", управлявана от 34-годишен мъж, при извършване на ляв завой. Двамата шофьори били тествани за употреба на алкохол, при което е установено, че водачът на линейката е употребил алкохол. Той е дал кръвна проба, като след получаване на резултатите от нея ще се прецени дали да бъде предаден на съд или наказан по административен ред. Мъжът е бил задържан за срок от 24 часа по Закона за МВР.", "date": "2019.03.22", "title": "Мъжът, карал пиян линейка вече с обвинение"}
{"url": "https://www.24chasa.bg/novini/article/7360739", "text": "Президентът на Франция Еманюел Макрон каза, че Европа не трябва да остава заложник на продължаващия процес за Брекзит, предаде Ройтерс. Той заяви това след края на срещата на върха на ЕС в Брюксел на фона на усилията на британската премиерка Тереза Мей да убеди дълбоко разделения парламент да подкрепи нейната сделка за излизането на страната от съюза, след като европейските лидери й отпуснаха допълнително време, предава БТА. \"Европейският проект не бива да остава заложник на Брекзит\", каза Макрон. Той призова за единство в Европа и предупреди, че Китай се възползва от \"нашите разделения\".", "date": "2019.03.22", "title": "Макрон: Европа не трябва да остава заложник на Брекзит"}
{"url": "https://www.24chasa.bg/novini/article/7360736", "text": "Протестите на \"жълтите жилетки\" ще бъдат забранени утре в Париж на авеню \"Шанз Елизе\" и в околностите му, както и в периметър, включващ президентството и Националното събрание, обяви днес парижката полиция, предаде Франс прес, цитирана от БТА. Решението е взето, след като миналата събота поредният протест на движението се изроди в сблъсъци със силите на реда, чупене на витрини и плячкосване на бутици по прочутото авеню. \"Има сериозни основания да смятаме, че това насилие и разрушение може да се повторят при обявените нови протести в събота\", се казва в решението на новия полицейски префект на Париж Дидие Лалмьон. Неговият предшественик беше уволнен именно след насилието от миналата седмица в Париж. Според разпореждането събиранията на \"жълти жилетки\" утре се забраняват освен на прочутото авеню и по пресечките му на разстояние от 100 метра, на площада на Триумфалната арка и в района президентството и парламента. От 5 ч. по Гринуич утре ще бъде забранено автомобилното движение около Елисейския дворец. Нарушителите ще бъдат глобявани за участие в забранен протест. В четвъртък глобите бяха увеличени от 38 евро на 135 евро. Забранено е и носенето или пренасяне на оръжия, включително число самоделни, на муниции и всякакви предмети, които могат да послужат като оръжие.", "date": "2019.03.22", "title": "Забраняват протестите на \"жълтите жилетки\" на \"Шанз Елизе\" и околностите"}
{"url": "https://www.24chasa.bg/novini/article/7360170", "text": "- Преди две години работих в Грузия, а преди това учих в Унгария, така че се интересувах от Източна Европа. Желанието ми обаче беше да отида в Турция. Кандидатствах за програмата на Фулбрайт в Турция, но тя беше отменена. В същото време се отвори възможност за позиция, спонсорирана от “КонтурГлобал” в България (ТЕЦ “КонтурГлобал Марица-изток 3” изцяло спонсорира участието на учител по английски с майчин език в двете училища в град Гълъбово - бел. ред.). Помислих си: Защо не? Кандидатствах, след седмица имах интервю и буквално на другия ден ми се обадиха, че съм одобрен. Бях много щастлив и ето ме тук. - Когато ми предложиха позицията, ми обясниха, че ще работя в Гълъбово, което е малко градче в Горнотракийската низина. Дотогава бях в Грузия, градчето, в което работих, се казва Чиатура. Близо до него се добива манганова руда. Беше индустриално градче, в много аспекти подобно на Гълъбово. Освен това Гълъбово ми напомня и на моя роден град в Охайо. Ние също имаме стоманодобивен завод наблизо, така че това ми напомни за вкъщи в определен смисъл. - В първия ми работен ден в Гълъбово отивах към училището, тъй като обичам да ходя пеша. Няколко човека спряха автомобилите си да ме попитат дали искам да ме закарат. Бяха толкова гостоприемни. Виждам го постоянно в различни аспекти. Хората имат връзка един с друг Накараха ме да се чувствам много добре дошъл. Постоянно ме поздравяват на улицата и ми дават подаръци. - Домашна, разбира се. Туршия. Ракия. Домашно вино. Това е прекрасен начин да накараш някого да се чувства добре дошъл. И на мен ми е много приятно. - Аз преподавам и в двете училища в Гълъбово – в основното и в професионалната гимназия. В началото учениците бяха много уплашени. За мен английският е майчин език и те се притесняваха да не правят грешки. Мисля, че предизвикателството беше точно това – да ги накарам да се отпуснат. Не че не се интересуваха. Напротив, те много добре знаеха важността да учат английски. Още в първия ми урок им казах – така се учиш, като правиш грешки. И те постепенно се отпуснаха и сега използват езика много по-гладко и уверено. Според мен е по-добре в началото да правиш грешки, но да говориш и да използваш езика и да си уверен, отколкото да си безгрешен, но неуверен и да не смееш да говориш гладко. - Аз имам късмет, защото децата са много любопитни и проактивни. Когато казвам нови думи, те често ме питат след часа: Кийган, какво е това? И аз им обяснявам. Има ученици, които идват в клуба ми по готвене. Тази седмица ще правим смутита с различни плодове. Предишния път направихме версия на една известна американска рецепта - доматена супа с тост с чедър. Само го видоизменихме “по български” и заменихме доматената супа с лютеница. Правя го, защото вярвам, че децата трябва и да се хранят здравословно. Освен това практикуваме английски. Говорим си през цялото време на английски. - Днес обучението, фокусирано към ученика, е много гореща тема. Трудно е да се определи какво точно означава това. Много от моите занимания в клас са базирани на информационни дупки. Идеята е, че ученикът трябва да открие отговора Любимият ми пример е един урок за ЕС. Поставих на стената снимките на всяка европейска страна – валутата, официалния език и столицата. Дадох на учениците карта. И ги накарах да мислят. Разделих учениците на 6-7 групи от по 3-4 човека и им дадох 15 ключа. Казах им, че са на ваканция и ще пътуват. Всеки един от тях водеше до следващия и всеки ключ беше за конкретна страна. Те трябваше да използват информацията да открият ключа към всяка от 15-те загадки, като използват картата, и да намерят верния отговор. По този начин ги провокирах да четат. Когато направиш състезание и ги стимулираш да мислят, те се наслаждават на процеса Правил съм такива уроци в различни класове – за 6-и, както и за 10-и и 11-и. Правя също загадки и пъзели, които ангажират и логиката, критичното мислене. Нещо като логически задачи на английски. Така се активират едновременно различни части на мозъка – не само тази, която отговаря за езиците, но и за логиката и критичното мислене - В моите часове шумната класна стая не е проблем. Аз преподавам английски, когато много хора говорят английски едновременно. Понякога ги карам да се движат в стаята. Единственото, което ограничавам, са мобилните телефони. По принцип вземам телефоните преди началото на часа. Но в някои случаи им позволявам да ги ползват, за да търсят информация. Трябва да има време децата да играят, да се смеят и това може да бъде част от урока. - Това е един от любимите ми проекти в България. Направихме го заедно с психолога на основното училище в Гълъбово. Говорихме с местното читалище да използваме тяхната сцена. Обсъдих го с учениците и те се влюбиха в идеята. Направихме прослушване. Имаше голям интерес. За по-малките роли използвахме малки ученици – 5-и, 6-и, 7-и клас. Беше много работа. Трябваше да направим сцените, да репетираме. Направихме си костюми. Нямахме никакъв бюджет, но бяхме много изобретателни. Аз дори използвах моята завеса в банята, картонени кутии от местните магазини и домакинско фолио. Накрая беше невероятно. Беше безупречно. Пиесата беше “Магьосникът от Оз”. Не пяхме, но всички реплики бяха на английски. И сега искат да направя още една. Освен това сме поканени да представим пиесата в град Шипка. - Много е различно. Децата познават “КонтурГлобал” и знаят, че компанията подкрепя икономиката и обществения живот, че тя е основен спонсор на моята работа с тях, че изгражда паркове, спортна зала. Разбират какво значи това. Много от тях са били на стаж в централата по линия на професионалната гимназия. Някои искат да се развиват и като електроинженери, било то в ТЕЦ или възобновяеми източници, други имат роднини в чужбина или искат да пътуват. Но за тези 2 години аз имах 2-ма ученици, които отидоха в чужбина и после се върнаха. Така че за тях е много важно да знаят, че имат различни възможности да са навън, но и добра алтернатива в родното си място. - Двете страни имат много подобни елементи в исторически план. И двете са били под влиянието на Османската империя или Съветския съюз. Мисля, че имайки това предвид, когато дойдох в България, бях изумен и го казах на познатите си – това място е толкова модерно, космополитно. Българските ми приятели не ме взеха на сериозно, но аз наистина го вярвам. Защото Грузия е много традиционна и много по-изолирана от България. Мисля, че хората тук имат много по-висок стандарт на живот. Това е мое лично мнение и усещане, тъй като съм посещавал къщи на обикновени хора и в двете държави и правя разлика. Тук много домове се отопляват централно – с електричество или централно парно, докато там не е така. Имате гъста мрежа от влакове и магистрали и транспортни връзки. Струва ми се, че България е около 30 години по-напред от Грузия. Кийган Скот е на 24 години и в последните 2 от тях преподава английски в Гълъбово, област Стара Загора. Пътят му от родния Охайо в САЩ до Тракийската низина минава през програмата за международен образователен обмен “Фулбрайт” и става възможен, благодарение на финансовата подкрепа на ТЕЦ “КонтурГлобал Марица-изток 3”. Компанията изцяло спонсорира образователния проект и работата на младия учител – “КонтурГлобал Марица-изток 3” е първият бизнес спонсор на програмата и така дава възможност на едно професионално училище да предложи качеството на обучение, сравнимо с утвърдените езикови гимназии. Освен в Професионалната гимназия по енергетика и електротехника, Кийган доброволно поема и допълнителни часове по английски език за децата от основното училище в града. С идването му много неща се случват за първи път в Гълъбово – уроци по тракийски хора за чужденци, готварски сбирки на английски език, клуб за речи и дебати и дори първата англоезична постановка – в ролите на мюзикъла “Магьосникът от Оз” с усмивки влизат деца от 5-и до 11-и", "date": "2019.03.22", "title": "Кийгън Скот: В моите часове шумната класна стая не е проблем"}
{"url": "https://www.24chasa.bg/novini/article/7360578", "text": "До три месеца се очаква да бъдат обявени обществените поръчки за избор на изпълнители на проучване, проектиране и строително-монтажни работи и строителен надзор за трайното укрепване на засегнатия от свлачищно-срутищен процес участък от второкласния път Соколовци – Смолян – Средногорци в района на с. Тикале. Това съобщи по време на петъчния парламентарен контрол министърът на регионалното развитие и благоустройството Петя Аврамова, цитирана от пресцентъра на МРРБ. В момента се изготвят техническите изисквания за възлагане на обществените поръчки за изпълнение на дейностите. Стойността им няма да надвишава сумата от 3 743 000 лв. с ДДС. Средствата са заложени в проектопрограмата на „Аварийни ремонти“ на Агенция „Пътна инфраструктура“ за 2019 г. Индикативният срок за проектиране ще бъде 40 дни, а за изпълнение на строителството – 100 дни. През миналата година на засегнатия участък бяха направени аварийно стабилизиране и стабилизираща анкерна система със замрежване. За тях с правителствено постановление бяха отпуснати близо 2,8 млн. лв. Агенция „Пътна инфраструктура“ ще търси възможности за осигуряване на необходимите средства за ремонт на пътни участъци на територията на община Луковит както от държавния бюджет, така и чрез целево финансиране, каза министър Аврамова в отговор на въпрос. От ремонт в общината се нуждаят 12 км от първокласния път о.п. Плевен – Луковит – Коритна – Ябланица, за който ще са необходими 6 млн. лв., и 19,2 км от третокласния път Луковит – Дерманци – Угърчин с индикативна стойност 9 млн. лв. През 2018 г. за текущ ремонт и поддържане на три републикански пътя, които преминават през територията на общината, са разходени около 47 000 лв. В периода 2017-2018 г. за пътни ремонти в област Ловеч са вложени 12,6 млн. лв. С близо 15 млн. лв. от Оперативна програма „Региони в растеж“ се финансира рехабилитацията 8,7 км от пътя Ловеч – Троян – Кърнаре. В отговор на въпрос за изпълнението на оперативната програма министър Аврамова съобщи, че до момента са приключили 74 проекта на стойност 68 150 410 лв. Продължава реализацията на 510 проекта на стойност 2,667 млрд. лв.", "date": "2019.03.22", "title": "До 3 месеца стартират процедурите за укрепване на срутището край Тикале"}
{"url": "https://www.24chasa.bg/novini/article/7360581", "text": "583 кг наркотици бяха унищожени днес в инсинератора на предприятието за управление на дейностите по опазване на околната среда към МОСВ, съобщиха от Агенция \"Митници\". Сред тях най-голямо е количеството марихуана - 487 кг. Изгорени бяха и 58 кг екстази, 24 кг амфетамин, 5 кг метамфетамин и 3 кг хероин, както и още шест килограма други вещества. Наркотичните вещества са по 1490 преписки, а стойността им по цени на „черния пазар“ и данни на улицата надминава 20 млн. лева. Унищожават се само тези количества наркотични вещества, за които има влезли в сила присъди или за тях са издадени постановления на прокуратурата. Наркотиците са задържани от правоприлагащите органи - Агенция “Митници” и Министерство на вътрешните работи. За седемнадесет години Агенция “Митници” организира и осъществи 64 процедури по унищожаване на наркотични вещества с общо количество над 42,7 тона.", "date": "2019.03.22", "title": "Вижте как унищожиха наркотици за над 20 милиона лева (Видео)"}
{"url": "https://www.24chasa.bg/novini/article/7360619", "text": "Близо четири десетилетия след като американските гласоподаватели отхвърлиха безцеремонно кандидатурата на Джими Картър за втори президентски мандат, 39-ият президент на САЩ отбеляза историческо постижение. Днес Джими Картър стана най-възрастният бивш американски президент, предаде Асошиейтед прес, цитирана от БТА. Днес е 172-ият ден след 94-ия рожден ден на Картър. Така той надхвърли с един ден рекорда, поставен от Джордж Буш, който почина на 30 ноември на 94 години и 171 дни, което към онзи момент, го правеше най-възрастният бивш американски президент. И Картър, и Буш са родени през 1924 г. - Буш на 12 юни, а Картър на 1 октомври. С това си постижение за Картър опровергава медицинските прогнози. Преди повече от три години той бе диагностициран с меланом с разсейки в мозъка и черния дроб, премина през лечение и накрая лекарите казаха, че е оздравял. \"Днес не е планирано никакво специално честване\", каза по повод рекорда Дийна Конджилео, говорителката на Центъра \"Картър\", основан от Джими Картър и съпругата му Розалин в Атланта през 1982 г. Центърът в продължение на десетилетия води кампании в областта на общественото здравеопазване, наблюдава избори, следи за спазването на човешките права и участва в намирането на решения на конфликти по света. Едно от постиженията на центъра са дългогодишните усилия за елиминиране на болестта дракункулоза - паразитна инфекция, свързана със замърсена питейна вода. През 1986 г., когато Центърът \"Картър\" започна програмата за изкореняване на това заболяване, от него боледуваха 3,5 милиона души в 21 страни. Миналата година в света имаше само 28 болни. Преди три години в телевизионно интервю Картър каза, че се надява да живее по-дълго от паразита, предизвикващ заболяването. Въпреки четирите години на президентския пост, въпреки че изигра роля в подготовката на историческата близкоизточна сделка от Кемп Дейвид, Картър предпочита да изтъква повече дейността на центъра, вместо да говори за политическата си кариера. Той споделя, че в младостта си никога не е планирал да стане президент. Когато питат Картър кое е било най-важното решение в живота му, той казва: \"Когато предложих на Розалин да се омъжи за мен\". Джими Картър и Розалин, която е на 91 години, са женени от 73 години. Те живеят в Плейнс, в щата Джорджия - градче с около 750 жители, където са се родили, израснали и оженили. Картър редовно преподава в неделното училище на местна баптистка църква. Заради него в църквата идват стотици хора. Картър до известна степен участва и в политическия живот на американските демократи. До Плейнс за срещи с него пристигат кандидати за президентската номинация на Демократическата партия. Двама настоящи кандидати - сенаторът Кори Букър от Ню Джърси и Ейми Клоубъчар от Минесота посетиха Плейнс за среща с Картър. Бърни Сандърс, кандидат за демократическата президентска номинация през 2016 г. и за изборите през 2020 г., пък беше участник в дискусионна среща в Центъра \"Картър\". Тогава именно Картър сподели, че е гласувал за Сандърс срещу Хилари Клинтън на първичните избори на американските демократи преди три години. Картър подкрепи и демократката Стейси Ейбрамс на изборите за губернатор на Джорджия миналата година, които тя изгуби с малко. Демократи от Джорджия смятат, че още кандидати за президентската номинация на американските демократи, ще изминат пътя до Плейнс за срещи с Картър.", "date": "2019.03.22", "title": "На 94 години и 172 дни Джими Картър стана най-възрастният бивш US президент"}
{"url": "https://www.24chasa.bg/novini/article/7360563", "text": "Проучване на общественото мнение в Сърбия показа, че 79 процента от гражданите са против членство на страната в НАТО, 10 процента го подкрепят, а 64 процента не биха приели извинение от НАТО за бомбардировките над Сърбия през 1999 г., предаде агенция Бета, цитирана от БТА. Анкетата бе организирана от Института по европейските въпроси по повод 20 години от операцията на НАТО, предприета с цел прекратяване на кървавия конфликт в Косово. Мнозинството от анкетираните смятат, че причините за бомбардиране на Сърбия са военно-политическите и икономическите интереси на САЩ и Запада. Около 30 процента от гражданите биха приели извинение от НАТО за бомбардировките, а сред 64-те процента, които не биха го приели, доминират жените, жителите на Западна Сърбия и по-възрастните граждани. Сътрудничество на Сърбия с НАТО подкрепят 31 процента от анкетираните, главно мъже и жители на областта Войводина и на Белград, докато 61 процента са против сътрудничеството. Анкетата показа още, че 46 процента от гражданите смятат, че не е време за помирение с алианса, 43 процента са за помирение, а 11 процента не са отговорили на този въпрос. Според 63 процента от анкетираните членството в НАТО няма да донесе никаква полза на Сърбия, докато малко повече от 20 процента, главно мъже до 30 години със средно и висше образование, смятат, че Сърбия може да има полза от членството. Анкетата е направена от 8 до 14 март и в нея са участвали 1207 граждани.", "date": "2019.03.22", "title": "Близо 80% от сърбите са против членство на Сърбия в НАТО"}
{"url": "https://www.24chasa.bg/novini/article/7360675", "text": "Свещеник е бил намушкан по време на сутрешната меса, излъчвана на живо по телевизията от най-голямата канадска катедрала „Св. Йосиф“ в Монреал“, съобщиха от местната полиция,  От там допълниха, че духовникът Клод Гроу е леко ранен в горната част на тялото и е настанен в болница. Според свидетели, заподозреният внезапно се е запътил към свещеника и го е нападнал с нож. „Свещеникът щеше да започне да чете Евангелието, когато един човек извади нож, затича се срещу него и го намушка. Нападателят не викаше, не каза нищо, но изглеждаше много решителен в действията си”, обясни един от тях. Заподозреният е арестуван в римокатолическата базилика малко след нападението, извършено пред 50 души около 8:40 ч тази сутрин. Говорителката на храма Селин Барбо каза, че Гроу е бил в съзнание, когато е откаран в болница и всички се надяват да се оправи бързо.", "date": "2019.03.22", "title": "Намушкаха свещеник по време на сутрешна меса в Монреал"}
{"url": "https://www.24chasa.bg/novini/article/7360678", "text": "Франция привика днес израелския шарже д'афер в Париж след нахлуване на израелските сили за сигурност във френския институт в Източен Йерусалим по време на подготовка на събитие, предаде Франс прес, като се позова на френското външно министерство. \"Подобни действия са сериозно и недопустимо посегателство на работата на културната ни мрежа в Йерусалим. Израелският шарже д'афер бе привикан днес във външното министерство\", се казва в изявление на министерството. В документа се посочва още, че Франция има намерение да съхрани силните си връзки с палестинското гражданско общество. Събитието, за което става дума, е било организирано съвместно с женска асоциация от Йерусалим. Израелските сили за сигурност са нахлули вчера сутринта във френския институт и са наредили на подготвящите събитието хора да напуснат сградата, предава БТА. \"Събитието бе по случай празника на майките\", празнуван ежегодно в арабския свят на 21 март, заяви жена, дошла да вземе участие в проявата. Израелските власти заявиха, че мероприятието е било финансирано от палестинските власти и за провеждането му не е било дадено разрешение. Според Израел всички действия на палестинските власти в Йерусалим са незаконни, отбелязва Франс прес.", "date": "2019.03.22", "title": "Париж привика израелския шарже д'афер\nзаради нахлуване във френския институт в Йерусалим"}
{"url": "https://www.24chasa.bg/novini/article/7360727", "text": "Европейският съюз трябва да постигне реципрочност в търговските си отношения с Китай. Това заяви днес председателят на Европейската комисия Жан-Клод Юнкер, цитиран от ДПА. Търговията между Китай и ЕС е асиметрична, а всяко нещо, което е асиметрично, е небалансирано, допълни той на срещата на върха на ЕС в Брюксел. Не можем да създадем нещо стабилно на основата на нещо, което продължава да бъде небалансирано, коментира Юнкер. По думите му една от областите, в които липсва баланс, са обществените поръчки. Китай има възможност да участва в обществени поръчки в Европа, би било добре и Европа да може да прави същото в Китай, каза Юнкер. Тъй като няма реципрочност в отношенията между Китай и Европа, търговската конкуренция между тях не е \"справедлива\", допълни ръководителят на Европейската комисия. Председателят на Европейския съвет Доналд Туск също подчерта на пресконференция в Брюксел, че Евросъюзът се стреми към балансирани отношения с Китай, предаде ТАСС. Целта ни е да се съсредоточим върху постигането на балансирани отношения, които могат да осигурят справедлива конкуренция и равен достъп до пазара, посочи той. Туск подчерта, че обсъждането на отношенията с Пекин е подготовка за срещата на върха ЕС - Китай на 9 април в Брюксел. Германският канцлер Ангела Меркел заяви след срещата на върха на ЕС, че Евросъюзът иска да развива търговските отношения с Китай, но е важно и двете страни да имат равни условия. От една страна Китай ни е партньор, а от друга - конкурент, каза тя. Меркел подчерта, че ЕС иска \"отношения, основани на принципа на взаимността - ако едната страна има достъп до пазара, такъв достъп трябва да има и другата страна.\" ", "date": "2019.03.22", "title": "Юнкер: ЕС трябва да преодолее \n\"асиметричността\" в търговията с Китай"}
{"url": "https://www.24chasa.bg/novini/article/7360742", "text": "Мечка е нападнала и тежко ранила в гората мъж на 30 години от централния румънски окръг Харгита. Той е починал на път за болницата, съобщава Медиафакс. Мъжът отишъл в гората заедно с двама свои съседи, за да съберат почва. Той навлязъл в дебрите и след като дълго време не се появил, съседите отишли да го търсят. Намерили го паднал на земята и с кървяща рана на гръдния кош. Мъжете веднага извикали линейка, но раненият починал по време на транспорта към болницата. Председателят на Окръжния съвет на Харгита Борбой Чаба заяви, че мечката, която нападнала младежа, е била определена за унищожаване, но министеството на околната среда е отказало. \"Недопустимо е, че се случи нападение и, за съжаление, след няколко часа жертвата почина в линейката. Беше поискано миналата година тази мечка да бъде унищожена, но министеството на околната среда отказа. Питам се чия е отговорността за тази ситуация. Не е добре, че в Букурещ не се вижда какво се случва в окръг Харгита, не е добре, че животът на хората е в опасност! И това, от което се бояхме в последните години, за нещастие, днес се случи\", изтъкна Борбой Чаба. Младият мъж е баща на две деца, които остават на грижите на бабата и дядото, тъй като майка им от години работи в чужбина, отбелязва агенцията.", "date": "2019.03.22", "title": "Мечка уби румънец, събирал почва в гората"}
{"url": "https://www.24chasa.bg/novini/article/7360728", "text": "САЩ обявиха днес, че налагат санкции на 14 физически и 17 юридически лица, свързани с иранската Организация за иновации и изследвания в областта на отбраната (SPND) - орган, който според Вашингтон е играл централна роля в усилията на Техеран за разработване на ядрено оръжие и продължава да работи, предаде Ройтерс, цитирана от БТА. Сред включените в санкционния списък са компанията \"Шахид Карими\", която работи върху ракетни и свързани с експлозиви проекти на тази организация, както и четири свързани с нея лица, съобщи американското министерство на финансите. \"Американското правителство предприема решителни действия срещу участници на всички равнища, свързани с иранската Организация за иновации и изследвания в областта на отбраната, подкрепяли отбранителния сектор на иранския режим\", каза американският финансов министър Стивън Мнучин. \"САЩ ще продължат да оказват максимален натиск върху иранския режим, като използват всички икономически средства, за да не позволят на Иран да разработва оръжия за масово унищожение. Всеки, който обмисля да има нещо общо с иранската отбранителна промишленост като цяло и с Организацията за иновации и изследвания в областта на отбраната в частност, рискува професионална, лична и финансова изолация\". С обявените мерки се замразяват всички активи на засегнатите в САЩ и се забранява американски юридически и физически лица да работят с тях. Върховният духовен водач на Иран аятолах Али Хаменей каза вчера, че Техеран е решен да даде тласък на отбранителния си капацитет, независимо от нарастващия натиск от САЩ и съюзниците им за ограничаване на иранската програма за балистични ракети. По-късно днес беше обявено, че всяка организация или лице с връзки с иранската Организацията за иновации и изследвания в областта на отбраната ще се смятат за \"радиоактивни\" и ще са обект на американски санкции.", "date": "2019.03.22", "title": "САЩ налагат нови санкции на Иран заради оръжейните му програми"}
{"url": "https://www.24chasa.bg/novini/article/7360763", "text": "Министерство на туризма започва процедура по заличаване на регистрацията на 18 туроператора от Националния туристически регистър (НТР). Причината е, че дружествата не са представили задължителна застраховка „Отговорност на туроператора“, което е изрично условие за извършване на туроператорска дейност, уточниха от Министерството на туризма. Търговците са със седалище и адрес на управление в град София, Бургас, Варна, Шумен, Бургас, Стара Загора, Сливен, Нови Искър и с. Водни пад. Процедурата започва съгласно решение на Експертна комисия по регистрация на туроператори и туристически агенти към Министерство на туризма. Заличените дружества няма да бъдат премахнати от регистъра, но ще бъде отразена заповедта за заличаването им, като имената им ще бъдат оцветени в червено. Така потребителите при справка в регистъра ще получават информация дали туроператорът е коректен и извършва дейност, спазвайки закона. Задължително условие е всеки регистриран туроператор ежегодно да сключва договор за застраховка „Отговорност на туроператора“ със застраховател по смисъла на Кодекса за застраховането. Туроператорът е длъжен да представи на министъра на туризма копие от договора за застраховка в 14 дневен срок от подновяването му. Наличието на действащ договор за застраховка е абсолютна предпоставка за валидното упражняване на разрешената от държавата дейност. Законът за туризма не предвижда възможност регистриран туроператор временно да спира дейността си и да няма валидна сключена застраховка.", "date": "2019.03.22", "title": "Заличават 18 туроператора от регистъра заради застраховки"}
{"url": "https://www.24chasa.bg/novini/article/7360767", "text": "Едни от най-бързите акули в света - акулите мако, са застрашени от изчезване и стават жертва на апетита на хората, които ги преследват заради вкусните перки и месо, предаде Франс прес, цитирана от БТА. Цели седемнадесет вида скатове и акули от изследваните 58 са класирани в графата \"застрашени от изчезване\" в доклад на Световния съюз за опазване на природата. Той е по-тревожен отвсякога, но това не изненадва специалистите. По думите на канадския учен Никола Дюлви, тези животни бавно се възпроизвеждат, подложени са на интензивен улов и в същото време не са обект на никаква защита от свръхриболов. Най-тревожен е случаят с акулите мако, които могат да достигнат скорост от 70 километра в час. Популацията им е силно съкратена на световно ниво, като само в Атлантическия океан спадът е с 60 на сто за последните 75 години. Тези морски хищници са ценени заради вкусното си месо и перките, които са много търсени от китайците. Акулите мако са преследвани от мощни риболовни флотилии, най-вече на тези от Европейския съюз. Братовчедите на тези животни, малките акули мако, са също силно застрашени и вече са със същия статут в Червената книга като азиатския слон и синия кит.", "date": "2019.03.22", "title": "Акулите са по-застрашен вид, отколкото се предполагаше (Видео)"}
{"url": "https://www.24chasa.bg/novini/article/7360556", "text": "Десет души са били задържани днес в района на Франкфурт по подозрения в планиране на ислямистка атака с автомобил и огнестрелни оръжия с цел причиняване на максимален брой жертви, съобщи прокуратурата в германския град. Заподозрените са на възраст между 20 и 42 години. Националността им не бе уточнена, допълва БТА. Главните заподозрени са 21-годишен мъж от Офенбах, близо до Франкфурт, и двама братя, на по 31 години, от Висбаден. Те са свързани с ислямистката салафитска общност в района, казаха прокурорите. Според първоначалното разследване обвиняемите са планирали да използват превозно средство и огнестрелно оръжие, за да убиват колкото се може повече и повече невярващи хора. По време на нападенията полицията е открила над 20 000 евро (22 500 долара) в брой, няколко ножа, малки количества наркотици, различни документи и електронни устройства с данни. Обвиненията включват финансиране на тероризма и съгласие за извършване на престъпление. Десеттимата обвиняеми ще се явят пред окръжен съдия във Франкфурт, допълниха ARD и Ройтерс.", "date": "2019.03.22", "title": "10 задържани до Франкфурт по подозрения в ислямистка атака с много жертви (Обновена)"}
{"url": "https://www.24chasa.bg/novini/article/7360245", "text": "Археолози изследваха гроб на жена, в който тя е била погребана преди 4000 години с изящен нож, сравним с притежаването на айфон днес, пише в. \"Мирър\". На артефакта от бронзовата ера най-напред се натъкнали строители, които копаели за нов тръбопровод до хотел в английския град Улър, графство Нортъмбърланд. Работниците изровили голяма каменна плоча, а под нея се намирали тленните останки на жена, погребана с нож, изготвен от кремък. Находката и досега е запазила остротата си, пише БТА. Навремето ножът представлявал многофункционален инструмент за лова и домакинството. Предполага се, че артефактът е бил положен в гроба, за да помогне на покойницата в задгробния й живот.", "date": "2019.03.22", "title": "Археолози откриха \"айфонът на бронзовата ера\" в гроб на жена"}
{"url": "https://www.24chasa.bg/novini/article/7360443", "text": "МВР няма да строи нови бежански лагери, обясни заместник-вътрешният министър Красимир Ципов. И поясни, че в три имота на МВР, близо до турската граница, ще бъдат обособени площадки. Те щели да се ползват само в извънредна ситуация при голяма бежанска вълна и само след решение на МС по извънреден план. Обособяването на площадките се прави с европари и проектът приключвал следващия януари. Те били определени още преди две години. Говорено било и с кметовете, и с областните управители. Цялата процедура била съгласувана с тях. До тези площадки нямало свободен достъп. А с европарите ще се изгражда инфраструктура до тях. Aко България не изпълни това задължение, ще има санкция за страната ни, която ще трябва да се плати от бюджета. За да се обособят тези площадки, ще се строят пътища, ще се изграждат електро и водопроводи, огради и видеонаблюдение. Ципов отчете, че в последните няколко години над 3000 лица , незаконно пребиваващи у нас, вече са върнати в страните им по произход. Той припомни, че в момента МВР има само два дома за настаняване в Бусманци и в Любимец. Там имало капацитет от 700 места. Останалите центрове били под контрола на агенцията за бежанците. Военният конфликт в Близкия Изток продължава и никой не може да даде гаранция дали няма да има нова вълна от мигранти. В същото време в Турция има над 3 млн. бежанци. Затова България трябва да има готовност във всеки момент.", "date": "2019.03.22", "title": "МВР няма да строи нови бежански лагери"}
{"url": "https://www.24chasa.bg/novini/article/7360502", "text": "Тялото на 44-годишен мъж е извадено от водите на река Тунджа край Ямбол. По него няма следи от насилие. За това съобщиха от ОД на МВР. Самоличността на удавения е изяснена. Засега негови близки не са сигнализирали в полицията за изчезването му. Аутопсия ще изяснява причините за произшествието.                                                                                                                                                                                                                                                                                                                       ", "date": "2019.03.22", "title": "Извадиха труп на 44-годишен от река Тунджа"}
{"url": "https://www.24chasa.bg/novini/article/7360109", "text": "Астронавтите Ан Макклейн и Ник Хейги излязоха в открит космос, за да сменят част от акумулаторите на Международната космическа станция (МКС), съобщиха Асошиейтед прес и ТАСС. Двамата астронавти ще работят от външната страна на космическата станция около шест часа. Те ще сменят част от никел-водородните акумулатори с по-мощните литиево-йонни акумулатори, предава БТА. Работата по обновяване на енергетичното оборудване на МКС започна още през януари 2017 г. Ан Макклейн и Ник Хейги ще сменят три блока с адаптери и ще включат към тях новите по-мощни акумулатори, които се зареждат от един от слънчевите панели на МКС. Всеки от акумулаторите е с маса около 150 кг. Роботизираната ръка на станцията вече свърши по-голямата част от тежката работа, но астронавтите ще трябва да наместят адаптерите и да ги свържат. Демонтираните акумулатори ще бъдат преместени с роботизираната ръка в товарния кораб, за да изгорят с него в атмосферата. Днешното излизане в открит космос е едно от трите за смяна на 20-годишните акумулатори. Следващото излизане в открит космос от МКС ще е изцяло в женски състав. То е насрочено за следващата седмица - на 29 март. Тогава от външната страна на станцията ще работят Кристина Кох и Ан Макклейн.", "date": "2019.03.22", "title": "Двама американски астронавти модернизират МКС отвън (Видео)"}
{"url": "https://www.24chasa.bg/novini/article/7360125", "text": "Българката Румяна Слабакова бе поканена да стане член на Норвежката академия на науката и литературата. Академията има два отдела: „Математика и природни науки“ и „Хуманитарни и социални науки“. Слабакова става член на хуманитарния раздел. В българската йерархия позицията й е равна на титлата член-кореспондент. Румяна Слабакова е високо оценена за приноса си в приложението на теориите на Генеративната граматика при изучаването на втори езици. „Тази чест, оказана на съпругата ми, значи повече от Оскар - според моята скала на ценности. Приносът в науката е постоянен и неотменим. Той се прави извън славата и ослепяващата светлина на прожекторите. Но аз съобщавам на своите приятели, защото успехът на жена ми е неин личен, извоюван не, защото е българка, а защото е способна жена и дисциплинирана личност“, написа по този повод съпругът на Румяна Слабакова писателят Златко Ангелов. Пред приятели той разказа, че тя дори не е знаела, че е номинирана. „На летището в Лос Анжелис, на път за конференция в Рено, Невада, получи имейл, в който Академията й съобщава, че е избрана“, казва той. Академията има 476 национални и 409 чуждестранни члена.", "date": "2019.03.22", "title": "Българка стана член на Норвежката академия на науките"}
{"url": "https://www.24chasa.bg/novini/article/7360130", "text": "Замъглен видео запис от стрелбата в две джамии в Нова Зеландия днес отново бе излъчен на митинг на турския президент Реджеп Тайип Ердоган, предаде Ройтерс. Видео записът бе излъчен два часа, след като вицепремиерът и външен министър на Нова Зеландия Уинстън Питърс заяви, че е разбрал, че подобно видео повече няма да бъде излъчвано, отбелязва агенцията, предава БТА. Питърс пристигна на посещение в Истанбул и се срещна с Ердоган. Новозеландският външен министър заяви, че не е молил турския президент да спира излъчването на видео записа от нападенията в Нова Зеландия на предизборните митинги (в Турция по повод предстоящите на 31 март местни избори - бел. ред.), тъй като е разбрал, че вече е спрял да го прави.", "date": "2019.03.22", "title": "Замъглен видео запис от стрелбата в Нова Зеландия бе излъчен на митинг на Ердоган"}
{"url": "https://www.24chasa.bg/novini/article/7360114", "text": "Огромният скандал с уговорени тенис мачове, който белгийските власти разследват, се разрастна и в други страни, сред които и България. Новината съобщи френският в. L’Equipe, цитиран от  . Във Франция бяха задържани и разпитани 17 местни играчи от ниските нива на тениса, а белгийската полиция се е свързала с колегите си в България, САЩ, Германия, Холандия, Египет и Словакия, където също има замесени играчи. Седем французи бяха задържани тази седмица и по-късно освободени, като броят на разпитаните играчи в страната вече скочи на 17 души. Информацията идва от официални съдебни лица, които остават анонимни, тъй като нямат право да дискутират публично разследването. То се ръководи от властите в Белгия, където се смята, че се намира лидерът на организацията по уговаряне на мачовете. Григор Саргсян е задържан под домашен арест и e следен с електронна гривна. Разследващите лица споделят, че състезатели, участвали в уговаряне на мачове, познават арменеца като „Маестро“. Тази седмица новините по темата бяха споделени първо от L’Equipe, а имената на тенисистите не бяха обявени. Един от разследващите белгийци е заявил, че петима от френските играчи вече са признали, че са получавали пари от синдиката, а един от тях е участвал в уговарянето на над 20 срещи, за което е „заработил“ 30,000 евро. Разследването се е разраснало много повече, отколкото белгийските власти са очаквали, когато са направили първата акция срещу Саргсян и още няколко души през юни. Към него са били отправени обвинения за организирана престъпност, уговаряне на мачове, пране на пари и фалшификация. Броят на заподозрените продължава да расте. Белгийските власти споделят, че към момента имат основания да подозират цели 137 тенисисти. Твърди се, че синдикатът е плащал от 500 до 3000 евро за уговаряне на мач, сет или гейм. Част от играчите са разкрили, че са приели сумите, понеже наградните фондове на малките турнири са прекалено скромни и не стигат за покриването на техните разходи. Често срещали така наречения „Маестро“ по тези надпревари, като там той се опитвал да стигне до повече състезатели. Описват го като приятелски настроен човек, който не изглеждал заплашително. Към момента най-големият брой разпитани е във Франция. Имената на първите четирима са Джулс Окала (21 г.), Мик Лескюр (25), Яник Тиван (32) и Джером Изерило (29). Последният от тях стига до най-високия ранкинг през 2012 – №354 в света. От L’Equipe твърят, че са го интервюирали и той, придружен от адвоката си, е отрекъл участието си в уговаряне на мачове. ", "date": "2019.03.22", "title": "Замесиха отново България в скандал с черно тото в тениса"}
{"url": "https://www.24chasa.bg/novini/article/7360129", "text": "Руският външен министър Сергей Лавров заяви, че западните страни прикриват престъпленията, извършени по време на военната операция на НАТО в Съюзна република Югославия през 1999 г. за прекратяване на конфликта в Косово, предаде ТАСС. Лавров каза това в интервю за филма на руската телевизия НТВ \"Обръщане над Атлантика\", говорейки за възможностите за международно разследване срещу представители на НАТО във връзка със смъртта на цивилни, удари над цивилни обекти и използване на обеднен уран при бомбардировките над Югославия, информира БТА. \"Мисля, че Западът правеше и ще продължи да прави всичко възможно, за да попречи на това. Що се отнася до забранените боеприпаси, сърбите водят свое разследване\", каза Лавров, но повтори, че не вижда никакъв шанс международните инстанции, в които участват западни страни, да се съгласят с наказания за тези престъпления. Лавров припомни, че през 2010 г. швейцарският парламентарист Дик Марти публикува доклад за чудовищни престъпления на Армията за освобождение на Косово /АОК/, включващи незаконна търговия с човешки органи. Западът беше принуден да накара косовските лидери да се съгласят със създаването на специален съд за военните престъпления на АОК, но тази структура, в която за прокурор бе назначен американски гражданин, за няколко години от създаването си не е повдигнала нито едно обвинение, изтъкна Лавров.", "date": "2019.03.22", "title": "Лавров: Западни страни крият престъпленията на НАТО в бивша \nЮгославия"}
{"url": "https://www.24chasa.bg/novini/article/7360139", "text": "Маймунка показва как може да бъде заобиколен стерилитетът на лекувани от рак момчетата. Когато мъж научи, че е болен от рак, може да замрази своя сперма, преди да се подложи на химиотерапия. Но преди пубертета момчетата не разполагат с това решение, предаде Франс прес. Специалистите от известно време се опитват да заобиколят проблема, като взимат незрели тъкани от тестисите преди химио- или радиотерапия, замразяват ги, и ги присаждат в юношеска възраст с надеждата, че ще се развият и ще произведат нормална сперма. Три експеримента с маймуни, извършени от 2000 г., показаха, че сперматогенезата може да се възстанови чрез подобно присаждане на тъкани от предпубертета. Нито един експеримент обаче не бе стигнал до зачеване и раждане на бебе. Специалисти от университета в Питсбърг сега оповестиха, че успели да преодолеят този етап и да стигнат до раждане благодарение на въпросната технология и инвитро оплождане. През април м.г. се появил на бял свят женски макак, кръстен Грейди. Изследването им е финансирано от Националните здравни институти на САЩ. То разкрива, че методът, базиран върху съхраняване на незрели тъкани от тестисите, за да се помогне на засегнати от рак момчета да станат един ден бащи, е надежден. При болните от рак момичета се предвижда присаждане на тъкани от яйчниците. \"Смятам, че през следващите 2 до 5 години технологията ще стане достъпна за клинични изпитания\", заяви ръководителят на изследването Кайл Оруиг.", "date": "2019.03.22", "title": "Как мъж, болен от рак, може да даде потомство"}
{"url": "https://www.24chasa.bg/novini/article/7360155", "text": "Престъпленията, свързани с черни и цветни метали, са намалели цели 5 пъти през последните пет години, стана ясно по време на кръглата маса „Кръгова икономика – въвеждане в рециклиращия сектор”, организирана от Българска асоциация по рециклиране (БАР). Третата годишна конференция на БАР отново събра на едно място експерти, фирми от рециклиращия сектор, представители на Европейската комисия, Европейския парламент, Народното събрание, Министерството на околната вода и средите, организации и институции на европейско и национално ниво. Пред тях председателят на Управителния съвет на БАР Борислав Малинов изтъкна, че благодарение на мерките, които Българска асоциация по рециклиране предложи в Закона за управление на отпадъците, се стигна до много положителни ефекти за кръговата икономика и за държавата. Сред тях са: премахване на площадките за скрап от жилищните райони; видеонаблюдение на площадките за изкупуване на отпадъци; банкови гаранции на фирми и площадки; санкции за нарушителите от 15 до 100 хиляди лева; отнемане на разрешението при второ нарушение. „Кръговата икономика има за цел да удължи жизнения цикъл на продуктите. Практически това означава възможно по-дълга употреба на изделието, повторно използване, поправка и рециклиране на съществуващи материали и продукти. Когато един продукт достигне края на живота си, материалите, от които той е съставен, продължават да се ползват пак, но по друг начин. Това се прави отново и отново, така се намалява до минимум изхвърлянето на отпадъци. По този начин се намалява едновременно изхвърлянето на отпадъци, употребата на суровини и разходът на енергия”, каза още Борислав Малинов. Сред участниците в конференцията „Кръгова икономика – въвеждане в рециклиращия сектор” са почетният директор на генералната дирекция „Околна среда” към Европейската комисия Джордж Кремлис, заместник-министърът на околната среда и водите Николай Кънчев, главният секретар на EuRIC Емануел Катракис, Патрик Колар – началник-отдел EASME в ЕК, и много други.", "date": "2019.03.22", "title": "Българска асоциация по рециклиране: \n5 пъти намаляха престъпленията, \nсвързани с черни и цветни метали"}
{"url": "https://www.24chasa.bg/novini/article/7360150", "text": "Момче и момиче по на 21 години бяха закарани в болница, след като моторът, с който пътували, се забил в скала. Инцидентът е станал на изхода на Асеновград в посока Бачковския манастир, към където днес се отправиха стотици рокери, за да отбележат Първа пролет. От полицията уточниха, че все още няма информация за състоянието на двамата пострадали. Движението в района е затруднено, автомобилите се пропускат само в едната лента. Стартът на мотосезона бе даден в Пловдив днес по обяд.  И тази година обаче не се размина без произшествия с мотористи.", "date": "2019.03.22", "title": "Мотор се заби в скала на изхода на Асеновград, двама по на 21 г. в болница"}
{"url": "https://www.24chasa.bg/novini/article/7360137", "text": "Брекзитът е повод за притеснения и терзания за британската политическа класа, но и за поданиците на британската кралица. Допитване, публикувано днес, показва, че четирима от десет британци изпитват гняв, безсилие или безпокойство с приближаването на крайния срок за излизане на страната от ЕС, предаде Франс прес, цитирана от БТА. Четиридесет и три процента от анкетираните казват, че изпитват безсилие, 39 процента - гняв, а 17 процента - силен стрес през последните 12 месеца, показва проучването, извършено по поръчка на Дружеството за психично здраве сред 1800 британски поданици. Малко над една четвърт от анкетираните (26 процента) заявяват обаче, че не са притеснени от бъдещото излизане от ЕС въпреки риска от Брекзит без сделка. Самият Брекзит обаче не предизвиква огромен ентусиазъм у британците. Едва 9 процента от анкетираните виждат в него повод за надежда, а 3 процента - повод за радост. Само 2 процента са уверени, че процесът ще има успешен край. От нашето допитване излиза, че политическата среда, в частност Брекзитът, има въздействие върху живота на милиони хора, казва Марк Роуланд, директор на Асоциацията за психично здраве. Макар че някои от резултатите може да са обезпокояващи, има и добри новини - въпреки заобикалящото ги безпокойство, повечето от хората изглежда са способни да овладеят ситуацията и една четвърт от тях заявяват, че Брекзитът не поражда у тях някакво по-особено вълнение, допълва Роуланд. Изследването показва, че Брекзитът може да е в основата на семейни разногласия. Това са споделили 19 процента от анкетираните. В географски план от анкетата става ясно, че колкото повече се доближаваме до Лондон, толкова повече хората са притеснени от Брекзит, въпреки че въздействието му ще бъде вероятно по-малко върху мегаполисите и околните райони, казва Роуланд. Повечето от жителите на Лондон гласуваха за оставане в ЕС на референдума през юни 2016 г.", "date": "2019.03.22", "title": "4-има от 10 британци са засегнати от Брекзит в психологически план"}
{"url": "https://www.24chasa.bg/novini/article/7360203", "text": "На 24 март е писменият изпит по журналистика за кандидат-студенти в Софийския университет, съобщиха от пресцентъра на висшето училище. Изпитът е от 9.00 часа и ще продължи три астрономически часа. Той има за цел да оцени способността на кандидат-студентите да създават цялостен и завършен писмен текст /аргументативно есе/ по зададена тема. Темите за писмения изпит по журналистика ще са от съвременния обществен, политически, икономически и културен живот, отразен в българския периодичен печат, в радиото, телевизията и в интернет. Изпитната комисия ще формулира темите непосредствено преди изпита. Изпитът ще започне с изтеглянето на една тема от кандидат-студент, като контролно ще се отворят поне още две теми. От 14.00 часа на 24 март започва изпитът по математика I за кандидат-студенти в Софийския университет, припомни БТА.", "date": "2019.03.22", "title": "На 24 март е писменият изпит по журналистика за прием в СУ"}
{"url": "https://www.24chasa.bg/novini/article/7360231", "text": "Съветът за електронни медии обяви тази седмица, че изборът на нов генерален директор на Българското национално радио ще започне в средата на май, а тази тема трябва да има публичност, заяви в ефира на   председателят на СЕМ София Владимирова. „Предложението ми процедурата да започне в средата на май бе направено по няколко причини. На първо място предстои избор за председател на СЕМ, който ще бъде на 9 май и смятам, че Съветът трябва да влезе в избора за генерален директор, което е едно от най-важните правомощия на регулатора, с избран председател, който да може да си ръководи процедурата“, каза Владимирова в предаването в „Преди всички“ на програма „Хоризонт“. „На второ място предстоят евроизборите и процедура за избор на генерален директор заедно с тях дава съвсем друг контекст на самия избор, на процедурата и на кандидатите. Не на последно място от 25 април до 7 май приблизително има две седмици, в които има три работни дни“, аргументира се председателят на СЕМ. Колегите от Съвета ме подкрепиха за срока за начало на конкурса и се обединихме около тази дата, което дава възможност на потенциалните кандидати още в края на март да знаят, че на 15 или 16 май ще стартира конкурсът, отбеляза Владимирова. Тя допълни, че месец, месец и една седмица по-късно, процедурата трябва да бъде приключена, в зависимост и от броя на кандидатите, които ще се явят. Тази процедура ще е същата, по която бе избран и генерален директор на Българската национална телевизия. „Различното в нея е, че членовете на СЕМ публично и мотивирано вземат своите решения на всеки етап от процедурата. Първоначалният етап е допустимост на кандидатите до изслушване след проверката на кандидати, дали отговарят на изискванията на закона да бъдат кандидати за генерални директори. След това има по закон една седмица срок за попълване на недостатъци в документите на кандидатите, ако това е възможно, след което членовете на СЕМ имат възможност да гласуват. Съответно кандидатите, които са събрали мнозинството от гласовете - три или повече, отиват на публичните изслушвания“, обясни Владимирова. Окончателното решение може да бъде атакувано във Върховния съд, допълни тя и даде пример с процедурата за шеф на БНТ. СЕМ е потърсил и опита на международни практики в подобен избор – почти в целия ЕС се прави т.нар. шортлиста, защото това все пак е интервю за работа. „Нормално е да премине на два етапа на допустимост и да бъдат допуснати до крайното изслушване хора, които считаме, че в най-голяма степен отговарят на нашите очаквания да покрият критериите за генерални директори на двете обществени медии“, каза София Владимирова. Вдигането на летвата за кандидатите е целта на тази процедура – да се представят онези концепции, които са в най-голяма степен професионални, аргументирани, отговорни и адекватни към действителността, в която се намира БНР, посочи тя. И допълни, че нито БНР, нито СЕМ, нито аудиторията печелят от ниско ниво на конкурса. „Ако нито един от кандидатите не успее да събере мнозинство (от 3 или повече гласа) след 3 гласувания, процедурата завършва и се открива нова“, обясни председателят на СЕМ. Иначе в средата или края на юни трябва да бъде избран нов генерален директор на БНР.", "date": "2019.03.22", "title": "СЕМ: Изборът на нов директор на БНР ще започне в средата на май"}
{"url": "https://www.24chasa.bg/novini/article/7360234", "text": "Петролните фючърси се понижават с над 1,5% по време на търговията в петък, отстъпвайки от техните вчерашните 4-месечни върхове с оглед на подновени притеснения относно забавящата се глобална икономика и преди новите търговски преговори между САЩ и Китай, които се очакват да стартират през следващата седмица в Пекин, предава  . Днес акцентът на финансовите пазари, включително на пазарите на суровини, отново се поставя върху забавянето на световната икономика след слабото проучване на агенция Markit за общата бизнес активността в еврозоната през март и рязкото влошаване на активността в промишления сектор на Германия. Това води до рязко отслабване на силния инвеститорски риск-апетит от предишните няколко сесии на търговия и до спад на цените на фондовите и на борсите на суровини. Днешното поскъпване на щатския долар спрямо останалите основни валути също допринася за поевтиняването на петрола. Фючърсите на петрола Брент с доставка през май се понижават с 1,8% към 66,65 долара за барел, а аналогичните фючърси на американския лек суров петрол - с близо 2% към 58,80 долара за барел, след като в четвъртък те поскъпнаха до нови 4-месечни върхове съответно на нива от 68,69 и от 60,39 долара за барел. От началото на годината насам петролните фючърси поскъпнаха с малко под 30%, като основна подкрепа за силното възходящо движение оказа решението във формата \"ОПЕК +\", включващ и Русия, да ограничи съвместните добиви през първите шест месеца на 2019-а година с общо 1,2 млн. барела. Оказа се, че участничките в споразумението, и най-вече Саудитска Арабия, дори са ограничи производството си с повече от договореното. В същото време наложените от САЩ санкции спрямо петролния износ на Иран и Венецуела допринесоха допълнително за поскъпването на черното злато към най-високи нива от 12-и ноември 2018-а година насам. Днешните слаби проучвания на агенция Markit за бизнес активността в еврозоната, и в частност във Германия и Франция, обаче накараха инвеститорите отново да поставят акцент върху все по-ясните сигнали за продължаващо забавяне на световния икономически растеж и респективно върху риска за отслабване на търсенето на петрол в глобален план през настоящата година.", "date": "2019.03.22", "title": "Рязко отстъпление на петролните цени от техните 4-месечни върхове"}
{"url": "https://www.24chasa.bg/novini/article/7360259", "text": "Готови сме за най-лошото, но се надяваме на най-доброто. Това заяви председателят на Европейския съвет Доналд Туск по повод очакваното оттегляне на Великобритания от ЕС. Надеждата умира последна, добави той. Туск отбеляза, че на основата на снощното решение на Европейския съвет до 12 април всичко остава възможно. Радвам се за това развитие, каза той, цитиран от БТА. Оставаме решени да постигнем най-добрата сделка, но почти всичко сега е в ръцете на британския парламент и на правителството в Лондон. За мен Великобритания още е член на нашето семейство, а не съперник, добави Туск. Председателят на Европейската комисия Жан-Клод Юнкер заяви в отговор на въпрос, че преливането от пусто в празно по темата с британското оттегляне няма как да продължи още дълго.", "date": "2019.03.22", "title": "Туск за Брекзит: Готови сме за най-лошото, но се надяваме на най-доброто"}
{"url": "https://www.24chasa.bg/novini/article/7360201", "text": "Жена е паднала в автобус  №404 на градския транспорт в София. Заради инцидента шофьорът спира автобуса около спирката при Лъвов мост. Извикана е и линейка, за да прегледа жената, обясниха от Столична община. По закон всеки пътник в автобус, тролейбус, трамвай или метро е защитен със задължителна застраховка „Злополука“, която превозвачът сключва с избрана от него компания.  Тя под формата на редовен билет или карта за градския транспорт.", "date": "2019.03.22", "title": "Жена падна в автобус в София, викнаха линейка"}
{"url": "https://www.24chasa.bg/novini/article/7360266", "text": "НФСБ ще се яви самостоятелно на евроизборите, съобщи пред журналисти днес в Сливен председателят на партията Валери Симеонов, цитиран от БТА. \"Коалиционните ни партньори отдавна заявиха самостоятелно участие или участие в други коалиции, каза той. Единият коалиционен партньор още през декември заяви, че ще участва в евроизборите в коалиция \"Патриоти плюс\" с Бареков с амбиции да постигнат три-четири места в Европейския парламент. Другият коалиционен партньор през януари са издигнали свой кандидат, учредили са предизборен щаб, изложили са билбордове. Въпреки че настоявахме да направим коалиция с ВМРО, те отказаха категорично. С Атака не може да се коалираме, заради сериозни външнополитически разминавания.\" Продължават номинациите по структурите, като в началото на април ще бъдат представени участниците в листите, посочи Симеонов. Той бе категоричен, че ще предложат на избирателите най-доброто - малко приказки и изпълнение на поетите ангажименти. Помолен да коментира очакванията на БСП за предсрочни избори след евровота, председателят на НФСБ каза, че от левицата искат да променят демократичното устройство на държавата, да спечелят властта без избори. Той бе категоричен, че това няма да се случи. Симеонов бе на посещение в Сливен, за да се срещне с представители на средния и малкия бизнес, сред които и Асоциация \"Здравословно хранене за децата\". Той заяви, че целта на партията е да създаде максимални облекчения за средния и дребния бизнес. По думите на Симеонов, държавата е длъжник на тези два сектора, като те трябва да получат помощ, защото осигуряват 75 процента от работните места в България.", "date": "2019.03.22", "title": "Валери Симеонов: НФСБ ще се яви самостоятелно на евроизборите"}
{"url": "https://www.24chasa.bg/novini/article/7360323", "text": "\"5 млн.евро ще бъдат вложени във възстановяването на равновесието на Шабленското и Дуранкулшкото езеро. Проектите ще бъдат изработени прецизно – кога и как да се изпускат води и да се установи какво е в момента състоянието на двете защитени територитии\". Това каза в курорта „Албена” директорът на РИОСВ-Варна, инж. Христина Генова. Инспекцията е бенефиент и по проект за възстановяване на крайречни смесени гори в природния резерват „Балтата””, който е със срок 35 месеца и на стойност 873 244 лв. „Шабленското езеро е затворено откъм морето от 24 февруари, а нивото се повдига с 10-15 см. Вчера бяхме на терен, видяхме го. Започва възстановяване”, каза още Генова. „Ние сме дали разрешение на община Шабла да бъдат изпуснати водите от 15 февруари до 15 март\", посочи тя. Датите са определени, така че да може езерото да възстанови водите си , за да поеме гнездови местообитания за птиците и местоообитания за изхвърляне на хайвера на рибите. Генова призна, че е факт разширението на канала от морските вълни. Община Шабла е поела ангажимент възстанови местообитанието\", добави тя.", "date": "2019.03.22", "title": "Шабленското езеро е повдигнало нивото си с 10-15 см, възстановяват го с 5 млн. евро"}
{"url": "https://www.24chasa.bg/novini/article/7359939", "text": "Текущата и капиталова сметка на държавата за януари е положителна и възлиза на 161.8 млн. евро (0.3 на сто от БВП) при дефицит от 123.2 млн. евро (0.2 на сто от БВП) за януари 2018 г., съобщава Българската народна банка, цитирана от БТА. За януари 2019 г. салдото по текущата сметка е положително и възлиза на 88.7 млн. евро (0.2 на сто от БВП) при дефицит от 139.4 млн. евро (0.3 на сто от БВП) за януари 2018 г. Търговското салдо за януари е отрицателно в размер на 64.5 млн. евро (0.1 на сто от БВП) при дефицит от 205.5 млн. евро (0.4 на сто от БВП) за януари 2018 г. Износът на стоки е 2336.1 млн. евро (4 на сто от БВП) за януари 2019 г., като се повишава на годишна база със 180.2 млн. евро (8.4 на сто). Вносът на стоки за януари 2019 г. е 2400.6 млн. евро (4.1 на сто от БВП), като нараства на годишна база с 39.2 млн. евро (1.7 на сто). Салдото по услугите за първия месец на годината е положително в размер на 110.1 млн. евро (0.2 на сто от БВП) при положително салдо от 91.9 млн. евро (0.2 на сто от БВП) за януари 2018 г. Капиталовата сметка е положителна в размер на 73.1 млн. евро (0.1 на сто от БВП) при положителна стойност от 16.3 млн. евро за януари 2018 г. Финансовата сметка за януари е отрицателна в размер на 32.8 млн. евро (0.1 процента от БВП) при отрицателна стойност от 121.1 млн. евро (0.2 на сто от БВП) за януари 2018 г. Салдото по статия преки инвестиции е положително в размер на 448.2 млн. евро (0.8 на сто от БВП) при отрицателно салдо от 224.5 млн. евро (0.4 на сто от БВП) за януари 2018 г., информира още БНБ.", "date": "2019.03.22", "title": "Текущата и капиталова сметка за януари е положителна, възлиза на 161.8 млн. евро"}
{"url": "https://www.24chasa.bg/novini/article/7359947", "text": "Бивш университетски преподавател, впуснал се в политиката, Тиери Боде разтърси холандския политически пейзаж, когато извоюва в сряда смайваща победа на регионалните избори и направи своята партия най-важна в Сената. Този 36-годишен любител на лиричните монолози, изпъстрени с цитати от класиците, е последен в поредицата пламенни популисти, нахлули с гръм и трясък на политическата сцена в Холандия. Формацията, която оглавява - Форум за демокрация (ФД), стана истинска политическа партия през 2016 г. и влезе в долната камара по време на последните парламентарни избори през март 2017 г. Боде, с френско-индонезийски произход, използва елегантната си физика, съчетана със силно присъствие в социалните мрежи, за да заглади ъглите на своята недвусмислена политическа визия: ФД е настроена срещу имиграцията, евроскептична и климато-скептична сила наред с други партии от европейската популистка десница. Доктор по право, роден на 28 януари 1983 г. в Хемстеде близо до Амстердам, Боде демонстрира изцяло обширните си класически познания в победната реч от сряда, в която спомена \"совата на Минерва\" (римско съответствие на Атина, древногръцката богиня на мъдростта и науката, често изобразявана с една сова, олицетворяваща философията). Без да крие антиимигрантските си позиции, Тиери Боде не използва обаче антиислямистката риторика на своя политически съперник - депутата екстремист Герт Вилдерс, лидер на Партията на свободата, изгубила част от местата си в сената. Посланието на Вилдерс \"просто не намира толкова силен отзвук, както преди\", коментира Пепейн Бергсен, управител на консултантското дружество \"Флинт Глобал\". \"Боде успя много добре да разшири обхвата на това послание, превърна го в популистки манифест\"; успя също да открадне по малко избиратели от десноцентристката партия на премиера - НПСД, и от левите прогресисти в \"Демократи-66\", отбелязва експертът. Звездата на Тиери Боде изгря през 2017 г., когато неговият Форум за демокрация спечели две места в долната камара на парламента. Преди това го познаваха като автор на редица книги, сред които \"Ойкофобията - страхът от самия себе си\": ключова тема за популистите, свързвана с възстановяването на държавата-нация. Боде се представя в Инстаграм и Туитър за човек, отдаден на културни занимания като шахмата и пианото. Медиен шум предизвика наскоро снимка, на която политикът позира край един басейн гол, прикрил с ръка гениталиите си. Тогава му излезе прякорът \"политически денди\". Той си навлече и критики с това, че се показваше в компанията на спорни личности. Някои го описват като европейския телегеничен образ на популистката политика, водена от американския президент Доналд Тръмп. Боде афишира по-специално познанството си с британския ултраконсервативен полемист Майло Янопулос, възпяващ национализма на белите в САЩ и публично заклеймен наскоро заради коментарите му по повод масовите убийства в джамии от новозеландския град Крайстчърч. На други снимки Боде позира с британския политик Борис Джонсън, защитник на Брекзит, също и с \"наставника\" си Роджър Скрутън - британски философ с открито антиислямистки възгледи, подкрепящ унгарския премиер популист Виктор Орбан. Освен това Боде призова за по-тесни връзки с Русия, проявявал се е и с оспорвани коментари за равенството между мъже и жени. Докосна обаче и една струна в душата на холандското общество, прочуто със своята толерантност, но разделено по въпроса за интеграцията на чужденците. \"Гласувам за Боде, защото не е толкова агресивен към мюсюлманите като Вилдерс\", заявява възрастна жителка на Утрехт, станал в понеделник арена на \"може би терористично\" кръвопролитие. Според Берт Вагендорп, наблюдател от влиятелния всекидневник \"Фолкскрант\", Боде се вписва в политическата традиция, водеща началото си от Пим Фортейн, убит преди 17 години. \"Боде е третата степен на холандската популистка ракета, изстреляна от Пим Фортаун през 2002 г., получила мощен тласък от Герт Вилдерс и пратена сега на Луната от Боде\", пише той.", "date": "2019.03.22", "title": "Тиери Боде - холандският \"политически денди\" с популистки акцент"}
{"url": "https://www.24chasa.bg/novini/article/7359949", "text": "Шуменски полицаи разследват кражба от фирмен офис в областния град, съобщиха от пресцентъра на МВР. Сигналът за открадната метална каса с 5000 лева в нея бил приет в полицейското управление вчера сутринта. По данни на служител на фирмата, престъплението било извършено в нощта срещу 21 март след разбиване на входната врата. Офисът е охраняван от частна охранителна фирма чрез сигнално-охранителна техника, чиито служители не са забелязали проникване в офиса, след като сот-ът се е активирал. Извършен е оглед на местопроизшествието от служители на полицията в Шумен. Образувано е досъдебно производство.", "date": "2019.03.22", "title": "Откраднаха метална каса с 5000 лева от офис в Шумен"}
{"url": "https://www.24chasa.bg/novini/article/7359956", "text": "„Ако искаме най-свидното – децата ни, утре да живеят в един по-добър свят, трябва да ценим учителската професия, да се борим за нейното място, да уважаваме учителите. Така, както повеляват традициите на българското образование.“ Това заяви вицепрезидентът Илияна Йотова в приветствието си по повод 140-ата годишнина на 55 Средно училище „Петко Каравелов“ в столицата. Илияна Йотова бе официален гост на тържествения концерт, който се проведе в зала 1 на Националния дворец на културата, съобщиха от прессекретариата на президента. Илияна Йотова определи родителите като най-големите съюзници на учителите в тяхното дело. „Учителите не са наши опоненти. Те също са родители, те имат нашите тревоги и съмнения, надежди и мечти. Трябва да работим заедно с тях за децата ни“, отбеляза вицепрезидентът. На учителите Илияна Йотова пожела сила и кураж в мисията да дават знания, да възпитават, да изграждат личности. „Вие имате много важна задача – да се справяте с агресията и отчуждението, да компенсирате онова, което ние, родителите, често забравяме да казваме на децата си. Благодаря Ви от сърце“, заяви вицепрезидентът. Да бъдат добри и толерантни пожела на учениците Илияна Йотова. „Най-добрият лек за всички злини е свободата. Това бе веруюто на вашия патрон Петко Каравелов. Бъдете му верни и вие. Бъдете свободни хора! Не се страхувайте да отстоявате мнението си, бъдете сигурни в себе си дори да срещате съпротива“, заяви вицепрезидентът. „Модерна България е във ваши ръце, силна държава се гради от силни личности“, подчерта Илияна Йотова.", "date": "2019.03.22", "title": "Йотова: Да ценим учителската професия, както повеляват българските традиции"}
{"url": "https://www.24chasa.bg/novini/article/7359946", "text": "Земетресение с магнитуд 3,9 по Рихтер бе регистрирано днес в окръг Газиантеп, Югоизточна Турция, съобщи турската телевизия СиЕнЕн-Тюрк, цитирана от БТА. Епицентърът на земетресението, регистрирано в 13.04 ч. местно време, е бил в района на град Нурдагъ на дълбочина 7,21 километра. Няма информация за ранени и нанесени материални щети при труса. По-рано днес в окръг Денизли, Югозападна Турция бе регистрирано земетресение с магнитуд 3,7 по Рихтер.", "date": "2019.03.22", "title": "Земетресение със сила 3,9 разлюля турския окръг Газиантеп"}
{"url": "https://www.24chasa.bg/novini/article/7359964", "text": "Капитан Георги Ангелов от 1-ви батальон „Специални бойни действия“ на 68-ма бригада Специални сили беше награден с медал за доблестна служба на Сухопътните войски на САЩ, съобщиха от пресцентъра на военното министерство. Официалната церемония се състоя в района на бригадата в Пловдив. Медалът беше връчен лично на капитан Ангелов от военното аташе към посолството на САЩ полковник Шанън Джонсън. Българският офицер е отличен за забележителните си постижения по време на квалификационен курс на Специалните сили в Първа група за подготовка на специални бойни действия към командването за Специални операции на Сухопътните войски на САЩ във форт Браг, Южна Каролина. Капитан Ангелов е проявявал постоянно изключително високо ниво на техническа и тактическа компетентност, която му е заслужила титлата на Съюзен почетен възпитаник. Поради неговите умения за работа в екип, лидерски качества и работна етика той е спечелил уважението и адмирациите на своите съкурсисти, получавайки най-високи оценки по време на целия курс.", "date": "2019.03.22", "title": "Наградиха български офицер от Специалните сили с американски медал"}
{"url": "https://www.24chasa.bg/novini/article/7359972", "text": "Изтощени от трите години нерешителност в Лондон, лидерите от Европейския съюз неохотно предложиха вчера на Обединеното кралство още време, за да излезе от блока. Така те отложиха - но не премахнаха - заплахата от хаотично британско напускане. След среща, проточила се през следобеда и отвъд вечерята, блокът заяви, че Великобритания може да отложи напускането си от 29 март за 22 май, в случай че парламентът на кралството одобри следващата седмица сделката на премиера Тереза Мей за развода с блока. Ако отхвърляната вече два пъти сделка бъде отхвърлена отново, предупреди блокът, до 12 април Великобритания трябва да \"покаже пътя си напред\". \"Сега най-накрая от британската политическа система зависи да даде ясен отговор\", каза френският президент Еманюел Макрон, добавяйки, че всяко окончателно решение трябва да трябва да дойде преди изборите за Европейски парламент в дните от 23 до 26 май. Тереза Мей, която близо три години казваше на британците, че ще напуснат ЕС на 29 март 2019 г., даде положителна оценка на отлагането. Тя каза, че решението на ЕС подчертава \"колко е важно Камарата на общините да одобри сделката за Брекзит, така че да можем да сложим край на несигурността и да напуснем плавно и при порядък\". Домакинът на срещата на върха Доналд Туск изрази удоволетворение, че датата на скъсване е била отложена. \"Аз съм истински доволен, особено от това, че все още имаме толкова много варианти\", каза Туск и добави, че \"това е добър знак\". Среднощното предложение, разсеяло донякъде дълбоката несигурност сред лидерите на срещата на върха на ЕС в Брюксел, бе направено само заради огромното безпокойство, което е обзело политиците, бизнесмените и гражданите във Великобритания. Британските военни даже са създали команден пост в бункер под министерството на отбраната в Лондон, който да помага за планирането в режим \"без сделка\". Камарата на общините е разделена, както между партиите, така и вътре в тях, по въпроса дали и как да бъде напуснат ЕС. Тя на два пъти отхвърли споразумението с лидерите на блока, издействано от Мей в края на миналата година. Тази седмица Мей най-после призна, че Брекзит е блокиран и помоли ЕС да отложи излизането на Великобритания до 30 юни, за да може да има време да спечели парламентарна подкрепа за своята сделка при третия опит, а после да приеме законодателство, необходимо за плавното излизане. Но съпротивата сред британските политици срещу споразумението на Мей сякаш се втвърди, вместо да намалее, след като тя обвини парламента, че е вкарал Брекзит в задънена улица. В телевизионно обръщение в сряда вечерта Мей обвини депутатите в \"боричкания\", \"политически игри\" и \"подмолни процедурни свади\", но не призна лична вина за създалата се безизходица. Депутатка от Консервативната партия на Мей назова нейната реч \"отровна\". Ана Субри от отцепилата се Независима група я описа като \"най-безчестното и разделящо изявление, правено някога от премиер\". На пресконференцията в Брюксел снощи Мей зае помирителен тон, като каза: \"Аз знам, че членове на парламента от всички страни на дебатите имат страстни възгледи и аз уважавам тези различни позиции\". \"Вчера аз изразих своя гняв. Знам, че членовете на парламента също са гневни. Те трябва да свършат трудна работа\", добави тя. Обаче Мей отказа да промени курса и прикани депутатите да подкрепят нейното споразумение, а също така отказа да изключи излизане без сделка, ако те не го подкрепят. Тя каза, че ако сделката не мине до 12 април, \"ще трябва или да напуснем без сделка, или да задействаме алтернативен план\", който включва участие в изборите за Европейски парламент. \"Твърдо вярвам, че би било погрешно да караме хората в Обединеното кралство да участват в тези избори, след като преди три години са гласували за напускането на ЕС\", каза тя. Компании и икономисти казват, че Брекзит без сделка ще доведе до големи разрушения и милиарди щети за икономиката - както на Великобритания, така и в ЕС. Подчертавайки ужаса, обзел държавата, едно от най-големите британски бизнес лобита и една голяма профсъюзна федерация заявиха в необичаен съвместен призив, че \"страната се изправя пред национална извънредна ситуация\". Конфедерацията на британската индустрия и Конгресът на трейдюнионите предупредиха Мей, че ако Великобритания излезе с трясък от ЕС, \"шокът върху нашата икономика ще бъде усещан от следващите поколения\". Британските военни съобщиха, че под министерството на отбраната е създаден команден пост като част от Операция \"Редфолд\" - план за минимизиране на щетите в случай на Брекзит без сделка. В изявление на министерството се казва, че 3500 войници са в готовност да помогнат, ако правителството поиска съдействие. Притеснението от евентуално хаотично излизане нараства и сред европейските лидери, които се опасяват, че Мей вече няма влияние в парламента, за да поеме той по нейния път. \"Тук никой не иска Брекзит без сделка\", каза пред репортери ирландският премиер Лио Варадкар. Германският канцлер Ангела Меркeл са зарече \"до последния час\" да се опитва да предотврати излизането на Великобритания без сделка, въпреки че нейното правителство е задействало спешни мерки за справяне с такъв сценарий. Тереза Мей възнамерява следващата седмица да предприеме трети опит да прокара сделката си в парламента. Но мнозина законодатели привърженици на Брекзита все още са против, като казват, че сделката не осигурява ясната раздяла, за каквато копнеят те. А депутатите привърженици на ЕС ще се опитат да саботират Мей, да променят курса на процеса на Брекзит и Великобритания да се насочи към близки отношения с блока. Това е борба, която продължава близо три години и е довела Обединеното кралство до точка, от която осем дни го делят от хаотичен Брекзит. Макрон казва, че този риск остава. \"Европейският съюз не държи всички карти, защото всичко зависи от британския вот\", каза той. \"Европейският съюз се изправя пред британска политическа криза. Британските политици са неспособни да приложат това, което техният народ поиска от тях\", добави той. Някои лидери от ЕС съчувстват на затрудненията на Мей. \"Изпитвам дълбоко уважение към нея\", каза холандският премиер Марк Рюте. \"Нейната настойчивост е огромна. Но тя работи в изключително тежки условия. Не е нейна грешката, че стигнахме там, където сме - това е защото досега прекалено много хора играеха на партийна политика по този въпрос\", добави той.", "date": "2019.03.22", "title": "ЕС отпусна на Обединеното кралство още малко време за Брекзит"}
{"url": "https://www.24chasa.bg/novini/article/7359973", "text": "Германия, Франция и арабски държави отхвърлиха днес призива на американския президент Доналд Тръмп Голанските възвишения да бъдат признати за територия на Израел, предаде Ройтерс. Голанските възвишения са сирийска територия, окупирана от Израел, заяви говорителката на германското правителство Улрике Демер в отговор на въпроса за призива на американския държавен глава, предаде БТА. \"Ако ще се променят държавни граници, това трябва да се случи по мирен път между замесените страни\", отбеляза Демер. Франция не признава израелската анексия на Голанските възвишения, заяви днес френското външно министерство. \"Голанските възвишения са територия, окупирана от Израел през 1967 г. Франция не признава израелската анексия от 1981 г. Признаването на Голанските възвишения за израелска територия би било нарушение на международното право\", посочва министерството в изявление. Египет също заяви, че Голанските възвишения принадлежат на Сирия. В изявление египетското външно министерство се позовава по този въпрос на резолюция 497 от 1981 г. на Съвета за сигурност на ООН, с която е отхвърлена анексията на Голанските възвишения от Израел. Египетското министерство подчертава в изявлението си колко е важно всички да зачитат резолюциите на ООН и Устава на ООН по отношение на недопустимостта на завладяване на територия със сила. Съветът за сътрудничество на арабските държави от Залива изрази съжаление във връзка с изказването на Тръмп за Голанските възвишения. Израел превзе Голанските възвишения по време на войната в Близкия изток през 1967 г., припомня Ройтерс.", "date": "2019.03.22", "title": "Германия, Франция и арабските страни против Тръмп за Голанските възвишения"}
{"url": "https://www.24chasa.bg/novini/article/7359971", "text": "В 16 професионални направления в различни висши училища тази година няма да бъде утвърден прием на първокурсници. Миналата година те са имали прием, но сега приемът в тези 16 направления ще бъде нулиран, каза министърът на образованието и науката Красимир Вълчев при представянето на проекта за субсидиран прием на първокурсници в държавните университети за 2019/2020 учебна година. Няма да има прием в професионалното направление \"Национална сигурност\" в Шуменския, Великотърновския и в Русенския университет, няма да има също прием в направлението \"Икономика\" в Шуменския университет, в Университета по хранителни технологии и в Аграрния университет. В \"Администрация и управление\" няма да се приемат първокурсници в Националния военен университет, в Лесотехническия университет и във Висшето училище по телекомуникации и пощи. В \"Обществени комуникации\" няма да се приемат студенти в Шуменския университет, както и в \"Обществено здраве\" в Софийския университет, информира министър Вълчев, предаде БТА. Той обясни, че нулевият прием в тези направления е защото те не са определени като приоритетни. В последните десетилетия, в най-голяма степен, нерационалното търсене на висше образование \"избуя\" в професионалните направления, свързан със социалните, стопанските и правните науки, и в национална сигурност, коментира министърът. Той отбеляза, че през 2015 г. беше достигнат максимален прием като процент студенти, а от 2016 г. МОН води политика за преструктуриране на приема и на финансирането на държавните университети. \"МОН ще предложи първо за обществено обсъждане общия прием в държавните университети за новата учебна година, който е 43 276. В това число, първи курс, бакалавър след завършено средно образование, е 36 984 или 1700 бройки по-малко от миналата година. В частните висши училища приемът за студенти бакалаври след завършено училищно образование е 8200 бройки. Общият прием на студенти бакалаври ще бъде близо 45 200\", информира министър Вълчев. Той отбеляза, че през миналата година имаше 92 процента изпълнение на приема в държавните висши училища и 50 процента изпълнение на приема в частните университети, но в тях МОН не регулира приема. Спрямо 2018 г. има най-голямо увеличение на приема в професионалното направление \"Педагогика на обучението по ...\". Най-голямото намаление на приема е в направлението \"Администрация и управление\" - с 29 процента, и в животновъдство - с 23 процента, заради ниското търсене от страна на кандидат-студените, информира министърът. Той съобщи, че са готови промените в Закона за висшето образование, чрез които се предвижда освобождаването от такси на студентите в професионалните направления с най-голям бъдещ недостиг на пазара на труда.", "date": "2019.03.22", "title": "Без прием на първокурсници за 16 специалности във вузове"}
{"url": "https://www.24chasa.bg/novini/article/7359978", "text": "Министерство на културата подготвя критериите за обявяване на обществена поръчка за изготвянето на публичен регистър за разпространителите и доставчиците на медийни услуги. Това обяви министърът на културата Боил Банов в отговор на въпрос на народния представител от ПГ на ГЕРБ Диана Саватева за готовността на регистъра според промените в Закона за задължителното депозиране на печатни и други произведения. Министър Банов заяви, че с промените в закона се въвежда задължение доставчиците на медийни услуги и разпространителите на периодични печатни произведения ежегодно до 30 юни да подават в Министерство на културата декларация по образец, утвърден от министъра. \"МК предприе действия по разработване на образци на декларации. Със заповеди на министъра на културата образците са утвърдени. Същите са публикувани на интернет страницата. Изготвен е проект на наредба и е публикуван за обществено обсъждане. С оглед законовото изискване декларациите да се подават по електронен път чрез интернет страницата на Министерство на културата са предприети действия за осигуряване на автоматизирано управление на процеса на деклариране\", обясни Банов. Той увери, че въпросната система за подаване на декларации е работила в тестови режим в периода до 20 февруари 2019 г. \"Към настоящия момент тя е напълно функционална\", каза още той. Относно публичния регистър на доставчиците той увери: \"Към настоящия момент тече процес по подготовка на техническото задание за създаване на публичен електронен регистър с оглед публично възлагане по реда на обществените поръчки\". Народният представител Диана Саватева отбеляза широкия кръг от лица, който засяга законът и настоя за по-широка информационна кампания от страна на Министерство на културата.", "date": "2019.03.22", "title": "Готвят критериите за регистър на доставчиците на медийни услуги"}
{"url": "https://www.24chasa.bg/novini/article/7359981", "text": "Филмовата индустрия е в цветущо здраве - събрала е рекордните 96,8 милиарда долара приходи в целия свят през 2018 г., над 40 милиарда от които от прожекции в киносалони, предаде Франс прес. Това се вижда от данните, публикувани от асоциацията MPAA (Моушън пикчър асосиейшън ъв Америка), която защитава интересите на филмовата индустрия в САЩ и включва 6-те най-големи холивудски студиа - \"Сони пикчърс\", \"Парамаунт\", \"Туентиът сенчъри фокс\", \"Буена Виста\", \"Юнивърсъл\" и \"Уорнър брос\", а отскоро и Нетфликс. Видео услугите онлайн, осигурени от Амазон прайм и Нетфликс, постигнаха голям успех - за пръв път абонаментът за въпросните услуги надхвърли този за кабелните телевизии, предава БТА. Проучване показа, че вече 52 процента от времето, което американците посвещават на гледане на филми, е свързано ползване на цифрови платформи. \"В сегашния динамичен пазар историите оживяват в киносалони, у дома или на екраните на мобилни устройства - заяви изпълнителният директор на асоциацията Чарлз Ривкин. - Компаниите-членки на асоциацията доставят тези истории на желаното от клиентите място, в искания от тях момент и по начина, който им допада.\"", "date": "2019.03.22", "title": "Филмовата индустрия с рекордни приходи от 96,8 млрд. долара в целия свят през 2018 г."}
{"url": "https://www.24chasa.bg/novini/article/7359980", "text": "Британският премиер Тереза Мей е твърдо решена да прокара в парламента сделката си за Брекзит, въпреки че все още няма насрочена дата за ново гласуване, заяви днес говорител на премиера, цитиран от Ройтерс и БТА. Тя е твърдо решена да се опита да прокара сделката, да сложи край на неопределеността и да постигне яснота за страната и за работодателите, подчерта говорителят, като уточни, че е важно правителството да постави сделката на гласуване тогава, когато има реалистични изгледи за успех.", "date": "2019.03.22", "title": "Мей е решена да прокара сделката си за Брекзит, но още няма насрочена дата за ново гласуване"}
{"url": "https://www.24chasa.bg/novini/article/7360011", "text": "Товарен влак, превозващ амоняк и сода, дерайлира във френския департамент Ланд, съобщиха местните власти. „Товарен влак с 10 вагона излезе от релсите. От композицията бяха засегнати три вагона, които транспортираха токсични вещества“, се посочва в съобщението, предава Нова тв. В него се уточнява, че е дерайлирал вагон, в който е имало 32 тона амоняк, но не е имало изтичане. „Двата други вагона са транспортирали съответно 66 и 67 тона сода. Има малко изтичане от единия от тях, но то не представлява заплаха“, добавят местните власти. На мястото на инцидента работят спасители, установен е периметър за сигурност. Властите призоваха хората за избягват зоната на инцидента и да спазват изискванията на спасителните служби.", "date": "2019.03.22", "title": "Товарен влак, превозващ амоняк и сода, излезе от релсите във Франция"}
{"url": "https://www.24chasa.bg/novini/article/7360012", "text": "Моторист е в тежко състояние след катастрофа в Хасково. Инцидентът е станал днес в ранния следобед на булевард \"Съединение\" в Хасково, съобщава   като се позовава на информация от МВР. На надлеза в посока жп гарата са се ударили мотор и лек автомобил \"Фолксваген\". Предполага се, че моторът се е движил с висока скорост, застигнал е колата и се е ударил в нея. От удара моторът е изхвърчал на 50 метра. Мотористът е откаран в тежко състояние в хасковската болница. Има вероятност да бъде транспортиран до клиника в Пловдив, допълниха от полицията. Пътни полицаи са затворили платното на булеварда, където е станала катастрофата, като е създадена временна организация на движението.", "date": "2019.03.22", "title": "Моторист се блъсна в кола в Хасково, откаран е в болница в тежко състояние"}
{"url": "https://www.24chasa.bg/novini/article/7360019", "text": "Бившият стратег на Белия дом Стив Банън прогнозира \"зашеметяваща победа\" за популистите и националистите на евроизборите през май, като подчерта, че те могат да я постигнат и без негова помощ, предаде Асошиейтед прес. Банън се опитва да създаде движение, обединяващо популистки и националистки гласоподаватели в цяла Европа преди изборите на 23-26 май, но реакцията от някои европейски лидери беше хладна, отбелязва АП. \"Политиците тук не се нуждаят от мен. Те са напълно способни да печелят избори сами\", каза Банън вчера на събитие в старинната библиотека \"Анджелика\" в Рим, информира БТА. Според него \"популисткото, националистко, поддържащо суверенитета движение\" напредва в Европа благодарение на политици като италианския вицепремиер Матео Салвини, унгарския премиер Виктор Орбан и австрийския канцлер Себастиан Курц. \"И затова то може би е на прага (ако импулсът се запази в Испания и други страни) на зашеметяваща победа през май\", каза Банън. Американският политически стратег, на когото мнозина приписват заслугата за това Доналд Тръмп да спечели американските президентски избори, основа в Брюксел фондация, която да подпомогне възхода на популистките партии в Европа. Френският крайнодесен лидер Марин Льо Пен покани Банън да говори на партиен конгрес миналата година, но по-късно заяви, че европейците сами ще формират политическката посока на континента. Салвини също запази дистанция, като заяви, че \"разнообразието и оригиналността\" на Европа не винаги се разбира от другата страна на Атлантика", "date": "2019.03.22", "title": "Стив Банън: Европейските популисти нямат нужда от мен, за да спечелят евроизборите"}
{"url": "https://www.24chasa.bg/novini/article/7360024", "text": "От 25 до 27 март 2019 г. президентът Румен Радев ще бъде на официално посещение в Арабска република Египет по покана на египетския си колега Абдел Фатах Ас-Сиси. Това съобщиха от прессекретариата на президенството.  Задълбочаване на политическия диалог и на двустранните отношения, активизиране на търговско-икономическото и инвестиционно сътрудничество, засилване на партньорството в областта на културата науката, образованието и туризма, както и перспективите в сферата на отбраната и военната промишленост ще бъдат сред темите, които българският държавен глава ще обсъди в рамките на визитата си в Египет. Водената от българския държавен глава делегация включва представители на изпълнителната власт и на институциите, насърчаващи контактите между деловите среди, както и представители на близо 30 български фирми от отбранителната индустрия, земеделието и производството на храни, машиностроенето, високотехнологични компании и в сферата на туризма, които ще обсъдят със свои партньори от Египет реализацията на общи проекти. Очаква се в рамките на визитата да бъде създаден и Българо-египетски бизнес съвет. В президентския дворец „Иттихадия“ в Кайро българският държавен глава и съпругата му Десислава Радева ще бъде посрещнати с официална церемония от египетския президент Абдел Фатах Ас-Сиси и съпругата му Интисар ас Сиси. Румен Радев ще проведе среща „на четири очи“ със своя колега Абдел Фатах Ас-Сиси, след което двамата държавни глави ще ръководят пленарните разговори между официалните делегации на България и Египет. След края им президентите на България и Египет ще направят съвместни изявления за медиите. В рамките на посещението си в Египет държавният глава Румен Радев ще разговаря с министър-председателя на страната Мостафа Камал Мадбули и с председателя на парламента д-р Али Абдел Ал-Сайед Ахмед.", "date": "2019.03.22", "title": "Румен Радев ще бъде на официално посещение в Египет"}
{"url": "https://www.24chasa.bg/novini/article/7360038", "text": "Интернет предизвика революция в начина, по който общуваме. И вие, младите хора, сте преки свидетели на процеса. Ето защо в съвременния ни свят, в който има огромен обем информация онлайн, медийната грамотност е от ключово значение. Тя дава възможност на гражданите да преценяват достоверността на информационното съдържание, да бъдат по-устойчиви на разпространението на дезинформация, да създават сами качествено съдържание. Това заяви комисарят по цифровата икономика и общество Мария Габриел при откриването на първото Национално състезание-конференция за училища посланици на Европейския парламент, което се проведе в Пазарджик с домакинството на Професионална гимназия „Иван С. Аксаков“. Това съобщиха от Представителство на ЕК в България. Водещата тема на състезанието беше \"Медийната ми грамотност победи фалшивите новини“, а номинираните за участие творби в категорията за плакат, колаж, рисунка и фотография бяха подредени в изложба. Българският еврокомисар подчерта още, че днес е изключително важно европейците, независимо от възрастта си, да имат добро ниво на медийна грамотност. Тя насърчи учениците да развиват уменията си за критично мислене, което е една от водещите цели и на първата Европейска седмица на медийната грамотност. Мария Габриел даде началото й на 18 март с дискусия в България с млади хора, а днес постави финала й отново у нас с националната ученическа конференция в Пазарджик. По време на дискусията бяха обсъдени още множество теми, сред които особен интерес за учениците предизвикаха защитата на личните данни, безопасността онлайн, отговорността на платформите, киберсигурността. Българският еврокомисар подчерта, че за първи път Европа изостава в технологично отношение и е нужно да се инвестира повече в развитието на нововъзникващите технологии и човешкия капитал, като се отстоява европейски подход, в центъра на който са хората. Така могат да се задържат на европейска територия и талантите на Европейския съюз. „Много е важно да продължавате да бъдете любознателни, да повишавате цифровите си умения, да бъдете критични – това ще ви помогне да правите информиран избор при вземането на решения. България е Европа и от всеки един зависи да изпълним със съдържание европейската визия за цифров единен пазар, който не изключва никого и в който технологиите служат на човека“, насърчи младите хора комисарят по цифровата икономика и общество Мария Габриел.", "date": "2019.03.22", "title": "Мария Габриел: Медийната грамотност е важно условие за информиран избор"}
{"url": "https://www.24chasa.bg/novini/article/7359716", "text": "Специалисти откриха яйчена черупка във фосилизираното тяло на птица, живяла през кредата, съобщи ЮПИ. Резултатите от изследването на древната яйчена черупка навеждат на мисълта, че птицата е умряла вследствие на репродуктивни аномалии. Учени от Китайската академия на науките заключиха, че екземплярът е от неизвестен досега вид. Той бе кръстен Avimaia schweitzerae, информира БТА. Фосилът на птицата е открит в депозити на 110 милиони години в Северозападен Китай. Изследване с микроскоп на съхранената яйчена черупка показа, че тя има два слоя. Следователно яйцето е било задържано прекалено дълго и това е позволило да се формира втори слой на черупката му. Когато са стресирани, малките птици понякога задържат яйцето или яйцата си прекалено дълго. Това дава възможност да се формира още един слой на яйчената черупка. Било констатирано, че двата слоя са по-тънки от лист хартия. Учените са на мнение, че репродуктивни аномалии са причинили смъртта на птицата. Било установено също, че минерални сферули се съдържат в кутикулата - външния защитен слой на черупката. Минералният състав на кутикулата свидетелства, че A. schweitzerae частично заривали в земята яйцата си. Учените освен това потвърдили наличието на медуларна кост - уникална костна тъкан, за която се предполага, че е използвана като своеобразен калциев резервоар за формиране на яйчени черупки. \"Новооткритият екземпляр е сред най-интересните фосили на птици от кредата\", отбелязаха учените. \"Той предоставя повече информация за размножаването в сравнение с който и да било друг фосил на птица от мезозоя.\" Резултатите от изследването са публикуванви в сп. \"Нейчър къмюникейшънс\".", "date": "2019.03.22", "title": "Фосил на птица показва, че тя е умряла вследствие на репродуктивни аномалии"}
{"url": "https://www.24chasa.bg/novini/article/7359719", "text": "Американската корпорация „Майкрософт“ съобщи, че в най-скоро време ще прекрати поддръжката на операционната система Windows 7. Операционната система ще прекрати своето обновление на 14 януари 2020 г., предаде  . Още на 17 април потребителите на Windows 7 ще получат съобщение с предупреждение. След спирането операционната система вече няма да бъде безопасна, тъй като компютрите с тази система няма да разполагат със защита срещу актуалните киберзаплахи. В момента 40% от пазара на програмно осигуряване е зает от системата Windows 7. Въпреки това „Майкрософт“ взе решение за спиране на поддръжката ѝ. Това се прави в полза на Windows 8, макар че тя не успя да спечели сърцата на потребителите.", "date": "2019.03.22", "title": "\"Майкрософт\" спира Windows 7"}
{"url": "https://www.24chasa.bg/novini/article/7359721", "text": "Министър-председателят на Люксембург Ксавие Бетел определи като 50 на 50 шансовете британският парламент да одобри споразумението за Брекзит, предаде Ройтерс. В изявление пред репортери снощи, след като лидерите на ЕС дадоха на премиера Тереза Мей отсрочка, за да може да убеди Камарата на общините да приеме на трето гласуване сделката, Бетел отбеляза, че най-добрият изход от ситуацията би било оставане в ЕС и нов референдум.", "date": "2019.03.22", "title": "Премиерът на Люксембург: 50% е шансът парламентът в Лондон да одобри спогодбата за Брекзит"}
{"url": "https://www.24chasa.bg/novini/article/7359737", "text": "Районната прокуратура няма да образува наказателно производство спрямо 1 . Материалите по случая са изпратени на Комисията за борба срещу противообществените прояви на малолетни и непълнолетни при община Габрово за прилагане на възпитателни мерки спрямо момичето, проявило агресия. Това съобщиха днес от прокуратурата. Преписката е образувана от прокуратурата след самосезиране по повод публикации и излъчен видеорепортаж, обясниха от прокуратурата. В хода на проверката било установено, че 15-годишното момиче и 13-годишната пострадала са били приятелки, но отношенията им се влошили. На 10 март момичетата се срещнали в централната градска част. С тях били и трима други техни познати ученици. При срещата по-голямото момиче, ученичка в Професионалната гимназия по туризъм в Габрово, заявило, че ще набие бившата си приятелка, защото интригантствала и се опитвала да я скара с нейни приятели. Започнала да нанася удари с ръце и крака по тялото на 13-годишното момиче, съборила го на земята, продължила да го удря и рита по тялото и главата. През цялото време пострадалата не отговаряла на ударите, а само молела да не я бият. Побоят бил заснет от други момичета по настояване на извършителката. При него на 13-годишното момиче са причинени леки телесни повреди. Проверката по случая е установила достатъчно данни за извършено престъпление по член 131 от Наказателния кодекс, който третира причиняване на телесна повреда над малолетно лице по хулигански подбуди, посочиха от прокуратурата. Техните съображения са, че към момента на извършване на деянието агресивната ученичка е била непълнолетна, не се води на отчет към Детската педагогическа стая, не са й налагани и възпитателни мерки. Предвид възрастта на извършителката и липсата на други съществени противоправни прояви прокуратурата намира, че деянието е извършено поради лекомислие, без достатъчно добра преценка за неговата обществена опасност и последиците от него в обществото. Прокуратурата е счела, че спрямо непълнолетното момиче могат да бъдат приложени възпитателни мерки по Закона за борба срещу противообществените прояви на малолетните и непълнолетните. Постановлението подлежи на обжалване пред Окръжна прокуратура.", "date": "2019.03.22", "title": "Няма да има дело срещу ученичката за побоя в Габрово, прилагат й възпитателни мерки"}
{"url": "https://www.24chasa.bg/novini/article/7359742", "text": "Свободните, честни и прозрачни избори са едно от най-големите завоевания на демокрацията и с провеждането на всеки вот трябва да отстояваме това. Обществото не трябва да има никакви съмнения за прозрачността и честността на предстоящия вот за представителите на България в Европейския парламент, заяви президентът Румен Радев на срещата си с ръководството на новия състав на Централната избирателна комисия, цитиран от прессекретариата на държавния глава. В срещата участваха новият председател на ЦИК - Стефка Стоева, както и председателят на предишния състав – Ивилина Алексиева. Президентът изтъкна факта, че остава ограничено време до изборите за представители на страната ни в Европейския парламент /ЕП/ и подчерта, че приемствеността в дейността на ЦИК е ключов фактор за успешната работа на комисията. Като основен приоритет за предстоящия вот Румен Радев открои добрата му организация. Провеждането на избори е задача на цялото общество, но за организацията, отчитането на резултатите и най-вече прилагането на изборното право нашето общество ще разчита изключително на усилията и високия професионализъм на ЦИК, заяви на срещата Румен Радев. Държавният глава и ръководството на комисията обсъдиха начините за намаляване на недействителните бюлетини и на манипулациите, процеса на изготвяне на хронограмата за вота за ЕП, машинното гласуване. Президентът изтъкна, че са важни критериите, по които ще се разпределят по секции 3000-те машини на предстоящия вот. „Изключително важно е да не се допусне компрометиране на машинния вот и да се отговори на очакванията на обществото“, заяви президентът и призова за софтуерна и физическа защита на машинния вот. Президентът съобщи, че след изборите за представители в ЕП ще организира нова среща с ЦИК и с представители на Държавната агенция „Електронно управление”, на която да се обсъди разработването на карта за експериментално въвеждане и приемане на електронно дистанционно гласуване. „Електронното гласуване се очаква от милиони българи не само зад граница, а и в България“, заяви Румен Радев. Дейността ни ще бъде насочена в защита на интересите на гражданите за честни, справедливи и вярно отразени гласове на избирателите, заяви председателят на ЦИК Стефка Стоева. Днес предстои и първото работно заседание на новия състав на комисията, на което ще бъде обсъдено машинното гласуване и обществената поръчка, свързана с него. „Тя ще бъде проверена от компетентни служители, външни експерти“, увери Стефка Стоева и допълни, че ще започне и работа по критериите за справедливото разпределение на минимум 3000 машини.", "date": "2019.03.22", "title": "Радев към ЦИК: Не трябва да има съмнения за честността на предстоящите избори"}
{"url": "https://www.24chasa.bg/novini/article/7359739", "text": "Двадесет души, сред които много деца, бяха ранени днес при катастрофа на автобус в турския егейски окръг Измир, съобщи турската телевизия НТВ, цитирана от БТА. Инцидентът е станал при преобръщане на автобуса в района на град Байраклъ. Състоянието на петима от ранените е много тежко. В автобуса са пътували деца със синдром на Даун и техни учители. Всички ранени са приети в болници в района. Лекари са борят за живота на петимата тежко ранени при инцидента (деца и един учител).", "date": "2019.03.22", "title": "20, сред които деца със синдром на Даун, \nса ранени при катастрофа в Измир"}
{"url": "https://www.24chasa.bg/novini/article/7359741", "text": "Задържаният е водач на влизащ в страната български автобус, който пътувал по международна линия. Граничният полицай, извършил паспортния контрол, поискал да бъде проверен и автобусът. По време на съвместната проверка граничен полицай и митничар установили, че във въздухоотводите над пътническите седалки има укрити пакети, увити в черни найлонови пликове. В пакетите са намерени общо 290 000 хиляди евро. По случая в Граничното полицейски управление – Калотина е образувано досъдебно производство. Шофьорът е привлечен като обвиняем по чл.251 ал.1 от НК/ за недеклариране на парични средства в особено големи размери при преминаване през външна граница на ЕС/. Валутата е иззета с протокол за оглед като доказателство по досъдебното производство.", "date": "2019.03.22", "title": "Граничари задържаха шофьор с 290 000 евро на ГКПП Калотина"}
{"url": "https://www.24chasa.bg/novini/article/7359761", "text": "До началото на 2023 г. хората, които излизат в пенсия, ще могат да избират дали да го направят по старата, или по новата формула.Това е едно от предложенията, които се обсъждат в момента, обяви социалният министър Бисер Петков в кулоарите на парламента в. След обществената реакция и разпореждането на премиера да няма ощетени НОИ вече няколко дни прави анализи. Ако бъде подкрепена тази промяна, хората ше имат право да избират по старата, или по новата методика да се пенсионират, каза Петков. И бе категоричен, че няма да има ощетени. Хората, които вече са подали заявление за пенсия след 1 януари ще имат 6 месеца, за да поискат пенсия по стария ред.", "date": "2019.03.22", "title": "Избираме по коя формула да се пенсионираме през следващите 4 г."}
{"url": "https://www.24chasa.bg/novini/article/7359763", "text": " е било сложено в блок, в който имало бивши затворници и криминално проявени, обясни заместник-главният секретар на МВР Георги Арабаджиев, цитиран от БТА. Той припомни, че взривът е станал в 22.30 часа, а блокът е бил за социалнослаби семейства. Експертизи ще изясняват от какво е направено и как е задействано самоделното устройство. Изясняват се също мотивите и извършителите. При взрива няма пострадали.", "date": "2019.03.22", "title": "Бомбата в Перник била сложена в блок с бивши затворници и криминално проявени"}
{"url": "https://www.24chasa.bg/novini/article/7359764", "text": "Говорителката на руското външно министерство Мария Захарова нарече безотговорно изявлението на президента на САЩ Доналд Тръмп, че е необходимо Вашингтон да признае цялостния суверенитет на Израел над Голанските възвишения, предаде ТАСС, цитирана от БТА. \"Такива изявления, правени според нас безотговорно, може наистина да повлияят негативно\" върху близкоизточното уреждане, заяви Захарова днес пред телевизия \"Россия-24\". По думите й, те може да предизвикат още по-силна дестабилизация в региона. Говорителката припомни, че основна задача на световната общност е да стабилизира ситуацията в Близкия изток, а не да предизвиква нови войни или да задълбочава разгорели се вече конфликти, допълва агенцията.", "date": "2019.03.22", "title": "МВнР на Русия: Изявлението на Тръмп за Голанските възвишения е безотговорно"}
{"url": "https://www.24chasa.bg/novini/article/7359390", "text": "През 2017 г. Министерството на образованието на Уганда включи преподаването на китайски език в учебния план за средните училища, след което с подкрепата и помощта на Централата на институт Конфуций – Ханбан, подготви местните учители. През февруари по време на Пролетния празник китайският език официално влезе в средните училища на страната, с което по специфичен начин приветства китайската култура, информира  В средното училище Лубири, в южната част на столицата Кампала, младата учителка Джудис внимателно подготвя учебния си план за преподаването на китайски език. На 2 февруари тя посрещна първите си ученици. През 2017 г. Министерството на образованието на Уганда добави китайския език към учебната програма на 35 средни училища, сред които е и това, където работи Джудис. Тя е един от първите преподаватели по китайски език, преминал обучение по специалния проект „инкубатор за местни учители\" на Уганда. Проектът за преквалифицирането на местни учители е инициатива на Министерството на образованието на Уганда и се реализира съвместно с Ханбан. Негова цел е да обучи преподаватели по китайски език. Той стартира официално през март 2018 г. В него се включиха 35 учители от цялата страна. Те преминаха деветмесечно обучение в средното училище Луяндзи. Джудис по принцип е учителка по английски. В началото тя се колебае дали ще може да научи добре китайския, но тъй като проявява голям интерес към китайската култура, решава да се включи в курса. „Всъщност аз никога не съм си представяла, че ще изучавам китайски, защото е доста труден, особено писането на йероглифи. Но наистина имам интерес към езиците и преди това се справих бързо с няколко други чужди езика. Изучаването на китайски е добра възможност за повишаване на уменията ми. Според мен той е съвсем различен от останалите езици и притежава голям чар. Постепенно овладях подходящия начин за изучването му\", споделя Джудис. Не само Джудис, но и много останали местни учители са в подобна ситуация. Те се налага да започнат обучението по китайски от нулево ниво. Имайки предвид обстоятелствата, Централата на институт Конфуций избра четири китайски учители от страната, които да обучат африканските си колеги. Циен Минмин е преподавателка от Педагогическия университет на провинция Джъдзян. Тя сподели пред журналисти, че са положили максимални усилия, за да предоставят добра среда за изучаването на китайския език на местните учители. „В сравнение с условията в Китай, тук липсва необходимата езикова среда. Ако си в Китай можеш да упражниш наученото с китайците. Но тук китайските учители са единствените, с които те могат да говорят на китайски. Това е най-голямото предизвикателство за тях при изучаването на езика. Те се упражняват сами, а ние им помагаме за произношението. За да намеря повече хора, с които да практикуват, аз помолих мои колеги и ученици в Китай да разговарят с тях по интернет. Така африканските учители могат да упражняват наученото.\", каза Циен Минмин. Благодарение на внимателния преподавателски подход на китайските учители, африканските им колеги постепенно се справят със страха от трудностите при изучаването на китайския език. Ето какво споделя Ашираф. Заради лични проблеми, негов колега се налага да прекрати обучението и когато Ашираф се включва в курса след месец, другите в групата са напреднали доста. Началото за Ашираф е много напрегнато, но с помощта на китайските учители успява да преодолее най-трудния период. „В началото наистина се притесних, че няма да мога да науча добре китайския. Забавих се с около един месец в сравнение с другите. Те вече можеха да се поздравяват на китайски, а аз нищо не разбирах. Срещнах много предизвикателства. Китайският е съвсем различен в сравнение с английския. Тоновете и йероглифите са най-трудни. Но за мен китайският е интересен език и потърсих помощ от китайските ми колеги. Благодаря им от сърце, че отделиха от личното си време, за да отговарят на въпросите ми. Без тях нямаше да успея да настигна колегите си.\" С общите усилия на китайските учители и африканските им ученици резултатите от обучението са много по-добри от очакваното. Само 230 дена след началото 29 африкански учители преминаха успешно четвъртото ниво на изпита за владеене на китайски език, а четирима третото. В края на курса първите 33 африкански учители получиха своите дипломи. В същото време Министерството на образованието на Уганда прие учебна програма за преподаване на китайски език в средните училища, разработена съвместно с Институт Конфуций към Университета „Макерере\" и Националния център за разработване на учебни програми на Уганда. През февруари тази година първите дипломирали се африкански учители започнаха да преподават китайски. Джудис обясни, че новият срок в нейното училище е започнал на 2 февруари, което е много близка дата до тазгодишния Пролетен празник в Китай. Заедно с учениците си тя отпразнува Китайската нова година и изпрати поздравления на китайските си приятели. Директорът на Институт Конфуций Ся Джуоцюн заяви, че различните университети и училища в Уганда дават положителна оценка за оказаната от Китай помощ към африканските учители, които изучават китайски. Тя е уверена, че взаимната връзка между езиковите култури ще стимулира развитието на културния и персонален обмен между Китай и Уганда. „Непрекъснато отговарям на телефонни обаждания. Училищата, които не са в нашата програма, също изявяват желание да им изпратим учители по китайски. Казват, че искат да открият такива часове, но нямат преподаватели. Езиковият обмен е основна форма за културния и персонален обмен. Затова първо трябва да се погрижим за него, за да положим добри основи.\" Директорът от страна на Уганда на Институт Конфуций Освалд Ндолерире многократно е посещавал Китай и проявява голям интерес към китайската култура и държавна система. В същото време се възхищава на културното самочувствие на китайците. През август тази година университетът „Макерере\" ще открие специалност „Китайски език и азиатски изследвания\". Той се надява студентите не само да научат езика, но и да усетят духа на културното самочувствие. „Надявам се докато изучават китайски студентите да почувстват уважението на китайците към родния им език. Това засяга и чувството за достойнство на държавата и развитието й на фона на световната конкуренция. Африканските държави преживяха дълъг колониален период, което неизбежно доведе до някои усложнения. Надявам се студентите да почувстват културното самочувствие на азиатските държави, включително и Китай. През август в нашия университет ще открием специалност „Китайски език и азиатски изследвания\", където нашите студенти ще имат възможност да изучават китайски език и да се запознаят с развитието на различната от Запада азиатска култура.\"", "date": "2019.03.22", "title": "Китайският език влезе в учебната програма на средните училища в Африка"}
{"url": "https://www.24chasa.bg/novini/article/7359787", "text": "Обществена поръчка на МВР за изграждането на бежански лагери предизвиква напрежение в граничните региони, съобщи  . Според нея фургони за бежанци ще има в Любимец, Малко Търново и Елхово. Най-големият лагер - за 1600 души, ще бъде в Елхово и ще бъде разположен на територията на „Гранична полиция”. Според обществената поръчка на 27 декара специално изградени площадки ще има 204 спални контейнера с тегло 2 тона и дължина 7 метра. Дали в Елхово ще има бежански лагер е тема номер едно в града. Според хората трябва да има обществено допитване. Кметът Петър Киров коментира, че никой не е искал мнението му и разбрал за процедурата от сайта на Агенцията за обществени поръчки. „В Елхово вече има един разпределителен център, който стои празен и не сме съгласни да има втори”, каза още той. В близкото село Бояново са в протестна готовност както през 2016 г. Казармите на бившия сапьорен батальон в Бояново тънат в разруха над 20 години. Те са разположени на 300 декара площ. През 2016 г. местните излязоха на протест срещу намеренията на това място да бъдат настанени бежанци. \"Тогава ми казаха, че се подготвят 52 бунгала, по четирима души в бунгало със санитарните възли. Някъде около 200-220 човека, което се оказа после, че не е били вярно и е ставало въпрос за много повече хора”, коментира кметът на село Бояново Кръстьо Драганов. Хората казват, че ще протестират и категорично отказват да има бежански лагер близо до селото. „Към момента дейността, която предвиждаме, е свързана единствено с подготовка на площадките, където евентуално при необходимост ще бъдат оборудвани тези центрове”, обясни зам.-министърът на вътрешните работи Милко Бернер. Според официалната статистика мигрантският натиск към страната ни е намалял в пъти. През 2017 г. инициативна група от Ямбол събра близо 19 000 подписа с искане за референдум срещу бежанските лагери в региона. До него не се стигна, но сред най-активните бяха хората от селата.", "date": "2019.03.22", "title": "Предвиждат фургони за бежанци в Любимец, Малко Търново и Елхово"}
{"url": "https://www.24chasa.bg/novini/article/7359795", "text": "Сръбският премиер Ана Бърнабич заяви, че бомбардирането на СР Югославия е било \"грешка на други, а не на гражданите, които насред Европа в края на 20 век са станали жертви на онези, с които се бориха по време на двете световни войни\", предаде Танюг. \"За общото ни бъдеще би било добре и те да осъзнаят това, да осъзнаят грешките на агресията над невинно население\", каза Бърнабич, откривайки конференция под надслов \"Бомбардирането на СР Югославия - 20 години по-късно\", предава БТА. Премиерът каза, че никой не бива да изрежда на Сърбия грешките от миналото, защото страната знае, че не е безгрешна, но бомбардирането е било грешка на други. \"Но Сърбия трябва да се опита да прости, защото единственият път да реализираме целия си потенциал, а вярвам, че имаме много потенциал, е да се обърнем към бъдещето, партньорството и сътрудничеството\", каза премиерът. Тя подчерта, че Сърбия никога няма да забрави приятелите, които са били на нейна страна, когато беше най-трудно, но ще продължи да гради мостове към онези, с които през 1999 г. не се разбра, а с които днес е близък партньор, както и с онези, с които и днес не се разбира. \"Само така можем да изградим просперираща и модерна Сърбия\", каза тя. Ана Бърнабич подчерта, че Сърбия не бива да забравя 1999 г., жертвите, разрушените мостове и фабрики, както и всичко онова, за което по онова време бе измислен повече от обидният термин \"странична щета\".", "date": "2019.03.22", "title": "Бърнабич: Бомбардирането на Югославия е грешка на други, а не на Сърбия"}
{"url": "https://www.24chasa.bg/novini/article/7359798", "text": "Пълна проверка на ремонтите в училищата и детските градини по Оперативна програма \"Региони в растеж\" в София поискаха лидерът на БСП - София и председател на групата на социалистите в СОС Калоян Паргов и заместник-председателят на СОС Милка Христова. Действията им са свързани със сигнали на граждани за изключително некачествени ремонтни дейности в 70-о основно училище \"Св. Климент Охридски\" в столичния квартал \"Модерно предградие\", район \"Връбница\". Това е едно от 26-те училища и детски градини, за които през лятото на миналата година бяха отпуснати европейски средства по Оперативна програма \"Региони в растеж\". Общата стойност е 63,6 милиона лева, 58 милиона от тях са безвъзмездна финансова помощ, а съфинансирането от страна на Столична община е 5,6 млн. лв. Това съобщиха от пресцентъра на БСП-София. \"Имам много въпроси, свързани с качеството на ремонта и отделените средства за него в 70-о основно училище. Настоявам кметът Фандъкова да информира обществеността за името на фирмата, която извършва ремонта, кой е провел обществената поръчка, коя фирма осъществява надзора и на каква стойност е нейният договор, как е избрана тя, има ли издадени досега актове от надзорната фирма за извършените строителни дейности в това число и за лошо качество, има ли наложени глоби и какъв е срокът, в който трябва да бъде завършена обществената поръчка, каза Калоян Паргов. - Много са въпросите. И не приемам отговори от сорта на: \"Хубаво е, ама не е довършено\", \"Предстои ремонт на ремонта\", \"Ще наложа контрол на контрола\". Не приемам и контрол на извършените ремонтни дейности, след като са приключили, какъвто беше случаят с градинката пред Софийския университет\". Милка Христова добави, че с Калоян Паргов ще внесат официално питане до кмета Йорданка Фандъкова, свързано конкретно с ремонтните дейности на 70-о ОУ \"Св. Климент Охридски\", както и за останалите избрани училища и детски градини, чиито ремонт е финансиран по Оперативна програма \"Региони в растеж\". \"Очаквам бърз отговор, защото въпросите ни са съвсем конкретни, каза заместник-председателят на СОС. - Няма как да допуснем такова безобразно качество на ремонтните дейности. След като получим отговори на въпросите, ще се обърнем към съответните инстанции и ще ги сезираме. Ако има незаконно присвояване на средства по европейската програма, ще сигнализираме и ОЛАФ\".", "date": "2019.03.22", "title": "Паргов иска проверка на ремонтите в училищата и детските градини по ОП \"Региони в растеж\" в София"}
{"url": "https://www.24chasa.bg/novini/article/7359796", "text": "Индийските спасители успешно извадиха мъж от останките на срутила се сграда, където той е прекарал 62 часа. Сградата се е срутила в град Дхарвад по-рано тази седмица. По последни данни броят на загиналите е нараснал до 15 души. Освен това в резултат на инцидента са пострадали 55 души,  Спасителите извадиха мъж в зелена риза от развалините на зданието. Той е прекарал под отломките 62 часа. До момента са спасени 64 души, между четирима и шестима души, както и преди остават под отломките. Спасителната операция продължава. В нея участват пожарникари, служители на Националните сири за реакция при стихийни бедствия, медици. ", "date": "2019.03.22", "title": "В Индия спасиха мъж, прекарал 62 часа под срутена сграда"}
{"url": "https://www.24chasa.bg/novini/article/7359794", "text": "Хотел горя тази нощ в Банско, няма пострадали, предаде  . Сигналът е подаден в 1.30 ч. тази нощ, огънят са гасили екип от РС ПБЗН-Банско. Щети са нанесени по северната фасада на х-л “Гардения”, намиращ се до сградата на центъра за спешна помощ в Банско. Вследствие на пожара има спукан стъклопакет, опушени стени, горели са част от покривна конструкция, дървената обшивка, изгорял е и пластмасов контейнер за смет. Причините за пожара са в процес на установяване, съобщиха от полицията. Видимо е, че огънят е тръгнал от контейнера, който се е стопил, останали са само ролките на колелата му.", "date": "2019.03.22", "title": "Контейнер за боклук подпали хотел в Банско"}
{"url": "https://www.24chasa.bg/novini/article/7359808", "text": "През 2018 г. са извършени инвестиции за въвеждане в действие на две нови регионални дирекции включващи два нови командни пункта и 63 нови ракетни площадки при с. Тъжа, област Стара Загора и Хасково. Това заяви в отговор министърът на земеделието, храните и горите Румен Порожанов по време на парламентарен контрол, цитиран от БТА. И допълни, че те ще заработят от тази година. По думите му се очаква активният сезон на градушките да започне в края на април или началото на май, като на територията на Стара Загора ще бъдат въведени в експлоатация 25 нови площадки. Над 90 процента от обработваемите земи в областта ще попаднат в обхвата на противоградовата защита. Министър Порожанов обясни, че към момента 199 ракетни площадки за противоградова защита работят под ръководството на девет командни пункта за борба с градушките в рамките на осем регионални дирекции. Изпълнителната агенция Борба с градушките осъществява дейности по градозащита на площ 17,2 млн. дка, от които обработваемите земи са с площ 11,7 млн. дка по данни от 2018 г., което е близо 30 процента защитени обработваеми площи от общо 38 млн. дка. Министърът на земеделието допълни, че след въвеждането на новите площадки защитената територията ще се увеличи с 4,8 млн. дка, от тях обработваемите площи са 2,2 млн. дка. Румен Порожанов отбеляза, че новият законопроект за превенция от неблагоприятни климатични събития предстои всеки момент да бъде внесен в НС. И обясни, че в него се предвижда създаване на ново държавно предприятие, правоприемник на Изпълнителната агенция \"Борба с градушките\". Като идеята на закона е да защити цялата обработваема площ в страната. Предвижда се това да стане както с държавни средства, така и чрез съфинансиране от страна на земеделските производители, което ще бъде на стойност от 0,75 лв. на декар. По думите на министър Порожанов направено социологическо проучване сочи, че над 80 процента подкрепят да има цялостно покритие на площите срещу градушки, а около 74 процента подкрепят плащането на вноски.", "date": "2019.03.22", "title": "Порожанов: Нови 63 ракетни площадки за борба с градушките ще заработят тази година"}
{"url": "https://www.24chasa.bg/novini/article/7359809", "text": "През 2018 г. за пръв път в Българската армия има повече постъпили военнослужещи - 156, отколкото напуснали, каза вицепремиерът и министър на отбраната Красимир Каракачанов по време на парламентарния контрол във връзка с кампанията \"Бъди войник\". Каракачанов посочи, че, от началото на годината към днешна дата в следствие на кампанията, във военните окръжия са подали документи 341 души, предава БТА. Чрез кампанията очакваме да привлечем вниманието на младите хора към военната професия и да спомогнем за решението им да станат част от БА, обясни министърът. Той отбеляза, че основен фокус се поставя върху възвръщане на авторитета на военната служба и популяризиране на дейността на военните формирования. Кампанията започна на 22 октомври 2018 г. и ще продължи до декември тази година, като обхване 29 града. До момента за нея са изразходвани 32 719 лева с ДДС. Според лидера на ВМРО скандалът с апартаментите намирисва на предизборна кампания. \"Отношенията в коалицията не зависят от скандали\", коментира той и увери, че няма драми в управляващата коалиция. \"Задавате ми въпроси за неща, за които трябва все пак да изчакаме някаква проверка, иначе ме карате да влизам в предизборна кампания, защото честно казано леко и на това ми намирисва\", каза Каракачанов. Нека си дадат становища компетентните органи и тогава да коментираме, добави той. Лидерът на ВМРО продължава да смята, че партиите от коалицията \"Обединени патриоти\" трябва да се явят заедно на евроизборите и е притеснен от разединението за вота. \"До днес моята теза винаги е била, че \"Обединени патриоти\" трябва да се явят заедно в името на това да дадат една сериозна алтернатива на своите избиратели и поддръжници, което гарантира минимум двама евродепутати, това го показва социологията\", посочи Каракачанов. \"Ако утре бъда преизбран за председател на ВМРО, това ще продължи да бъде моята теза, че ние трябва да се явяваме заедно\", заяви той. Каракачанов припомни, че е предложил алтернативен вариант, след като има няколко издигнати кандидатури за водач на листа, да се направят вътрешнопартийни избори. По думите му спокойно могат да се организират такива в рамките на седмица. \"Ако се явим ВМРО плюс една от другите партии, това означава, че сме разбили коалицията\", коментира Каракачанов в отговор на въпрос. \"При този вариант е по-добре всяка партия да се яви отделно, за да няма утре съмнения кой колко тежи\", смята той. От наша страна мога да гарантирам, че ще има добър тон и честна игра по отношение на нашите колеги, каза лидерът на ВМРО. Продължавам да смятам, че не виждам къде е проблемът да се намери необходимото желание за общо явяване, каза той.", "date": "2019.03.22", "title": "През 2018 г. за първи път в армията има повече постъпили, отколкото напуснали военни"}
{"url": "https://www.24chasa.bg/novini/article/7359863", "text": "Учениците, които догодина ще са в десети клас, според новия Закон за предучилищното и училищното образование, трябва да завършат в края на десети клас с удостоверение за първи гимназиален етап. В него ще бъдат вписани всички окончателни оценки от осми, девети и десети клас по предметите от общообразователната подготовка. В дипломата на тези ученици, когато завършат 12-и клас през 2022 г., ще бъдат вписани окончателните оценки от изучаваните от тях предмети в 11 и 12-клас. Това ще се отнася за всички гимназии, независимо дали са профилирани или професионални, в дипломата на учениците за 12-и клас ще са оценките по български език, математика, физическо възпитание, гражданско образование и по чужд език. В професионалните гимназии чуждият език обаче ще бъде по професията, съобщи днес на пресконференция заместник-министърът на образованието и науката Таня Михайлова, цитирана от БТА. Тя каза, че вчера се е състояла среща със Съвета на ректорите и е станало ясно, че при кандидатстването на учениците в университет могат да бъдат използвани и оценките от първия гимназиален етап, вписани в удостоверението за завършен първи гимназиален етап. Няколко са вариантите при кандидатстване във висшите училища, като университетите \"ще преценяват дали да вземат оценката от матурата, от дипломата за средно образование, ако съвпада с профила, или да се вземе оценката от първия гимназиален етап\", обясни Михайлова. Удостоверението за първия гимназиален етап е абсолютно легитимен документ, който показва постигнатите резултати от курса за обучение в осми, девети и десети клас по предметите в общата и в избираемата подготовка, заяви заместник-министърът. Министър Красимир Вълчев даде пример за ученик, който иска да кандидатства в университет с история, като обясни, че \"независимо дали той приключва с изучаването на история в десети, 11-и или в 12-и клас, ученикът ще може да кандидатства с история\". Дипломата за средно образование е единствената, в която има среден успех от курса на обучение, който се вписва, но само за оценките от 11 и 12-клас, обобщи Михайлова. Тя информира, че този нов вид на дипломата за средно образование ще влезе в сила през 2022 г., но през новата учебна година, която предстои, ще започнат десетокласниците, които в следващата година ще завършат с удостоверение за първия гимназиален етап. По повод на притеснения на родители, дали трябва да местят децата си след десети клас, за да имат оценка в дипломата, министър Вълчев коментира, че \"не трябва, защото независимо кога са приключили - в десети, 11-и или в 12-и клас, с изучаването на един предмет, ще имат оценка за кандидатстване във висше училище\". Първият випуск, който ще завърши по новата учебна програма и структура, в 2022 г. ще е в 12-и клас, а през 2020 г. ще завърши десети клас, информира министър Вълчев. През 2022 г. ще е първият випуск у нас с такава нова диплома за средно образование, допълни Таня Михайлова. Според новия училищен закон учениците в 11-и и в 12-и клас изучават профилирани предмети, има и нов вид училища - обединени, които са до десети клас. Сега обединените училища в страната са 68, но догодина ще са с 3 повече, каза Михайлова. Тя уточни, че учениците, които завършат обединените училища, ще може да продължат да учат след десети клас в други училища. Учениците, които учат сега по новата образователна структура, са в девети клас. Министър Вълчев припомни, че по стария Закон за народната просвета свидетелство за управление на превозно средство се получаваше след завършено основно образование, а по новия закон ще се получава след завършен десети клас.", "date": "2019.03.22", "title": "Завършващите през 2022 г. ще са първият випуск с новата диплома за средно образование"}
{"url": "https://www.24chasa.bg/novini/article/7359883", "text": "Комисията за противодействие на корупцията и отнемане на незаконно придобитото имущество (КПКОНПИ) започва проверка на сделките за покупка на апартаменти от Цветан Цветанов, Цецка Цачева, Вежди Рашидов и Ваня Колева в столичния квартал \"Изток\". Това съобщиха от КПКОНПИ на сайта си. От комисията информират още, че ще бъдат изследвани пазарните цени на имотите, произходът на средствата за покупката им, както и търговия с влияние и конфликт на интереси при приемането на законодателни промени от страна на Народното събрание. Ще бъде проверена и дейността на фирмата продавач \"Артекс инженеринг\" АД, както и нейното евентуално участие в обществени поръчки. В рамките на проверката ще се прави анализ и на всички сделки за покупко-продажба, осъществени от търговското дружество за периода 2017 - 2019 г. с оглед установяване на цените, на които обичайно са продавани имоти от фирмата, както и кои други са купувачи. Ще бъде изискана информация от компетентните органи иза всички разрешения за строителство, издадени на дружеството за този период. Четиримата собственици, за чиито жилища започва проверката, също ще да дават обяснения. Комисията ще търси и има ли свързани лица в политически партии и фирмата, както и дали търговското дружество е правило предизборни дарения.", "date": "2019.03.22", "title": "Комисията \"Антикорупция\" ще провери сделките за апартаментите в \"Изток\""}
{"url": "https://www.24chasa.bg/novini/article/7359867", "text": "Вицепремиерът и министър на външните работи Екатерина Захариева проведе редица срещи в първия ден от своето посещение в Япония, на които двете страни изразиха готовност да обменят експерти в различни области, да подпомогнат Западните Балкани с конкретни проекти, да задълбочат сътрудничеството си в образоването, културата, спорта и равнопоставеността на мъжете и жените. Това съобщиха от пресцентъра на външното ни министерство.  “България няма да забрави подкрепата от страна на Япония по време на прехода, благодарение на която бяха финансирани различни проекти на стойност над 1,4 млрд. лева - каза вицепремиерът Захариева на срещата си с Шиничи Китаока, президент на Японската агенция за международно сътрудничество. - Искаме да продължим нашето сътрудничество с проекти в Западните Балкани, фокусирани върху младежите и малките и средните предприятия.“ “Вие сте успешен модел за много държави, тъй като за сравнително кратък период от получател на помощи се превърнахте в донор”, изтъкна Шиничи Китаока. Той изрази готовност Японската агенция за международно сътрудничество да продължи работа с България по различни проекти в Западните Балкани, отговарящи на Софийския дневен ред, приет от лидерите от ЕС по време на Българското председателство на Съвета на ЕС. През февруари т.г. се проведе първата българо-японска инициатива по темата - семинар за Западните Балкани за превенция на наводненията и отговора при тези бедствия, чийто съорганизатор бе Главна дирекция „Пожарна безопасност и защита на населението“ към МВР, а финансирането бе от МВнР на България в рамките на официалната помощ за развитие. Екатерина Захариева и Шиничи Китаока обсъдиха и други области на бъдещо сътрудничество - обучение на експерти, Японската агенция за международно сътрудничество координира политиката в областта на официалната помощ за развитие на Япония, както и отпускане на преференциални заеми и безвъзмездни помощи по линия на Японската банка за международно сътрудничество. Агенцията има над 1800 души персонал, 97 задгранични представителства, работи по проекти в 150 страни и е с бюджет от около 1 трилион йени (около 8,5 млрд. долара). След 1989 г. Агенцията е финансирала обучение на 842 български експерти в Япония, изпращане на 243 японски експерти в България и над 200 доброволци, доставка на оборудване, проекти за техническо сътрудничество и изследвания. За първи път представител на българско правителство бе приет и от губернатора на Токио. Постът се заема от дама - Юрико Койке, бивш съветник на премиера по национална сигурност, бивш министър на отбраната и на околната среда. Сред приоритетите й като губернатор са опазването на околната среда и устойчивото развитие на Токио, както и организацията на летните олимпийски игри Токио 2020. “Ние знаем, че България е силна много в гимнастиката и художествената гимнастика и се надяваме страната да се представи отлично - каза г-жа Койке на срещата с вицепремиера Захариева. - Знам, че България е страна с много силни жени, които са представени на много нива в обществения живот. Вие сте на 18-о място в световната класация за овластяване на жените, Япония е по-назад и се надявам да научим много от вас.” “Сигурна съм, че Токио 2020 ще бъдат много успешни, пожелавам успех на всички атлети, особено на българските и японските - каза Екатерина Захариева. - България има много какво да сподели за ролята на жените в политиката и в бизнеса.” Вицепремиерът припомни, че първата сватба на олимпийски игри между спортисти е била в Токио през 1964 година - на Николай Проданов и Диана Йоргова, а техен кум става президентът на Международния олимпийски комитет Ейвъри Бръндидж. Министър Екатерина Захариева се включи и в инициативата за изработване на медалите на олимпиада от метали, извлечени от стари мобилни телефони. Тя и всички членове на нейната си делегация дариха стари свои телефони за рециклиране, които ще бъдат използвани за направата на близо 5000 златни, сребърни и бронзови медали. “В 45 училища в Токио децата изучават неща, свързани с България, искаме да задълбочим това сътрудничество”, заяви още губернаторът на Токио и поиска да се увеличи и културният обмен, особено гостуването на различни творци от България. Вицепремиерът Екатерина Захариева бе домакин и на прием в българското посолство, който положи началото на честванията на три годишнини в българо-японските отношения - 110 години от първите официални контакти, 80 години от установяването на дипломатически отношения и 60 години от тяхното възстановяване. По време на приема, събрал дипломати и приятели на България, министър Захариева награди петима японски граждани за приноса им към страната ни - диригента Мицуйоши Оикава, музиканта фолклорист Широ Ишидзака, склуптора Масаджи Асага, почетния консул на България в Осака Юдзуру Хирано и шофьорът в посолството ни Теруаки Шиота, който от 36 години вози българските посланици в Страната на изгряващото слънце. Министър Захариева проведе и среща с тримата почетни консули на България в Япония, разговаря с японски бизнесмени, желаещи да внасят продукти от България, както и с инвеститорите на най-голямата фабрика за производство на японско суши в Европа, която се намира в Пловдив.", "date": "2019.03.22", "title": "Захариева: България няма да забрави подкрепата от Япония по време на прехода (Снимки)"}
{"url": "https://www.24chasa.bg/novini/article/7359899", "text": "Полицаи от Асеновград са задържали извършител на кражба, опитал се да ги нападне с нож, съобщават от ОДМВР - Пловдив. По време на случилото се няма пострадали. Вчера след обяд екип на районното управление предприел проверка на сигнал, че 45-годишен местен жител е забелязан да краде велосипед от чужд частен имот. Мъжът бил установен на адреса му заедно с отнетата вещ и при опит да осуети действията на служителите на реда, се насочил към тях с нож в ръка. Незабавно извършителят бил неутрализиран и отведен за срок до 24 часа в полицейския арест. Случаят е докладван на дежурен районен прокурор. Срещу извършителя са образувани бързи производства.", "date": "2019.03.22", "title": "Крадец нападна полицаи с нож в Асеновград, задържаха го"}
{"url": "https://www.24chasa.bg/novini/article/7359906", "text": "Пиян шофьор на линейка бе заловен вчера следобед в Пловдив. Около 14.10 часа пътни полицаи посетили катастрофа с леки материални щети на ул. \"Дилянка\". На място било установено, че специален автомобил на многопрофилна болница в града, управляван от 63-годишен, ударил отзад извършващ ляв завой джип \"Дачия\", чийто водач е на 34 г. Двамата шофьори били тествани с дрегер за алкохол и апаратът отчел над 1,2 промила в кръвта на по-възрастния. Той е задържан за едно денонощие в Трето РУ, образувано е бързо производство. За случая е уведомена Районна прокуратура. Същия ден подобни действия са предприети и спрямо 43-годишен жител на Първомай. На ул. \"Яне Сандански\" в града той бил заловен от служителите на реда зад волана на форд с над 2 промила алкохол.", "date": "2019.03.22", "title": "Арестуваха пиян шофьор на линейка в Пловдив след катастрофа в града"}
{"url": "https://www.24chasa.bg/novini/article/7359918", "text": "Преди 20 години, на 24 март 1999 г., НАТО предприе кампания на въздушни удари срещу Югославия, за да сложи край на репресиите над косоварите албанци - първата срещу суверенна държава за 50-годишното съществуване на алианса. Южна област на Сърбия, населена с 90 процента албанци, по онова време Косово беше сцена на сблъсъци между силите на режима на сръбския националист Слободан Милошевич и стремящите се към независимост бойци. До края на тази война бяха убити над 13 000 души, главно албанци, и стотици хиляди бяха разселени. Провал на дипломацията През февруари и март 1998 г. сръбските сили предприеха няколко смъртоносни офанзиви срещу албанските сепаратисти от Армията за освобождение на Косово /АОК/, убивайки много цивилни. Страните членки на НАТО се опасяваха от разширяване на конфликта, който можеше да обхване Балканите, само три години сред Дейтънското споразумение, което сложи край на войните в Босна и Хърватия. През май САЩ изпратиха в Белград Ричард Холбрук, архитект на Дейтънското споразумение. Паралелно с това НАТО ускори обсъждането на военните варианти. След провала на две серии преговори във Франция, през февруари и март 1999 г. в Рамбуйе и в Париж, американският пратеник направи още един опит за посредничество с Белград. На 23 март той бе на крачка да напусне президентския дворец, след като напразно се опита за последен път да убеди Слободан Милошевич да приеме решение на кризата чрез преговори. В момента, когато си тръгваше, той попита югославския президент: \"Нали разбирате какво ще стане след като си тръгна?\" \"Да. Ще ни бомбардирате\", отговори Слободан Милошевич. 29 часа по-късно, на 24 март вечерта, първите крилати ракети на НАТО удариха Югославия. Това бе първата кампания от този вид в историята на алианса, водена без изричното съгласие на ООН. Русия, историческият съюзник на Сърбия, и Китай се противопоставяха на всяка резолюция, позволяваща военна намеса. Удари в продължение на единайсет седмици Ударите, които бе планирано да продължат няколко дни, продължиха няколко седмици. Самолетите на НАТО изпълниха общо 38 000 полета, 10 000 от които за бомбардировки и 2700 мисии срещу сръбската противовъздушна защита, по данни на алианса. НАТО взе на прицел няколко десетки военни цели и инфраструктура /мостове, железопътни линии, електрическа мрежа/. Понякога обаче бомбите и ракетите не улучваха целите си, предизвиквайки възмущение и жестоки критики. Броят на цивилните, убити при ударите, не бе установен официално. Данните варират от 500 убити според неправителствената организация Хюман райтс уоч, до 2500 според сръбските ръководители. На 10 юни 1999 г. Слободан Милошевич най-сетне нареди на силите си да се изтеглят от Косово, което следващия месец бе поставено под администрацията на ООН. Косово, което обяви независимост през 2008 г. и където днес живеят не повече от 120 000 сърби, твърди, че е признато от около 115 държави, повечето западни страни. Сърбия оспорва тази бройка и твърди, че някои страни са преразгледали решението си да признаят Косово. Русия и Китай не признават Косово и блокират всяка перспектива за присъединяване на страната към ООН. (БТА)", "date": "2019.03.22", "title": "Преди 20 години НАТО започна въздушна атака срещу Югославия заради Косово"}
{"url": "https://www.24chasa.bg/novini/article/7359915", "text": "И Върховната касационна прокуратура се заема с четирите сделки за покупка на апартаменти в жк. \"Изток\", съобщи БТА. Както вече стана ясно, първи сигнал в прокуратурата подадоха от Гражданско движение БОЕЦ. Молба вече има и от министъра на правосъдието Цецка Цачева. Прокуратурата иска данни за притежаваните от четиримата недвижими имоти, историята по собственици на всеки от закупените апартаменти, актуалното състояние на дружеството - продавач, декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от нотариусите, сключили сделките, ще бъдат изискани пълни копия от нотариалните дела за всяка сделка. От всеки от четиримата ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. Проверката по отношение на Цветан Цветанов ще обхване също последващите сделки, касаещи заменените от него жилища. Прокуратурата е предложила на комисията да прецени дали има и конфликт на интереси по отношение на Цветан Цветанов. Повод за това са публикации за начина на приемане на изменения в Закона за устройство на територията и връзка на тези изменения със строителната дейност на дружеството - продавач.", "date": "2019.03.22", "title": "И прокуратурата поиска проверка на апартаментите в \"Изток\""}
{"url": "https://www.24chasa.bg/novini/article/7359399", "text": "През изминалата 2018 година броят на регистрираните в страната патенти е достигнал 1,6 милиона, което представлява увеличение с 20% на годишна база. „И през настоящата година Китай ще продължи да подобрява законодателството в областта на защитата на интелектуалната собственост, като в същото време разширява международното сътрудничество\", заяви директорът на Държавното управление за интелектуална собственост Шън Чан'ю на провелото се в началото на януари годишно съвещание на ръководената от него институция, информира  По думите му, през 2018 г. комплексната мощ на местния сектор, свързан с интелектуалната собственост, се е повишила. „В континенталната част на страната на всеки 10 000 души се падат средно по 11,5 патента. През миналата година, Китай е приел 55 000 заявления за патентоване, съгласно Договора за патентно коопериране, което представлява увеличение с 9% в сравнение с предходната година\", уточни той. Шън Чан'ю бе категоричен, че през 2019 г. Китай ще продължи да подобрява законодателството, свързано със защита на интелектуалната собственост. Предвижда се да продължи работата за по-нататъшно усъвършенстване на системата и механизмите за защита на интелектуалната собственост. Ще се работи също за създаването на държавен Център за защита на интелектуалната собственост, при чието функциониране ще бъдат отчетени най-добрите световни практики „Ще реализираме резултатите от проведената среща за интелектуалната собственост на страните от инициативата „Един пояс, един път\". Ще продължим да се придържаме към международната система за регистрация на търговски марки и да си сътрудничим с другите страни и организации, Китай ще подпише и меморандум със Световната организация за интелектуалната собственост за насърчаване на технологичните иновации\", каза той. Шън Чан'ю заяви също, че Китай ще продължи с въвеждането на по-отворени и по-ефикасни правила за защита на интелектуалната собственост, ще поддържа категорично мултилатерализма и ще поддържа ролята на Световната организация за интелектуалната собственост като платформа за изработване на правила в сферата.", "date": "2019.03.22", "title": "До 2018 г. в Китай са били регистрирани 1,6 млн. патента"}
{"url": "https://www.24chasa.bg/novini/article/7359931", "text": "Българската агенция по безопасност на храните (БАБХ) констатира нови случаи на aфриканска чума при диви свине в община Алфатар, област Добрич и в община Тервел, област Силистра. Изпитването на взетите проби от Националната референтна лаборатория в София потвърди, на 19 и 21 март 2019 г., наличие на вируса при общо 3 животни. Това са поредните случаи на заболяването у нас за 2019 година. Това съобщиха от пресцентъра на БАБХ. За периода от 31 август 2018 г. до 20 март 2019 г. са потвърдени 1 огнище при домашни свине в стопанство тип „заден двор“ в област Варна и 27 положителни за африканска чума диви свине в областите Силистра, Добрич и Варна. Последните са установени при диви прасета, открити при претърсване на регионите в резултат на изпълнение на заповеди на изпълнителния директор на БАБХ. Продължава извършването на клинични прегледи и лабораторен контрол на заболяването в засегнатите и високорискови области Силистра, Добрич и Варна от първия случай на африканска чума по свинете (АЧС) през 2018 г. до този момент. Съгласно Стратегията на Европейския съюз за АЧС (SANTE 7113/2015) и принципите за регионализация при контрола на заболяването при диви свине, и предвид локализацията на всички положителни случаи досега, са създадени инфектирана и буферна зони. Не спират дейностите по претърсване в инфектираните зони за откриване на болни животни или трупове на диви свине. Домашните свине от ограничителните зони (инфектирана и буферна) подлежат на завишен контрол преди движение чрез извършването на клинични прегледи и лабораторни изследвания. Позволява се движение на свине само между стопанства с високи мерки за биосигурност. С цел контрол и ликвидиране на заболяването, БАБХ прилага всички мерки в съответствие с действащото европейско и национално законодателство. Предприетите мерки са въведени чрез заповеди на изпълнителния директор на БАБХ, публикувани на сайта на Агенцията тук. Агенцията ще извършва постоянни клинични прегледи за африканска чума при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта в България. В трите области се провеждат регулярни заседания на областните и общинските епизоотични комисии. БАБХ напомня, че прасетата в стопанства „заден двор“ трябва да се отглеждат затворени и при засилена биосигурност, и да нямат контакт с диви прасета. Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине. Актуална информация за местата с потвърдени случаи на африканска чума по свинете в страната и движението на заболяването може да намерите в интерактивната карта, публикувана на сайта на БАБХ.", "date": "2019.03.22", "title": "Нови случаи на африканска чума при диви свине в Силистренско и Добричко"}
{"url": "https://www.24chasa.bg/novini/article/7359932", "text": "Италия и Китай се надяват да задълбочат връзките си в търговията и инвестициите, да стимулират развитието на инфраструктурните и морски връзки. Това заяви днес китайският президент Си Цзинпин след разговори с италианския държавен глава Серджо Матарела, информира Ройтерс. Очаква се утре Си да подпише споразумение, с което Италия ще стане първата страна от Г-7, присъединяваща се към инициативата \"Един пояс, един път\" на Пекин, информира БТА. \"Искаме да увеличим синергията между стратегиите ни за развитие, за да засилим сътрудничеството в инфраструктурата, пристанищата, логистиката и морския транспорт с цел да изградим поредица конкретни проекти по Пътя на Коприната\", каза Си. Китайският лидер бе приет с почести от италианския президент. Матарела го посрещна с червен килим в двора на президентския дворец, заобиколен от почетна гвардия и оркестър, изпълняващ химните на Китай и Италия. По-късно днес Си ще присъства на тържествено полагане на венци на паметника на незнайния воин в Рим, ще посети парламента и ще присъства на държавна вечеря, на която ще пее италианската оперна звезда Андреа Бочели. Най-важната част от визитата обаче е планирана за утре, когато ще бъде подписан меморандумът за разбирателство, присъединяващ Рим към мегапроекта \"Един пояс, един път\".", "date": "2019.03.22", "title": "Си Цзинпин: Италия и Китай се надяват да засилят връзките си в търговията и инвестициите"}
{"url": "https://www.24chasa.bg/novini/article/7360025", "text": "„Галакси Инвестмънт Груп” беше отличена за „Инвестиции, развитие и управление на недвижимата собственост“ в наградите „Компания на годината“. Официалната церемония за връчването на отличията събра близо 200 представители на бизнеса и държавните институции. Награди получиха 20 организации в различни сектори на икономиката. „Признанието, на което се радва „Галакси Инвестмънт Груп”, е резултат на десетките успешни проекти, реализирани през годините. Тази награда отразява духа и високия професионализъм на всеки един човек в екипа ни. Тя носи отговорността да правим проекти, които създават стойност за компанията ни, нашите партньори и обществото като цяло”, каза Мартин Драгоев, директор „Инвестиции и продажби“ в „Галакси инвестмънт Груп”. Наградите „Компания на годината” се присъждат за заслуги, свързани с развитие на човешкия капитал; непрекъснато повишаване на качеството на предлагания продукт/услуга; ефективност и прозрачност; успешен мениджмънт; конкурентоспособност и иновации; клиентски подход; успешен бизнес модел; ефективни комуникации; ноу-хау; добро пазарно позициониране; устойчиво развитие; корпоративна социална отговорност. Организаторите от списанията Bulgaria Business Review и Business Lady тази година връчиха призове в секторите индустрия, строителство и архитектура, здравеопазване, банки, телекомуникации, фармация, застраховане, бързооборотни стоки, медии и реклама, както и в категории като „Инвестиции” и „Успешен мениджмънт”.", "date": "2019.03.22", "title": "„Галакси Инвестмънт Груп” отличена сред най-успешните български фирми"}
{"url": "https://www.24chasa.bg/novini/article/7360040", "text": "Ще настояваме активно, заедно с колегите от Полша, Унгария, Литва, Латвия, Румъния и други страни, които недоволстват от конкретни законодателни решения от пакета \"Мобилност\", този въпрос да се гледа в следващия парламент. Това заяви пред журналисти в парламента министърът на транспорта Росен Желязков във връзка с възможността Европейският парламент да разгледа пакета на сесията си в Страсбург следващата седмица, съобщи БТА. Министърът обясни какви са следващите стъпки. На 25 март ще се гласува предварителният дневен ред на Европейския парламент. Българските евродепутати ще поискат точката да отпадне. Ако това не се случи, то пакетът ще се обсъжда на 27 март, между 9.00 и 12.00 часа. Тогава ще се обсъждат няколко текста - първоначалното предложение на пакета, досиетата на докладчиците, както и варианти на изменения и допълнения, които ще бъдат предложени до 22 март. Никой в момента не знае, ако това бъде внесено за разглеждане, какво би могло да бъде прието и кое би било отхвърлено, каза Желязков. Може да се получи един голям миш-маш от текстове, които никой не е очаквал и никой не би предположил, че могат да се получат, коментира той. Ние ще настояваме да бъдат приемани текстове, които гарантират нашия национален интерес, каза министърът. Ако излезе какъвто и да е законодателен пакет, гласуван на първо четене в пленарна зала, тогава Румънското председателство изобщо не трябва да подлага на междуинституционално разглеждане - комисия, съвет и парламент, а това да остане за след това, посочи Желязков. \"Правим всичко необходимо, за да гарантираме едно справедливо европейско законодателство. Ние не сме против пакета за мобилност, ние сме против протекционизма и против рестриктиращите норми, така както са предвидени в момента\", каза министърът. Имаме много рубежи, които трябва да бъдат отстоявани, за да постигнем това за което се борим - един справедлив пакет, който обслужва общността, а не отделни национални интереси, каза Желязков. Върви организация на протест, който би трябвало да се проведе в Страсбург, защото там ще се гледа тази тема, посочи министърът. Паралелно с това в Букурещ ще върви Съветът на министрите по транспорт, там също имаме организирани много срещи, посочи той. По думите му следващата седмица ще има заседание на правителствата на България и Румъния и тази тема също ще бъде обсъждана.", "date": "2019.03.22", "title": "Желязков: Ще настояваме пакет \"Мобилност\" да се гледа от следващия европарламент"}
{"url": "https://www.24chasa.bg/novini/article/7360010", "text": "Млад мъж е задържан за агресия към лекар от спешно отделение в пловдивска болница, съобщиха от полицията. Сигналът е получен около 17 часа вчера в Първо РУ. Според първоначалната информация родственик на приета пациентка отправил обиди и заплахи за физическа саморазправа към дежурния медик. На място бил установен 25-годишният извършител, който проявил и враждебното поведение и към служителите на реда. Спрямо него е взета 24-часова мярка за неотклонение. Образувано е бързо производство за хулиганска проява. Уведомена е прокуратурата.", "date": "2019.03.22", "title": "Арестуваха мъж в Спешното на пловдивска болница, заплашвал лекар"}
{"url": "https://www.24chasa.bg/novini/article/7360065", "text": "Вицепремиерът и външен министър на Нова Зеландия Уинстън Питърс заяви днес, че нападателят, обвинен в убийството на 50 души в две джамии в Нова Зеландия, ще прекара остатъка от живота си в затвора и призова за солидарност за изкореняване на \"идеологиите, подхранвани от ненавист\", предаде Асошиейтед прес. Уинстън Питърс говори на заседанието в Истанбул на Организацията за ислямско сътрудничество (ОИС). Срещата бе свикана във връзка със стрелбата на 15 март в новозеландския град Крайстчърч, при която бяха убити 50 души и 50 бяха ранени, информира БТА. Турският президент Ердоган, който също говори днес на срещата на ОИС, предизвика възмущение заради това, че излъчи на свои митинги в Турция откъси от видео запис на нападенията в Нова Зеландия, с намерение да осъди ислямофобията. Освен това турският лидер в реч на предизборен митинг заяви, че противопоставянето на исляма е мотивирало Австралия и Нова Зеландия да изпратят войници да се борят срещу Турция по време на Първата световна война. Той каза още, че всеки, който идва в Турция и е настроен против мюсюлманите, \"ще бъде върнат в ковчег\". АП отбелязва, че външният министър на Нова Зеландия Питърс днес е възприел помирителен тон, като е приветствал коментари на турския външен министър Мевлют Чавушоглу, който заяви на пресконференция в края на срещата на ОИС, че австралийците и новозеландците, посещаващи Турция, ще бъдат приветствани по време на възпоменателните церемонии в Галиполи следващия месец със същата гостоприемност, с каквато винаги са били посрещани. Питърс заяви днес, че не е молил турския президент Ердоган да спира излъчването на видео записа от нападенията в Нова Зеландия на предизборните митинги, тъй като е разбрал, че вече е спрял, посочва Ройтерс. Не, аз не повдигах този въпрос, тъй като разбрах, че не трябва да го задавам, тъй като вече не го правят, посочи новозеландският външен министър.", "date": "2019.03.22", "title": "Новозеландски министър: Стрелецът от Крайстчърч ще остане в затвора до живот"}
{"url": "https://www.24chasa.bg/novini/article/7360071", "text": "Трима участници в международна организирана престъпна група за трафик на наркотици от Африка към Западна Европа са задържани на 19 март в София при операция на Специализираната прокуратура и ГДБОП в изпълнение на европейска заповед за арест, издадена от Германия, съобщиха от спецпрокуратурата. Сред задържаните са българин и граждани на Танзания и Сомалия - временно пребиваващи в страната, без постоянни адреси. Събраните доказателства сочат, че тяхната функция в рамките на широка международна престъпна мрежа е била да набират и изпращат в африкански държави български „мулета“, които да трафикират наркотици, най-вече към Италия и Германия. Тримата влизат в полезрението на разследващите у нас преди повече от половин година. В Специализираната прокуратура е образувано досъдебно производство, дейността им е наблюдавана и документирана, в т.ч. със СРС. Неотдавна Германия издава европейски заповеди за арест и за разследване на тримата, на базата на тамошно досъдебно производство срещу международна престъпна група. Повод за разследването са няколко случая на задържани количества хероин с еднакъв произход (общо над 75 кг.) в Германия и в други европейски държави. Тримата са с наложени от съда мерки за неотклонение задържане под стража, задействана е процедура по екстрадирането им във Федералната република.", "date": "2019.03.22", "title": "Задържаха трима от мрежа за трафик на дрога, набирали българи за \"мулета\""}
{"url": "https://www.24chasa.bg/novini/article/7360082", "text": "Половин милион българи и румънци работят в Германия пет години след отварянето на пазара на труда. Това е четири пъти повече в сравнение с 2013 година. Успоредно с това тройно е нараснал броят на българи и румънци, взимащи социални помощи – те са общо 150 000. В края на 2013 година само 2,6% от българите и румънците са били на помощи, в края на 2018 процентът им е 12. За сравнение – гражданите на другите страни от ЕС, живеещи в Германия, които взимат помощи, са само 8%. Същевременно 60% от българите и румънците работят, докато заетостта на европейци от други страни-членки е 55%. Когато се погледне разбивка на тази сводка обаче, се вижда, че българите и румънците не могат да бъдат третирани като хомогенна група. Разликите са големи и не са в полза на българите, защото от данните се вижда, че всъщност 22% от живеещите българи в Германия са на помощи, докато при румънците това са само 7%.", "date": "2019.03.22", "title": "Половин милион българи и румънци работят в Германия"}
{"url": "https://www.24chasa.bg/novini/article/7360070", "text": "Още девет тела на жертви от река Тигър в Северен Ирак извадиха спасителите, ден след като ферибот, претъпкан с празнуващи кюрдската Нова година хора потъна, взимайки десетки жертви, съобщи местната полиция, цитирана от ДПА. По последни официални данни 109 тела са извадени от водата след фаталния инцидент вчера край град Мосул, уточни БТА. Деветте последни открити жертви са пет жени, трима мъже и едно дете. Издирвателните операции продължават според източник, пожелал анонимност. По-рано здравните власти в северната провинция Ниневия съобщиха за най-малко 100 жертви. Изваждането на телата е затруднено заради силното течение. Най-вероятната причина за преобръщането на ферибота близо до туристически остров в река Тигър е претоварването му. Иракският премиер Адел Абдел Махди пристигна вчера в Мосул и обяви тридневен национален траур заради трагедията. Мосул, столица на иракската провинция Ниневия, беше някога основен бастион на екстремистката групировка \"Ислямска държава\" в Ирак. През юли 2017 г. иракското правителство обяви, че е освободило града след деветмесечни изтощителни боеве.", "date": "2019.03.22", "title": "109 станаха жертвите на потъналия ферибот в Ирак, сред тях дете (Снимки)"}
{"url": "https://www.24chasa.bg/novini/article/7360103", "text": "Холандски съд реши днес срокът за задържане на мъжа, заподозрян за нападението в Утрехт, да бъде удължен с две седмици, предаде Асошиейтед прес. 37-годишният Гьокмен Танъш ще бъде задържан за още 14 дни. Разследването на атаката, при която в трамвай в град Утрехт, Централна Холандия, бяха застреляни трима души, продължава, предава БТА. В изявление на съда се посочва, че подозренията срещу Танъш са достатъчно сериозни, за да обосноват неговото задържане. Допълнителни подробности за закритото съдебно заседание не бяха оповестени. Танъш бе арестуван няколко часа след стрелбата в понеделник. Според прокуратурата мъжът, който има дълго съдебно досие, не е познавал застреляните при нападението, а някои събрани по делото данни будят сериозни подозрения, че е действал по екстремистки подбуди. В Утрехт днес ще се състои шествие в памет на убитите, в което ще участват също премиерът Марк Рюте и кметовете на четирите най-големи холандски града.", "date": "2019.03.22", "title": "Заподозреният за нападението в Утрехт остава под стража"}
{"url": "https://www.24chasa.bg/novini/article/7360107", "text": "„Спадът на записванията за „Албена”АД не е голям – от 3 до 5 процента за момента. Разчитаме да задържим нивата, но, ако не стане, в най-лошия случай ще бъдем на загуба 5-7-10 процента”, заяви изпълнителният директор на „Албена”АД Красимир Станев. Такава е конюнктурата, добави той. За м.г. Албена е реализирала 1 670 000 нощувки. „Спадът идва основно от европейските туристи. При руските вече втора-трета година има тенденция на спад. Тази година за първи път по-сериозно намаление има при германците, което за нас е главният пазар. Полагаме много усилия за допълнителни групи туристи – за спорт, за симпозиуми, за събитиен туризъм”, каза още Станев. Първите гости ще бъдат от Румъния и България за Великден. „В България липсват водни спасители. Това ни затруднява много. Ще разчитаме на българи. Ако търсим спасители от Европа, ще ни излезе много скъпо. А на украинските спасители лицензите им не важат у нас”, посочи като сериозен проблем Станев. Той каза, че тази година ще разчитат на по-малко украинци, а повече на бесарабски българи. През м.г. чуждите работници в Албена бяха 45 процента от общия персонал. „Не се получава като качество със студентите от Украйна. Не успяват да се впишат в нашите изисквания. А всеки спад в стандарта се усеща, особено от дългогодишните гости”, каза още Станев. Тази година в комплекса ще има ръст на заплатите около 10-12 процента, за последните 4 години има 60 процента ръст. Има и лека тенденция за връщане на повече българи от чужбина, което е много добре, смята изпълнителният директор.", "date": "2019.03.22", "title": "Няма водни спасители за предстоящия сезон"}
{"url": "https://www.24chasa.bg/novini/article/7360079", "text": "Държавният глава Румен Радев ще се срещне утре с атлетите, които представиха страната ни на Световните Спешъл Олимпикс игри в Абу Даби 2019, съобщиха от прессекретариата на президента. Срещата ще бъде от 15.30 часа в Гербовата зала на \"Дондуков\" 2. От 16.30 часа президентът ще удостои с почетен плакет \"Св. Св. Кирил и Методий\" известния полски актьор и общественик Ян Енглерт в знак на признание за неговия значим принос към съвременното изкуство и популяризирането на българската култура.", "date": "2019.03.22", "title": "Радев ще се срещне с българските атлети, представили ни на световните игри \"Спешъл олимпикс\""}
{"url": "https://www.24chasa.bg/novini/article/7360398", "text": "Европейците не искат британците да гласуват на евроизборите, отчасти защото Найджъл Фараж и други британски евроскептици ще разрушат Европейския съюз, каза днес водещият десноцентристки кандидат на евровота Манфред Вебер, предаде Ройтерс. След като британската премиерка Тереза Мей се договори с европейските лидери Великобритания да участва в евроизборите, ако не напусне ЕС преди евровота на 23-26 май, в интервю за Ройтерс Вебер, представляващ Европейската народна партия (ЕНП), каза че срещата на върха е дала необходимата яснота за Брекзит. Лидерите втвърдиха позицията си, че Великобритания трябва да напусне ЕС преди евроизборите, за да не накърни легитимността на европейския законодателен орган. Вебер, който оглавява групата на ЕНП в Европейския парламент и е един от кандидатите за приемник на сегашния председател на Европейската комисия Жан-Клод Юнкер, е разтревожен, че ако Лондон приеме предложението на европейските лидери за преразглеждане на плановете си за Брекзит, остане до догодина и участва в евроизборите, това ще създаде проблеми. Според Вебер, ако Обединеното кралство участва в изборите за Европейски парламент, може да се стигне до голям успех за антисистемните партии във Велбикобритания, Фараж да вкара в следващия ЕП много депутати и това да създаде много големи проблеми за всички.", "date": "2019.03.22", "title": "Вебер не иска Фараж в ЕС, разрушавал съюза"}
{"url": "https://www.24chasa.bg/novini/article/7360418", "text": "Състав на Хасковския окръжен съд определи мярка за неотклонеие \"задържане под стража\" спрямо двама младежи, предполагаеми извършители на блудство и убийство, извършени по особено жесток и мъчителен начин за намиращата се в безпомощно състояние тяхна жертва, предава БТА. Асен Ангелов /21 г./ и Андрей Демирев /18 г./ бяха изправени пред съда за определяне на мярката им за неотклонение за смъртта на Валентина Христозова /53 г./. Голото тяло на жертвата бе намерено в празен парцел до стадиона в Харманли на 16 март. По досъдебното производство са били събрани много доказателства. Извършени са били огледи и изземане. И предполагаемите извършители, и жертвата са били употребили значителни количества алкохол. Смъртта е била причинена от множество удари, каза съдията по делото Филип Филипов. Заради обстоятелства, свързани със сексуални посегателства и гаври по твърденията на държавното обвинение, делото се гледа при закрити врати. Мотивите за решението бяха, че обвиняемите могат да се укрият, както и са го направили преди да бъдат задържани по разследването. Определението на съда може да бъде обжалвано пред Пловдивския апелативен съд.", "date": "2019.03.22", "title": "Младежите, задържани за убийството на жена в Харманли, се гаврили с нея"}
{"url": "https://www.24chasa.bg/novini/article/7360428", "text": "Почина народната певица, композитор и диригент Стефка Кушлева, съобщи БГНЕС. Дълги години с прочутия квартет \"Сестри Кушлеви\" тя представяше магията на българските фолклорни песни в страната и чужбина. Поклонението ще бъде в неделя, 24 март, в църквата \"Св. Седмочисленици\" от 11 часа.                                                                                                                                                                                                                                                                                                                       ", "date": "2019.03.22", "title": "Почина народната певица Стефка Кушлева (Видео)"}
{"url": "https://www.24chasa.bg/novini/article/7360504", "text": "Детекторът на неутрони и гама лъчи АДРОН на спускаемия модул на космическия апарат \"Луна-25\" ще освети грунта на естествения спътник на Земята на дълбочина около 60 см. Това заяви завеждащият отдела по ядрена планетология в Института за космически изследвания към Руската академия на науките Игор Митрофанов, предаде ТАСС. \"С помощта на неутронния генератор ще осветим грунта на достатъчна дълбочина - 60 см - каза той. - Това е като флуорографски преглед в болница - осветяваме посредством неутрони и получаваме спектър на вторично излъчване, въз основа на който преценяваме какво има на въпросната дълбочина.\" АДРОН ще направи преценка на съдържанието на различни химични елементи в грунта и ще изпрати получените данни на Земята, допълва БТА. По думите на Митрофанов, уредът сега минава изпитания. Планирано е в бъдеще със сходен детектор да бъде снабден апаратът \"Луна-27\". Проектът \"Луна-25\" цели да бъде изстреляна автоматична сонда за изследвания в района на южния полюс на Луната. Планирано е модул да кацне близо до кратера Богуславски.", "date": "2019.03.22", "title": "\"Луна-25\" ще прави \"флуорографски преглед\" на естествения спътник на Земята"}
{"url": "https://www.24chasa.bg/novini/article/7360494", "text": "Държавният глава Румен Радев изпрати съболезнователно писмо до президента на Република Ирак Бархам Салих по повод потъването на ферибот в река Тигър, при което загинаха десетки хора, съобщиха от прессекретариата на държавния глава. В писмото си до своя иракски колега българският президент изразява своята съпричастност към болката на близките и роднините на загиналите. Румен Радев поднася от свое име и от името на българския народ най-дълбоки съболезнования за жертвите на злополуката.", "date": "2019.03.22", "title": "Радев изказа съболезнования на своя иракски колега заради потъналия ферибот"}
{"url": "https://www.24chasa.bg/novini/article/7360511", "text": "Регионалното правителство в испанската област Каталуния свали днес от централата си в Барселона транспарант, свързан с борбата за независимост. Това стана часове преди планираното им премахване от полицията по заповед на държавната избирателна комисия, предаде Асошиейтед прес, цитира от БТА. Работници свалиха от балкона на строения преди няколко века дворец голям транспарант, на който на каталунски и английски пишеше \"Освободете политическите затворници и изгнаниците\". Има се предвид преследването и самоналоженото изгнание на каталунски сепаратистки лидери заради ролята им в неуспешния опит за обявяване на независимост през 2017 г. Регионалното правителство вчера премахна друг транспарант, на който имаше жълта панделка - символ на подкрепата за затворниците. В Испания служители на изборна длъжност и държавни институции нямат право да демонстрират подкрепа за политическа сила или да изразяват идеологически позиции по време на предизборни кампании. Каталунският президент Ким Тора осъди \"несправедливото\" според него решение на централните власти и заяви, че ще го обжалва пред съда, предаде Франс прес. На 11 март Централната избирателна комисия нареди да бъдат свалени транспарантите, тъй като прецени, че нарушават институционалната независимост в навечерието на парламентарните избори на 28 април. Вчера тя поиска от каталунската полиция да свали тези символи до 15 ч. днес. Комисията освен това предаде преписката на прокуратурата, за да се произнесе дали може да бъде търсена отговорност на Ким Тора за неподчинение. Тора обяви в комюнике, че смята да сезира правосъдието и ще внесе жалба срещу действията на комисията. Той призова каталунците да поставят по балконите си символи на борбата им за независимост. Сезирана от либералната партия \"Сиудаданос\", която е против отделянето на Каталуния от Испания, избирателната комисия нареди на каталунското правителство да премахне жълтите ленти и знамената, смятани за партийни символи. Испанският външен министър Жозеп Борел определи поведението на Ким Тора като \"достойно за съжаление\".", "date": "2019.03.22", "title": "Каталунското правителство се подчини, свали призиви за независимост"}
{"url": "https://www.24chasa.bg/novini/article/7360525", "text": "Великобритания ще излезе от Европейския съюз на 12 април, ако британските депутати отново отхвърлят сделката за Брекзит и британското правителство не успее да представи нов надежден план, заяви днес неназован представител на френското президентство, предаде Ройтерс. Това противоречи на позицията на някои други страни членки на ЕС и на европейски представители, които казват, че \"вратата за ново удължаване на срока за Брекзит може да остане отворена\", отбелязва агенцията. Подобна е позицията например на Ирландия. Днес ирландският министър по европейските въпроси Хелън Макенти каза, че не е задължително Великобритания да напусне ЕС на 12 април, дори ако не успее дотогава да одобри сделката за Брекзит и заяви, че няма да участва в европейските избори, предаде БТА. ЕС взе решението за датата 12 април снощи, в първия ден от срещата си на върха в Брюксел. Ако до 12 април Великобритания не успее да ратифицира сделката за Брекзит, тя трябва да каже на ЕС дали ще организира европейски избори в периода 23-26 май, което би проправило пътя за по-дълго отлагане на Брекзит, решиха европейските лидери. Ако не стане ясно, че британците ще участват в европейските избори, няма да има възможност за по-нататъшно удължаване. Но в същото време това не значи, че 12 април е крайната дата. Това значи, че британците трябва да ни представят график какво правят или да ни изложат плановете си. Това премахва възможността за излизане от ЕС \"за 24 часа\", каза днес Макенти.", "date": "2019.03.22", "title": "Франция: Великобритания ще напусне ЕС на 12 април. Ирландия: Не е задължително"}
{"url": "https://www.24chasa.bg/novini/article/7360537", "text": "Председателят на Съвета на началник-щабовете на въоръжените сили на САЩ генерал Джоузеф Дънфорд и началникът на турския Генерален щаб генерал Яшар Гюлер са обсъдили по телефона ситуацията със сигурността в Сирия, предаде ТАСС, като се позовава на публикувано днес съобщение на говорителя на Съвета на началник-щабовете Патрик Райдър, съобщи БТА. Председателят на Съвета на началник-щабовете генерал Джоузеф Дънфорд разговаря на 20 март с началника на Генералния щаб на въоръжените сили на Турция генерал Яшар Гюлер, се казва в съобщението. Те обсъдиха текущото състояние на ситуацията в сферата на сигурността в Сирия. Те засегнаха също темата за пътната карта за Манбидж и обсъдиха важността на продължаване на сътрудничеството на САЩ и Турция в сферата на борбата с тероризма за осигуряване на окончателна победа над \"Ислямска държава\", подчерта говорителят. В началото на септември турският президент Реджеп Тайип Ердоган съобщи, че реализацията на пътната карта на Анкара и Вашингтон за сирийския град Манбидж /на 40 километра от Алепо/ не се изпълнява така ефективно, както трябва. По-късно той изтъкна необходимостта кюрдската милиция Сили за защита на народа да напусне това населено място. В началото на ноември турските и американските военни пристъпиха към съвместно патрулиране в Манбидж. Маршрутът на патрулните мисии минава по линията на река Саджу.", "date": "2019.03.22", "title": "Началник щабовете на САЩ и Турция\nобсъдиха ситуацията в Сирия"}
