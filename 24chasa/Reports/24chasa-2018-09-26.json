{"url": "https://www.24chasa.bg/novini/article/7074319", "text": "Покушение заради неуредени сметки за наркотрафик или за търговията със скъпоценни камъни. Това според разследващите са водещите версии за разстрела на черногорския бизнесмен и съпруг на \"Мис България 1998\" Наталия Гуркова – Джордже Михалевич, съобщи  Куршумите застигат търговеца на диаманти в понеделник в Бедфордвю в ЮАР. Манди Уинър е първият журналист съобщил за покушението. „Версиите са различни – свързани с наркотрафик или търговията със скъпоценни камъни. Или грешка – целта на покушението да е била друга”, казва Уинър. Преди няколко години тя интервюира Михалевич „Убеждаваше ме, че е чист бизнесмен. Изглеждаше чаровен, прекрасен мъж… много популярен в Йоханесбург, с много приятели”, спомня си още журналистката. Според сръбските медии Михалевич е бил близък с чеха Радован Крейчир, който също живее в ЮАР. Двамата са имали общ бизнес в добива на скъпоценни камъни и злато, но са се разделили преди време.", "date": "2018.09.26", "title": "Версии за убийството на мъжа на Гуркова: Неуредени сметки за наркотрафик или за камъни"}
{"url": "https://www.24chasa.bg/novini/article/7074300", "text": "КРИСТИНА КРЪСТЕВА Онлайн платформите и рекламната индустрия са представили на еврокомисаря Мария Габриел кодекс за саморегулиране, който включва широк спектър от ангажименти за борба с дезинформацията  в интернет. Това съобщиха от Европейската комисия. Комисар Габриел е приветствала инициативата, но и е препоръчала платформите да засилят още усилията си в борбата с разпространението на дезинформацията. “Кодексът, представен днес, е първият значим резултат от комуникацията, която Европейската комисия публикува през април. За първи път в света имаме случай, в който индустрията се е съгласила на доброволна основа да има набор от саморегулаторни стандарти за борба с дезинформацията, като се ангажира с предприемането на широк спектър от действия - от прозрачност в политическата реклама до затваряне на фалшиви профили и демонетизация на доставчици на дезинформация”, отчете Габриел. ЕК ще бди за ефективното приложение на мерките и за санкционирането на неспазващите ги. Кодексът за добри практики трябва да допринесе за провеждането на прозрачна, справедлива и надеждна онлайн кампания преди изборите за ЕП през май 2019 г., която в същото време да зачита свободата на изразяване, свободата на пресата и плурализма, напомни Габриел. Тази стъпка бе представена от председателя на ЕК Жан-Клод Юнкер в последното му годишно обръщение от 12 септември в Страсбург, в което той постави основен акцент върху мрежите за сътрудничество в контекст на изборите, онлайн прозрачността, защитата срещу инциденти, свързани с киберсигурността и борбата с кампаниите за дезинформация. “Призовавам онлайн платформите и рекламната индустрия незабавно да започнат да прилагат действията, договорени в Кодекса за добри практики, за да постигнем значителен напредък и измерими резултати през следващите месеци”, настоя Габриел. От ЕК ще анализират първите резултати от кодекса за добри практики до края на годината. “Ако резултатите не са задоволителни, можем да предложим допълнителни действия, включително такива от регулаторен характер”, предупреди Габриел. Една от мерките, разписани в кодекса, предвижда спиране на рекламните приходи на акаунти и уебсайтове, които разпространяват дезинформация. До края на годината ЕК ще представи план за действие за борба с дезинформацията.", "date": "2018.09.26", "title": "Габриел стартира кодекс срещу фалшивите новини, написан от онлайн платформите за евровота"}
{"url": "https://www.24chasa.bg/novini/article/7073942", "text": "БСП патентова логото на телевизията си в края на миналата седмица, а тази ще подаде в СЕМ документите си за лиценз, научи \"24 часа\". Червената тв се казва \"Българска свободна медия\". Под същото име е регистрирано и дружеството, начело на което е Любомир Коларов. Все още обаче не е ясно името на прекия шеф на телевизията. Над 30 молби за работа в новата си телевизия са получили на \"Позитано\" 20. Сред тях има и работещи в други медии журналисти, но и много току-що завършили. Червената телевизия ще е обществена, а не чисто партийна, няма да залага на пряка пропаганда, а ще се търсят различни мнения. Със създаването й Корнелия Нинова ще е изпълнила и последното си предизборно обещание пред актива при избирането й за лидер на партията. Ще има и новинарси емисии, и публицистика. Новините обаче ще са с по-малко теми от вече популярните емисии на големите телевизии, но с повече разширени репортажи по определени проблеми. Най-силен акцент телевизията на БСП ще има върху местната власт и това ще е една от основните теми в програмната схема. Ще има цели предавания и репортажи по проблемите на хората по градове и села. Така БСП ще се подготви за предстоящите местни избори през 2019 г. Парите за телевизията засега ще идват от държавната субсидия, като пленум вече гласува 2 милиона за целта. Улеснение е, че БСП има добра техническа основа, на която да стъпи. На \"Позитано\" 20 отдавна има специално оборудвано аудио-визуално студио с оператор, който снима важните за червените събития. БСП отдавна има и свой канал в YouTube, който се казва \"Звезда\", в който качва видеоклипчета основно от пресконференции и изказвания на Нинова, от срещи и важни теми, от парламентарния контрол. Клипчета червените качват и в страницата на БСП във фейсбук, която се следва от близо 10 хиляди души.", "date": "2018.09.26", "title": "БСП готова с логото на телевизията си, пуска документи за лиценз"}
{"url": "https://www.24chasa.bg/novini/article/7074281", "text": "Единични са случаите у нас, в които има заетост при бежанците - към октомври 2016 г. това са само 50 човека. Това стана ясно от изказване на председателя на търговско-промишлената палата Цветан Симеонов на международна конференция за интеграцията на мигрантите на пазара на труда. Езиковата бариера, липсата на документи, с които могат да докажат образованието и квалификацията си, и слабата мотивация да търсят работа са основните пречки пред мигрантите в България да се реализират на нашия пазар на труда, сочат агенцията по бежанците и агенцията по заетостта. Освен това образователната структура на потърсилите международна закрила е неблагоприятна - от началото на годината до края на август общо 1100 души са потърсили закрила у нас, като 93% от тях са със средно или по-ниско образование. Това налага допълнителни усилия и разходи за повишаване на компетентността им и включването в активния трудов живот. ", "date": "2018.09.26", "title": "Почти нямало мигранти, които търсят работа у нас"}
{"url": "https://www.24chasa.bg/novini/article/7074246", "text": "България не бива да прибързва с влизане в еврозоната, каза днес във Варна д-р Волфганг Шусел, федерален канцлер на Австрия през периода 2000 - 2007 г., съобщи БТА. Той изнесе публична лекция \"Бъдещето на Европа\" в Икономическия университет в града, на който е Доктор хонорис кауза от 3 години. Необходима е точна преценка кога България да влезе в Еврозоната, като е желателно преди това икономиката й да стане достатъчно конкурентноспособна, посочи Шусел. По думите му за страната ни в настоящия момент е много по-важно приемането й в Шенгенското пространство. Шусел посочи, че днес е добре да бъдат увеличени съпротивителните сили на целия ЕС и да се мисли за създаването на банков съюз и механизми за постигане на стабилност. Според него от особено сериозно значение е какъв ще бъде бюджетът на ЕС за следващите 7 години и да се определят правилните приоритети. Наложително е да се работи и за защитата на външните граници на ЕС, допълни Шусел. По думите му Европа не бива да се превръща в затворена крепост, но е редно да се определи кой може да влиза легално в съюза и да остава и кой не. Европа трябва да води активна политика на добросъседство и да помага на държави като Турция, Египет, Алжир, за да се предотврати потокът от имигранти, каза Шусел. По думите му в по-далечна перспектива е добре да се мисли и за създаване на икономическа общност на средиземноморските държави. Като една от големите теми на ЕС Шусел посочи вътрешната миграция в рамките на съюза. Между 12 и 15 милиона души от Източна Европа са минали в Западна, но в тези държави населението намаля и сега имат демографски проблеми, аргументира се бившият австрийски канцлер. \"Аз не съм оптимист или песимист, аз съм за търсенето на възможности\", каза още Шусел. Според него Европа винаги е излизала от кризите по-силна и по-уверена. За спора между ЕК и Полша Шусел посочи, че най-вероятно въпросът ще стигне до Европейския съд. За проблемите около отношенията с Унгария, неговата позиция е, че по темата трябва да се водят още дискусии, за да не стига до разединение.", "date": "2018.09.26", "title": "Бивш канцлер на Австрия: Не бива да прибързвате с влизане в Еврозоната"}
{"url": "https://www.24chasa.bg/novini/article/7074262", "text": "Китай отхвърли като необосновани обвинения  които ще се проведат през ноември, предаде ДПА, цитирана от БТА. Пекин отдавна се придържа към принципа за ненамеса във вътрешните работи на други държави, подчерта китайският външен министър Ван И пред Съвета за сигурност и добави: \"Не сме се намесвали и няма да се месим във вътрешните работи на никоя държава\". Министър Ван каза, че Китай призовава другите държави да спазват хартата на ООН и \"да не се намесват в нашите вътрешни работи\", предаде Франс прес.", "date": "2018.09.26", "title": "Китай за обвиненията на Тръмп за намеса в изборите в САЩ: Необосновани са"}
{"url": "https://www.24chasa.bg/novini/article/7074275", "text": "Днес, към 19.25 часа, в столичната пожарна е постъпил сигнал за запалило се в движение маршрутно такси на бул. „Цветан Лазаров“, в платното по посока към ж.к. „Дружба 2“. Незабавно към мястото са насочени противопожарни екипи, които да изгасят възникналия огън. Трафикът по булеварда не е затруднен. При инцидента няма пострадали, пътуващите са слезли от превозното средство, съобщиха първоначално от пресцентъра на МВР. По-късно от полицията уточниха, че маршрутката не е превозвала пътници, а прибирала се е за гараж. Водачът е невредим.", "date": "2018.09.26", "title": "Маршрутка се запали в движение в София, шофьорът невредим (Обновена)"}
{"url": "https://www.24chasa.bg/novini/article/7074258", "text": "БНБ увеличава от 1 октомври 2019 г. т.нар. антицикличен буфер от 0 до 0,5%, съобщиха от централната банка. С решението си управата спазва изискването решенията за вдигане да се обявяват 12 месеца предварително. Централните банкери оставят стойността му непроменена, но изрично отбелязват, че могат да вземат решение и за по-ранно влизане в сила на увеличението. Решението означава, че от октомври догодина, българските банки трябва да заделят допълнително капитал, с който да покриват натрупващия се цикличен риск. Като аргумент за решението си от БНБ обясняват, че в края на второто тримесечие на 2018 г. съотношението кредит към БВП е 100,6%. Политиката на БНБ е насочена към своевременни мерки за ограничаване на рисковете и дисбалансите в банковата система, уточняват от там. И припомнят, че със серия действия до момента на кредитните институции е била посочвана необходимостта от поддържане на консервативни кредитни стандарти и адекватна капиталова подкрепа на ръста на кредитите. В съобщението си, от БНБ уточняват, че страната ни все още е във възходящ икономически и финансов цикъл, който трябва да бъде използван. ", "date": "2018.09.26", "title": "БНБ вдига буфера на банките за кредити"}
{"url": "https://www.24chasa.bg/novini/article/7074298", "text": "Министърът на околната среда и водите Нено Димов участва в официалното откриване на новата инсталация за сортиране на отпадъци от опаковки и първия образователен център на ЕКОПАК-България в София, съобщиха от пресцентъра на екоминистерството. На церемонията присъстваха кметът на столицата Йорданка Фандъкова и зам.-министрите на околната среда и водите Николай Кънчев и на образованието и науката Деница Сачева. Тук сме, за да открием ново съоръжение, инвестиция от около милион и половина, направена специално за рециклиране на опаковки, каза преди началото на церемонията министър Димов. Той посочи, че рециклирането е една от целите, които ЕС си поставя в пакета „кръгова икономика“. И добави, че най-хубавата част от новата инвестиция е интерактивният образователен център. „Каквото и да си говорим, колкото и да се опитваме да вървим напред към кръгова икономика и в третирането на отпадъците, отношението към околната среда минава през възпитанието“, заяви министърът. Според него идеята да се водят млади хора над 14 години, да им се показва какво се случва с пластмасата, със стъклото, хартията, метала, как от един отпадък става суровина, е изключително добър подход за обучение на младото поколение и за създаване на култура за устойчивото опазване на околната среда. В приветствието си на официалната церемония министър Димов отбеляза, че самата идея за кръгова икономика показва нещо много различно от това, с което човечеството е свикнало. „Ние сме свикнали да има суровина, тя да бъде преработена, да стане стока, която да бъде продадена и накрая да стане боклук. Това е линейното мислене. Ако затворим кръга, ще си дадем сметка, че това, което отива на сметището, не е боклук, а потенциална суровина“, отбеляза Димов. Министър Димов, кметът на София Йорданка Фандъкова, директорът на ЕКОПАК България Тодор Бургуджиев и останалите официални гости натиснаха стартовия бутон на новата инсталация за сортиране на отпадъци от опаковки. Те разгледаха поточната линия през специален стъклен покрив. Линията има възможност да сепарира по вид до 21 000 тона пластмасови, хартиени и алуминиеви отпадъци от опаковки годишно.", "date": "2018.09.26", "title": "Министър Димов откри нова инсталация за сортиране на отпадъци в София"}
{"url": "https://www.24chasa.bg/novini/article/7074209", "text": "Властите в Каракас обвиниха днес президента на САЩ Доналд Тръмп, че подтиква към \"военен метеж\" във Венецуела, след като Тръмп каза вчера, че венецуелският държавен глава Николас Мадуро може да бъде \"свален много бързо\", ако \"военните решат да го направят\", предаде Франс прес, цитирана от БТА. \"Венецуела твърдо отхвърля войнствените декларации на президента на САЩ, който подтиква към военен метеж в страната\", заяви в комюнике венецуелският министър на външните работи Хорхе Ареаса. По-рано днес на влизане в централата на ООН в Ню Йорк, Тръмп заяви, че \"всички опции са на масата\" за Венецуела. Той не даде повече подробности. В същото време американският президент изрази готовност да се срещне с венецуелския си колега, ако това ще помогне за облекчаване на страданията на хората в южноамериканската страна. Същевременно днес Аржентина, Чили, Колумбия, Перу, Парагвай и Канада подадоха в Международния наказателен съд жалба срещу правителството на Мадуро, предаде ТАСС, като се позова на съобщение на парагвайското външно министерство. Внесената жалба е подписана от президентите на четирите държави. Тя е била адресирана по прокурорката на Международния наказателен съд Фату Бенсуда. В нея четиримата лидери призовават за започване на разследване за предполагаеми престъпления срещу човечеството, станали по време на управлението на Мадуро.", "date": "2018.09.26", "title": "Венецуела: Тръмп подбужда към военен метеж за сваляне на Мадуро"}
{"url": "https://www.24chasa.bg/novini/article/7074225", "text": "Американският президент Доналд Тръмп е благодарил на Турция за приноса в развръзката на проблема за сирийския град Идлиб, съобщиха турски медии, цитирани от БТА. В изказване пред Съвета за сигурност на ООН, който заседава в Ню Йорк, Тръмп специално акцентира на ситуацията в сирийския град Идлиб и благодари на Турция, че е допринесла за разрешаването на проблема. Според думите на Тръмп, цитирани от турски медии, така цивилното население на Идлиб е било опазено от атаките на режима. В същото време Тръмп осъди все по-агресивното поведение на Иран. Клането в Сирия стана възможно благодарение на Иран и Русия, заяви американският президент. Тръмп все пак благодари на Русия, Иран и сирийското правителство, че са забавили офанзивата си срещу бунтовниците в провинция Идлиб.", "date": "2018.09.26", "title": "Турски медии съобщават, че Тръмп е благодарил на Турция за Идлиб"}
{"url": "https://www.24chasa.bg/novini/article/7074232", "text": "Държавният секретар на САЩ Майк Помпейо ще посети през октомври Пхенян \"по покана\" на севернокорейския лидер Ким Чен Ун, обяви днес американският Държавен департамент, предаде Франс прес. Целта на посещението ще бъде \"постигане на по-нататъшен напредък\" в освобождаването на Северна Корея от ядрено оръжие и \"подготовка на втората среща на върха\" между Доналд Тръмп и Ким Чен Ун, предава БТА. Това беше уточнено след днешната среща в Ню Йорк между Помпейо и севернокорейския му колега И Йон-хо в кулоарите на годишната сесия на Общото събрание на ООН. На тази среща Помпейо е приел поканата на лидера на КНДР да посети Пхенян идния месец, се казва в съобщение на ръководителката на пресслужбата на Държавния департамент Хедър Науърт, предаде Ройтерс. Междувременно беше съобщено също, че премиерът на Япония Шиндзо Абе и президентът на Иран Хасан Рохани са се договорили днес в кулоарите на форума на ООН да си сътрудничат по денуклеаризацията на КНДР, предаде ТАСС, позовавайки се на агенция Киодо. Японската агенция посочва, че Абе разчита Иран да изиграе активна роля за успешна реализация на санкциите на ООН срещу КНДР. Абе и Рохани са се обявили и за запазване на ядрената сделка за Иран.", "date": "2018.09.26", "title": "Помпейо ще посети през октомври Пхенян\nпо покана на Ким Чен Ун"}
{"url": "https://www.24chasa.bg/novini/article/7074185", "text": "31 световно признати политически и дипломатически лидери, сред които бившите външни министри на България Соломон Паси и Даниел Митов, подписаха призив на Американския еврейски комитет (АЕК) в подкрепа на трансатлантическото партньорство и основните ценности, които свързват Северна Америка и Европа. Пълният текст на изявлението бе публикуван във в. “Ню Йорк таймс”. Сред подписалите го съветници по националната сигурност, държавни секретари, външни министри и министри на отбраната от 15 страни. Сред тях са бившият британски премиер Тони Блеър, бившият американски държавен секретар Мадлин Олбрайт, бившите премиери на Франция и Италия Манюел Валс и Паоло Джентилони. Във въведението на изявлението американските, европейските и канадските лидери се обявяват “в защита на ценния съюз между демокрации, на неговите договори, институции и норми, който поддържа мира и създава благоденствие от студената война до ден днешен”. “Като ученици на историята ние когато тези принципи не бяха спазвани и защитавани”, посочват световните лидери. Подписалите заявяват “ангажимент към основания на правила международен ред, в който непредизвиканото нарушаване на границите се наказва, създават се правни механизми за справяне с глобалните предизвикателства, като едновременно с това се спазва националният суверенитет и се поддържат стандарти за опазване на универсалните човешки права”. Подкрепящите призива политици и дипломати потвърждават доверието си в НАТО - “необходимия бастион на мира и сигурността от близо 70 години”, организация с “безценна стратегическа стойност за САЩ и техните 28 трансатлантически съюзници”. От създаването си като Европейска общност за въглища и стомана до сегашната си 28-членна конфигурация ЕС запази целостта и свободата в Европа и се доказа като най-амбициозния и успешен мирен проект в модерната история, отбелязват лидерите. В текста се изразява решимост за опазване на целостта на западните разузнавателни агенции, правоохранителни органи и служби за сигурност, “на чийто професионализъм, сътрудничество и способност за реагиране разчитаме всички, за да бъдем защитени от външни и вътрешни заплахи”, било то от държави или от недържавни структури. Държавниците, подписали документа, се обявяват за за запазване на свободна и независима преса, за възпрепятстване и възпиране на кибератаките и за блокиране на опитите за изборна намеса”. “В този определящ момент приканваме и другите политически и дипломатически лидери, които споделят нашите притеснения и убеждения, да се присъединят към нас в този обет и да застанем заедно, съюзени срещу общи опасности и преследващи общи възможности в развиващия се свят”, завършва призивът, подписан от главния изпълнителен директор на АЕК Дейвид Харис.  “С това писмо, подготвено от Американския еврейски комитет и подписано от 31 международни лидери от САЩ, Европа и Канада, ние показваме, че духът на трансатлантическата връзка е жив и солидарността на Запада ще устои срещу всякакви бури и модни течения на популизма.” Това коментира вчера за “24 часа” Соломон Паси, който е един от двамата българи, подписали писмото на Американския еврейски комитет. Паси обърна внимание, че документът се появява на страниците на “Ню Йорк таймс” неслучайно точно след речта на американския президент Доналд Тръмп пред Общото събрание на ООН. Посланието на текста, подписан от 31-те лидери, ярко контрастира с антиглобалистките идеи, изложени от американския президент.", "date": "2018.09.26", "title": "Паси сред 31 световни лидери с призив за солидарност срещу популизма (Обзор)"}
{"url": "https://www.24chasa.bg/novini/article/7074174", "text": "Румънският премиер Виорика Дънчила, която е на работно посещение в Брюксел, увери европейските социалисти, че управляващата Социалдемократическа партия (СДП) не води кампания с цел убеждаване на румънците да гласуват за промяна на определението за брак в конституцията на страната, съобщава информационният сайт Зиаре. Изявлението на Дънчила е в пълна противоположност на декларациите на редица лидери на СДП, начело с председателя на партията Ливиу Драгня, както и на вече предприетите и планираните акции на социалдемократите преди референдума на 6 и 7 октомври, посочва Зиаре. Неправителствена организация, наречена \"Коалиция за семейството\", събра 3 милиона подписа в подкрепа на инициатива за ревизия на конституцията, за да бъде уточнено, че семейството се основава на брак между мъж и жена, а не между съпрузи, както е в момента. На срещи в Брюксел румънският премиер Виорика Дънчила увери, че промяната на законовото определение на брака \"не е насочена под никаква форма към определена сексуална ориентация\". Румънският евродепутат Каталин Иван, който бе изключен от СДП заради критики към ръководството на партията, публикува видеозапис с изявленията на румънския премиер пред европейските социалисти. Каталин Иван коментира записа със следните думи: \"Да видите сами (...) едно се говори в Букурещ, друго - в Брюксел. Драгня казва, че СДП подкрепя референдума, а Дънчила, от позицията на втори човек в партията, твърди категорично и повтаря три пъти, че СДП не подкрепя този референдум\". Калин Попеску Таричану, който е лидер на другата партия от управляващата в Румъния коалиция - Алианс на либералите и демократите (АЛДЕ), също бе изправен до стената по тази тема на срещи вчера с групата на АЛДЕ в Европейския парламент, отбелязва Зиаре. Таричану също каза, че неговата партия не води кампания за \"традиционното семейство\" и че симпатизантите на партията са призовани да гласуват според собствената си съвест.", "date": "2018.09.26", "title": "Румънският премиер: Не водим кампания за референдума за традиционното семейство"}
{"url": "https://www.24chasa.bg/novini/article/7074182", "text": "Лошото време отложи издирването на   съобщи  Според Морската администрация издирвателната акция ще може да бъде възобновена най-рано в петък. Трима водолази са в готовност, екипажът от доброволци на спасителния катер също. Ураганен вятър обърна рибарска лодка с трима души на 24 септември вечерта. Екип с катер успя да спаси един от тримата рибари – Димитър Пешев. В неизвестност са Петър Траянов, който е видян последно заплетен в рибарските мрежи, и Васил Лечев. Лодката е на Лечев.", "date": "2018.09.26", "title": "Подновяват издирването на изчезналите рибари най-рано от петък"}
{"url": "https://www.24chasa.bg/novini/article/7074197", "text": "За въвеждането на пълна демонополизация на здравното осигуряване е нужно време за подготовка, заяви в студиото на „Още от деня“ по зам.-министърът на здравеопазването д-р Бойко Пенков. Сегашният модел си върши работата - събират се средства и се харчат средства, но винаги има нещо по-добро, към което да се стремим. Именно това кара екипът на министър Ананиев да се търси по-добрият вариант, защото по-добро решение има, допълни д-р Пенков. НЗОК не може да покрие пълната стойност на някои медицински изделия поради финансови ограничения, но евентуалният застраховател би могъл, изтъкна д-р Пенков, обяснявайки предложения модел „Б“ за демонополизация на здравното осигуряване. Идеята държавата да покрива до 700 лв. при болничен епизод, а всичко над тази гранична линия да се покрива от застрахователите, идва от разчета, че малцина са хората, чиято болнична помощ струва повече от тази сума, обясни д-р Пенков. Близо 1,5 млн. души в България са осигурявани от държавата, а около 700 хил. са неосигурените. Държавните служители сами ще поемат застраховката си при този модел, докато към останалите групи държавата ще продължи да поема ангажимент, обясни д-р Пенков. Ако системата не се реформира, средствата ще изтекат, призна зам.-министърът на здравеопазването. Според него най-големият теч на средства в здравеопазването идва от „свръхпредлагането“ на услуги. Естественото нещо е обединението на болнични структури, заяви д-р Пенков. С обединяването на ресурси болниците ще станат още по-полезни.", "date": "2018.09.26", "title": "Бойко Пенков: Пълна демонополизация на здравното осигуряване иска време"}
{"url": "https://www.24chasa.bg/novini/article/7074113", "text": "Пентагонът ще изведе някои американски противоракетни системи от Близкия изток следващия месец, са съобщили американски военни източници пред вестник \"Уолстрийт джърнъл\", цитиран от Ройтерс. Това ще отслаби противовъздушната отбрана на американските съюзници в региона въпреки твърденията на Вашингтон за заплахите, идващи от иранската намеса там, отбелязва вестникът. Министърът на отбраната Джим Матис е решил да изтегли четири комплекса за противоракетна отбрана \"Пейтриът\" - два от Кувейт и по един от Йордания и Бахрейн, в рамките на прегрупирване на силите и военните възможности, като в същото време САЩ ще се фокусират върху заплахи от Китай и Русия, твърдят неназованите високопоставени военни служители, предава БТА. \"Пейтриът\" са мобилни ракетни системи, способни да свалят както ракети, така и самолети. Предислокацията на системите, изтегляни от Близкия изток, която не е обявена досега, е един от най-съществените признаци, че Пентагонът се фокусира върху заплахи, идващи от Русия и Китай, вместо към продължаващите вече години наред конфликти в Близкия изток и Афганистан, посочва вестникът. Кувейт реагира спокойно на американското решение, като заяви, че това е \"вътрешна и рутинна процедура\", която няма да се отрази на неговата отбрана, предаде Ройтерс. Засега няма реакция на решението на Пентагона от страна на Йордания и Бахрейн.", "date": "2018.09.26", "title": "САЩ изтеглят 4 комплекса за противоракетна отбрана \"Пейтриът\" от Близкия изток"}
{"url": "https://www.24chasa.bg/novini/article/7072295", "text": "Бизнесмените Антон Арабаджиев и Тодор Хаджижеков-Тотко Поршето се измъкват от затвор заради пропуски в закона, който не предвижда наказателна отговорност за производство на нелегални цигари, показа проверка на “24 часа”. Арабаджиев е задържан през 2011 г., когато ГДБОП и прокуратурата разбиват фабрика в пловдивското село Патриарх Евтимово. Както “24 часа” разкри, той е човекът, който е За него има и сигнал от Великобритания от началото на 2018 г., че отново е организирал фабрика за производство на цигари менте, които се пласират на Острова. За фабриката в Патриарх Евтимово е наказан само с 3 г. условно, а обвинението е, че е участвал в банда и е помагал на останалите заловени с него да държат акцизни стоки без бандерол. По разследването и по делото лидерът на тази банда остава неизвестен. Повечето от осъдените се споменават отново в сигнала на чуждите служби 7 г. по-късно, пак за организиране и производство на цигари без бандерол. Този път фабриката обаче не е открита. Има съмнения за теч на информация към Арабаджиев. През 2012 г. в Костинброд е разбита и фабриката, зад която според прокуратурата стои друг бизнесмен - Тодор Хаджижеков-Тотко Поршето, разследван за контрабанда още през 2005 г. При акцията са иззети цигари за 1,3 млн. лв., включително и в джипа на Тотко Поршето от същата марка. Той и още трима души са съдени за организирана престъпна група, а преди 1 г. са оправдани. За Тотко Поршето има оперативни данни, че е организирал и други фабрики за нелегални цигари по това време, но доказателства за това не са намерени. Днес той е на свобода. Живее в Драгалевци, има хотел, фотоволтаици и търговски фирми Полицията разбива фабриката в Костинброд на 10 декември 2012 г. Намерени са машини, тютюн, готови цигари, фолиа и всичко необходимо за производство на цигари. Арестувани са над 10 души. още от идеята за производство на нелегални цигари. Доказателствата, че Тотко Поршето дърпа конците, са в записани разговори със СРС. По делото обаче се оказва, че разрешението за подслушването и проследяването са разписани от Софийския градски съд, а не от Специализирания наказателен съд. Налага се полицаите от ГДБОП да ги преразказват, но думите им не са приети като доказателство. Това е основната причина Тотко Поршето да бъде оправдан. За цигарите, намерени в джипа до къщата му, свидетелка твърди, че са нейни и са купени от Женския пазар. Според разследването оперативен мениджър на манифактурата в Костинброд е приближеният на Тотко Поршето Георги Лютков. Той намерил помещенията и дори сключил договор със собственик на халетата. Наемател е фирма на молдовец, специално регистрирана за случая. Договорът дори бил нотариално заверен. Веднага след това Лютков се свързал с Христо Христов, бивш работник в цигарената фабрика “Слънце” в Стара Загора. Предложил му да ремонтира две машини - за пълнене и за пакетиране на цигари. Така манифактурата започнала. Наети били работници от тютюневи фабрики. Хората дори имали трудови договори. Производството започнало, а Лютков ходил за по час-два като който е съден като помагач. От халето по вътрешна стълба работниците се качвали на втория етаж, където имало пригодени стаи за спане на работниците и тоалетна. Там се и хранили. Манджата с пластмасови кутии им носили отвън - също както и при фабриките на Миню Стайков и Бирмите. Целият процес от наемането на склада до акцията е контролиран от полицията. От всички арестувани обвинени са само 4-ма - Христо Христов, който сглобил машините, Георги Лютков, Мирко Папазов и Тотко Поршето. Първият сключва споразумение и е осъден условно. Останалите отказват да се признаят за виновни и делото срещу тях започва през 2014 г. в спецсъда. Обвиненията са за престъпна група с лидер Поршето и за държане на акцизни стоки без бандерол, но не и за нелегално производство на цигари, защото такова нещо няма в Наказателния кодекс. На 7 юли 2017-а са оправдани окончателно. Както срещу Миню Стайков, и за Тотко Поршето има разследване за пране на пари, но то е прекратено.  Година преди да бъде разбита фабриката на Тодор Хаджижеков, е ударена и тази на Антон Арабаджиев от последните събития покрай Стайков и Бирмите. Иззети са цигари без бандерол за над 1 млн. лв., а производството е можело да задоволи нуждите от цигари на 1/3 от България. Няма пряка връзка между групите на Поршето и Арабаджиев, освен че работниците им от затворените тютюневи фабрики са се познавали от времето, когато са работили в тази промишленост. Имуществото и фирмите на Тотко Поршето са запорирани от комисията “Антикорупция”. За разлика от него Антон Арабаджиев няма такива проблеми. Във фабриката в с. Патриарх Евтимово са произвеждани ментета на “Виктори”, ЛМ, “Марбъл”, а в Костинброд - “Ракел слимс” и “Карелия слимс”. Всички цигари са конфискувани и по-късно унищожени. Машините са иззети в полза на държавата. От делото срещу Тотко Поршето става ясно, че нужните за производство на нелегални цигари машини се сглобяват и разглобяват от един специалист за седмица до 10 дни, което прави фабриките изключително мобилни.", "date": "2018.09.26", "title": "Как Тотко Поршето и Антон Арабаджиев се разминаха със затвора заради нелегални цигари"}
{"url": "https://www.24chasa.bg/novini/article/7074119", "text": "Президентът на САЩ Доналд Тръмп обвини днес Китай, че иска да попречи на неговата Републиканска партия да спечели междинните избори за Конгрес в САЩ през ноември заради твърдата му линия за търговията, предадоха световните агенции, цитирани от БТА. \"(Китайците) не искат аз да спечеля, ние да спечелим, тъй като аз съм първият (американски) президент, отказал да се подчини на Китай за търговията\", аргументира се той. Тръмп каза това на първото председателствано от него заседание на Съвета за сигурност на ООН. То е посветено на борбата срещу неразпространението на ядрените, химическите и биологичните оръжия, отбелязва Асошиейтед прес. Президентът на САЩ осъди все по-агресивното поведение на Иран. Клането в Сирия стана възможно благодарение на Иран и Русия, отчете той. Тръмп все пак благодари на Русия, Иран и сирийското правителство, че са забавили офанзивата си срещу бунтовниците в провинция Идлиб. Президентът на САЩ призова за стриктно спазване на санкциите срещу Северна Корея, докато тя сложи край на ядрената си програма.", "date": "2018.09.26", "title": "Тръмп обвини Китай, че иска да му попречи да спечели изборите за Конгрес"}
{"url": "https://www.24chasa.bg/novini/article/7074120", "text": "Няколко дни преди референдума Зоран Заев и неговият \"криминален клан\" продължават да крият информация и да водят лъжлива кампания с лъжливи послания за европейски ценности, заяви днес опозиционната ВМРО-ДПМНЕ, предаде МИА. Тази партия обвини управляващото мнозинство, че играе хазарт с идентичността на държавата, гражданите и институциите, и е изгубило, предава БТА. Те трябва ясно да кажат на гражданите, че този референдум е за Северна Македония, а не за европейска Македония, тъй като те със своята \"криминогенност и безотговорност\" не могат да донесат европейска перспекива на Македония, смята ВМРО-ДПМНЕ. Според тази партия договорът от Преспа е \"класическа капитулация\", за което говори и мълчанието на правителството, когато става въпрос за конституционните поправки. На 30 септември в Република Македония ще се проведе референдум с консултативен характер, на който гражданите трябва да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция?\". Договорът бе подписан в македонския град Преспа на 17 юни 2018 г.", "date": "2018.09.26", "title": "ВМРО-ДПМНЕ: Властта трябва публично да каже, че референдумът е за Северна, а не за европейска Македония"}
{"url": "https://www.24chasa.bg/novini/article/7074123", "text": "Министър-председателят Бойко Борисов участва във второто издание на Глобалния бизнес форум на Майкъл Блумбърг в Ню Йорк. Фокусът на форума тази година е посветен на резките промени в икономиката, технологиите, климата, глобалните инвестиции и създаването на дългосрочните партньорства между различни сектори на обществения живот за постигане на устойчиво развитие. Това съобщиха от правителствената пресслужба. Глобалният бизнес форум дава възможност за държавни и правителствени ръководители, лидери на глобални корпорации и на международни финансови институции да обсъдят как публичният и частният сектор заедно да гарантират стабилен икономически растеж и просперитет. Премиерът на България участва във форума заедно със свои колеги от над 70 страни от цял свят и лидери на глобални корпорации.", "date": "2018.09.26", "title": "Борисов участва в Глобалния бизнес форум на Майкъл Блумбърг в Ню Йорк (Снимки)"}
{"url": "https://www.24chasa.bg/novini/article/7074135", "text": "Трима души атакуваха и биха репортера на „Господари на ефира” Димитър Върбанов, съобщава NOVA. Служители на склад и шефът им посегнали на екип по време на разследване пред очите на полицията. Репортерът Димитър Върбанов и екипът му присъствали на внезапна проверка на стопанските полицаи. Целта на проверката е склад, в който преди време бяха открити храни с изтекъл срок на годност. Тогава беше установено, че съдържателите на склада подменяли етикетите на просрочената стока. Димитър Върбанов е хвърлен върху бетонова площадка, като е получил наранявания по ръцете и главата. Настанен е в Спешното отделение във Велико Търново. Това е второто нападение срещу журналиста. През 2010 година той беше ударен с чук по главата. Очаквайте подробности", "date": "2018.09.26", "title": "Трима нападнаха и биха журналиста Димитър Върбанов"}
{"url": "https://www.24chasa.bg/novini/article/7074125", "text": "Най-много златни медали - 4 на брой, получи \"Елпром Троян\" на 74-ия Международен технически панаир в Пловдив. Предприятието, което е лидер в електрическата промишленост, бе отличено за иновации в индустрия 4.0. Щандът, разположен в 13-а палата, грабва с модерност и визионерство. Оборудването му е доставено със 17 тира. Огромен екран с размери 10 на 4 метра показва историята на завода. Това е единственият подобен монитор у нас. На други 4 огромни двустранни телевизора се представят най-новите изделия на предприятието. Всичко е изящно аранжирано. Целият щанд е в аквамарин и синьо - цветът на Четвъртата индустриална революция. \"Гледаме, учим се и вървим напред\", заяви Младен Мондешки, собственик на \"Елпром Троян\". Освен четирите златни медала заводът  получи и голямата награда за дизайн на панаирна експозиция. \"Визията на нашия щанд е препратка към индустрия 5.0\", каза собственикът на \"Елпром Троян\" Продуктите на предприятието, отличени с панаирно злато, са революционни за електрическата промишленост. Първият приз е за \"Предпазна система за електрическа защита на трифазни електродвигатели\". \"Прехвърлихме достиженията на автомобилната индустрия в електрическата промишленост\", обясни Мондешки. Вторият медал е за \"Телеметрична спирачна система за елекродвигатели\". При критична ситуация, тя автоматично се задейства и не позволява да се предизвика запалване. \"Това е иновация и инженерно постижение\", отбеляза Мондешки. Други два златни медала са за \"Едностранна спирачна система за електродвигатели\" и за \"Двойно триеща електромагнитна спирачка\". \"Гледаме с визия към Дубай 2020, където се очаква стартът на Петата индустриална революция. В нея човекът ще има ключова роля\", обобщи Младен Мондешки.", "date": "2018.09.26", "title": "\"Елпром Троян\" с 4 златни медала на панаира в Пловдив"}
{"url": "https://www.24chasa.bg/novini/article/7074134", "text": "Ако бъде приет втория предложен вариант за здравно осигуряване, всеки от нас ще плаща задължителна здравна застраховка. Прогнозната сума на Министерството на здравеопазването е 12 лв. на месечна база. Това обясни зам.-министърът на здравеопазването Жени Начева в студиото на „Лице в лице” по Днес здравният министър Кирил Ананиев представи два вариант за реформа в здравноосигурителния модел у нас. Първият предвижда здравната каса и застрахователите да се конкурират, като хората да избират къде да отиде 8-процентната им вноска. При втория – 8-процентната вноска ще отива в касата, но ще има и задължителна здравна застраховка, която ще се заплаща от пациента. „Тази сума предстои да се дискутира”, коментира още Начева. „Нашето предложение с доплащането е обосновано единствено от желанието ни пациента да има лична отговорност и контрол за болничната и доболничната помощ”, каза още зам.-министърът. Тя уточни, че цените на медицинските дейности и при двата варианта ще продължат да се определят национално ежегодно по параметрите на бюджета и възможностите на населението. Начева е категорична, че ще има таван на цените на медицинските дейности.", "date": "2018.09.26", "title": "Жени Начева: За задължително здравно застраховане може да се доплащат 12 лв."}
{"url": "https://www.24chasa.bg/novini/article/7074170", "text": "Британски зоолози установиха, че изчезналата гигантска воромба - вид слонска птица, е най-голямата птица в света, съобщи АФП. Теглото на гигантската воромба (Vorombe titan) е надхвърляло 800 кг, а височината й - 3 м. Колосалните слонски птици са живели в саваната и тропическите гори на Мадагаскар 60 милиона години. Изчезнали са около 1000 години след пристигането на колонизаторите. През 19-и век европейските зоолози са се увлекли по тези гигантски същества и са събирали скелети и фосилизирани яйца, за да определят от кой вид е била най-голямата птица в света, предава БТА. Титлата досега принадлежеше на гигантския епиорнис (Aepyornis titan) - слонска птица, наричана също воромпатра, описана през 1894 г. от С.У. Андрюс. Според други специалисти обаче, това не е отделен вид, а само по-голям Епиорнис максимус (Aepyornis maximus). Учените от лондонския институт по зоология установиха, че слонските птици могат да бъдат класифицирани в три рода, като съществуват поне четири отделни вида. Това е първата таксономична преподредба на семейството от повече от 80 години. Те доказаха също, че Aepyornis titan и Aepyornis maximus са съвсем различни, толкова различни, че са в отделни родове", "date": "2018.09.26", "title": "Воромбата спечели титлата за най-голяма птица в света"}
{"url": "https://www.24chasa.bg/novini/article/7074200", "text": "Идеята за размяна на територии и промяна на границите в района на Балканите ще отвори кутията на Пандора, заяви президентът на Хърватия Колинда Грабар Китарович в изказване в рамките на 73-ата сесия на Общото събрание на Организацията на обединените нации, предаде ТАСС. Въпреки че диалогът между Белград и Прищина трябва да се регулира от тези две страни, ние сме длъжни да проявяваме изключителна бдителност за това, което се отнася до предложения, свързани с потенциални регионални последствия, по-специално идеи, отнасящи се до размяна на територии, каза хърватският президент, предава БТА. В противен случай ние можем да отворим кутията на Пандора на потенциални нови териториални претенции, които ще провокират сериозни заплахи по отношение на нестабилност, отбеляза тя. Грабар Китарович подкрепи присъединяване на балканските страни към ЕС, като отбеляза безпокойството си от някои тенденции в региона. По думите й предстоящите на 7 октомври избори в Босна и Херцеговина може некоректно да отразят волеизявлението на трите народа на тази страна - хървати, бошняци и сърби, тъй като промени в изборното законодателство така и не са били направени. В същото време тя посочи като позитивен пример на взаимодействие в региона договора между Скопие и Атина за преименуване на Македония. В изказването си Грабар Китарович засегна и темите за глобалното затопляне, като изтъкна опасността от изчезване на такива хърватски градове като Сплит към средата на 21 век. Тя призова също всички страни по света да се борят срещу замърсяването на природата.", "date": "2018.09.26", "title": "Президентът на Хърватия: Промяна на границите на Балканите ще отвори кутията на Пандора"}
{"url": "https://www.24chasa.bg/novini/article/7074204", "text": "Френският президент Еманюел Макрон каза в ООН, че стратегията спрямо Иран не може да се базира само на санкции и възпиране и че е необходим дългосрочен план за разрешаване на кризата, предаде Ройтерс, цитирана от БТА. \"Съгласен съм с целите, определени от президента на САЩ (Доналд Тръмп), макар че имаме различия относно ядреното споразумение (с Иран), но мисля, че е необходимо да изградим заедно една дългосрочна стратегия, която не може да се свежда само до санкции и възпиране\", каза Макрон на днешното заседание на Съвета за сигурност по въпроса за неразпространението на ядреното оръжие. По-рано в речта си пред Общото събрание на ООН Тръмп заплаши с \"последствие\" онези, които не се съобразяват с американските санкции срещу Иран, очевидно визирайки европейските усилия да бъде спасено споразумението от 2015 г., според което Иран трябва да прекрати ядрената си програма в замяна на разхлабване на санкциите. В изказването си днес Макрон все пак предупреди, че е опасно да бъдат снабдявани с ракети свързани с Иран групировки, като ливанската \"Хизбула\" и йеменските шиитски бунтовници хуси, защото това води до дестабилизация на региона.", "date": "2018.09.26", "title": "Макрон: Стратегията спрямо Иран не може да се свежда само до санкции"}
{"url": "https://www.24chasa.bg/novini/article/7074205", "text": "Британските власти съобщиха, че белугата, видяна в р. Темза, изглежда се храни добре и плува енергично, съобщи Асошиейтед прес. Китът успява също да се гмурка в реката и се движи бързо. Корабите са обърнали внимание на предупреждението да стоят далече от кита, за да не го уплашат, предава БТА. Белугата привлече много внимание вчера, когато се появи в р. Темза в района на Грейвсенд, на 50 км източно от Лондон. Тези бозайници обикновено обитават ледените арктически води. \"Към момента няма никакви сериозни опасения за състоянието на белугата\", казаха от Кралското дружество за предотвратяване на жестокост към животните. ", "date": "2018.09.26", "title": "Белугата в Темза се храни добре (Видео)"}
{"url": "https://www.24chasa.bg/novini/article/7074048", "text": "Изтребители на НАТО са прехванали два руски свръхзвукови самолета над Балтийско море, съобщи днес говорител на алианса, предаде ДПА, цитирана от БТА. Руските бомбардировачи с голям обсег на действие, идентифицирани като Туполев (Ту-160), са засечени вчера над въздушното пространство на НАТО. Няколко минути след това пилоти на Юрофайтър са изпратени да преценят потенциалната опасност. Руските Ту-160 са били идентифицирани от изтребители на НАТО, между които два германски Юрофайтър, в Амари, Естония, където НАТО наблюдава въздушното пространство. Макар че изтребители на алианса често летят, за да идентифицират и прехванат руски самолети, Русия рядко изпраща бомбардировачи с голям обсег на действие над Балтийско море, каза говорителят на НАТО Пиърс Казалет. Тази година НАТО е прехванала около 180 руски изтребителя.", "date": "2018.09.26", "title": "Изтребители на НАТО прехванаха 2 руски бомбардировача над Балтийско море"}
{"url": "https://www.24chasa.bg/novini/article/7074102", "text": "Решен да стане екологично чист град, Осло бавно, но сигурно, отстранява от центъра си шофьорите. По този начин градските власти разгневяват някои жители, според които войната срещу автомобилите пречи на индивидуалните свободи. \"Трябва да върнем града на хората, за да могат децата да играят в безопасност, а възрастните да имат повече пейки за сядане\", настоява Хана Маркусен пред кметството на Осло, чийто павиран площад неотдавна бе затворен за автомобили. \"За да се случи това, трябва да бъдат премахнати автомобилите, които заемат непропорционално голямо пространство\", казва Маркусен, която е общински съветник от Зелената партия и отговаря за градското развитие. Може и да не изглеждат впечатляващо, но Осло разработи редица мерки срещу колите - премахна 700 паркоместа, прерайонира центъра на града, превърна улиците в пешеходни зони и повиши цената на паркирането в центъра. Това не е пълната забрана за автомобили в центъра, от която хората първоначално се страхуваха и която бе наречена от един депутат \"Берлинска стена срещу шофьорите\". В центъра на Осло обаче, на територия от 1,9 квадратни километра, където живеят около 5500 души и работят 120 000, единствените коли са таксита, превозни средства на инвалиди, линейки и няколко заблудили се, объркани шофьори. \"През 2020 година ще сме премахнали повечето лични автомобили\", казва Хана Маркусен. Вече могат да се видят кафенета по тротоарите, както и външни мебели, велоалеи и стойки за велосипеди. Определен за \"Европейска зелена столица\" от Европейската комисия за 2019 година, Осло се надява мярката да изчисти въздуха на града, да насърчи повече културни инициативи и да намали емисиите въглероден диоксид, които норвежката столица цели да съкрати с 95 % до 2030 година. Осло е начело на една по-широка тенденция. Други големи градове като Париж, Мадрид, Брюксел и Хелзинки също се опитват да откажат обществото от прекомерното използване на автомобили. \"Най-трагичното при войната срещу автомобилите е, че политиците нападат свободите на хората и техните портфейли\", протестира Ярле Аабьо. Той е директор в компания за връзки с обществеността и списва информационен бюлетин \"\"Да\" на колите в Осло\". Групата му във Facebook има почти 23 000 членове, а коментарите им понякога са доста остри. \"Това, от което се страхуват хората, е, че центърът на Осло ще загине, че ще стане много депресиращо място\", казва той в противоречие на официалната позиция. \"Не знам как ще завърши всичко това, но не мисля, че щастливи велосипедисти ще идват на улични представления и танци през януари, когато температурата е минус 20 градуса, а снегът е до коляно\", допълва той. Продавачите се притесняват Велосипедистите обаче се радват. \"Ще бъде страхотно\", казва Кристофер Олсон, фотограф, който обикновено кара колело из града. \"Има доста конфликти между шофьорите и велосипедистите\", допълва той. Ако обаче напълно елиминираме колите, трябва да подобрим градския транспорт, както като цени, така и като качество, отбелязва Олсон. А това е голям проблем. Билетът за единично пътуване струва почти шест евро и общественият транспорт остава скъп. Ползващите го се оплакват от закъснения и проблеми, а положението става още по-лошо, когато трябва да чакат при температури под нулата през зимата. Макар над половината от жителите да подкрепят идеята за градски център с колкото се може по-малко коли, някои продавачи не са доволни. На две крачки от кметството магазин за легла в зоната, забранена за автомобили, от първи юни е очевидно празен. \"Клиентите ни се оплакват, че не могат да дойдат\", обяснява собственикът Терье Косма. \"Продаваме стока, с която не можеш да си излезеш под мишница, така че клиентите ни зависят от колите си\", допълва той. Макар продажбите на магазина да са вървели добре до юни, след това бизнесът се срива. Два съседни бутика вече са закрили дейността си, а клиентите се насочват към големите търговски центрове извън града. \"Вероятно ще бъде добре за ресторантите, кафенетата и баровете, но не и за специализираните магазини. Ще изгубим разнообразието\", оплаква се Косма. Хана Маркусен от кметството обаче остава твърда в убежденията си. \"С или без автомобили, градският център винаги ще се променя с времето,\" казва тя. \"Ако има място, където според мен магазините винаги ще вървят добре, това са градските центрове, където човек може да съчетае пазаруване с посещение на културно събитие или ресторант, допълва Маркусен.", "date": "2018.09.26", "title": "Шофьорите недоволстват от войната на Осло срещу автомобилите"}
{"url": "https://www.24chasa.bg/novini/article/7074097", "text": "Председателят на НС на БСП Корнелия Нинова се срещна днес в централата на БСП с Н.Пр. г-жа Беа тен Тъшър, извънреден и пълномощен посланик на Кралство Нидерландия, съобщиха от пресцентъра на БСП. На срещата бяха обсъдени двустранните отношения между България и Кралство Нидерландия, както и актуални теми от политическия живот на България. Особено внимание бе отделено на ситуацията в ЕС и предизвикателствата, свързани с приемането на бъдещия бюджет на Съюза, развитието на Европейския социален стълб и предстоящите европейски избори през 2019 г.", "date": "2018.09.26", "title": "Нинова обсъди евроизборите с посланика на Холандия"}
{"url": "https://www.24chasa.bg/novini/article/7074107", "text": "Представител на палестинската автономна власт отхвърли изявление на президента на САЩ Доналд Тръмп, който днес за първи път се обяви за решаване на близкоизточния конфликт на основата на съвместното съществуване на две държави, предаде Франс прес. \"Думите на (на американците) противоречат на действията им, (които) унищожават недвусмислено всякаква възможност за решение с две държави\", каза пред агенцията Хосан Зомлот, ръководител на палестинската дипломатическа мисия във Вашингтон, която администрацията на Тръмп наскоро нареди да бъде закрита, предава БТА.", "date": "2018.09.26", "title": "Палестинската автономна власт: Думите на Тръмп противоречат на действията му"}
{"url": "https://www.24chasa.bg/novini/article/7073909", "text": "Сърбия силно подкрепя усилията на Обединените нации за запазването на мира и сигурността, заяви в Ню Йорк сръбският премиер Ана Бърнабич, съобщава в. \"Вечерне новости\". Ана Бърнабич изтъкна, че за Белград от ключово значение е запазването на стабилността в Косово и поради това е важно \"ненамалено присъствие на ЮНМИК в южната сръбска област\", пише изданието. В обръщение на форума на високо ниво \"Акция за мир\", посветен на мироопазващите операции и организиран от генералния секретар на ООН, Бърнабич благодари на генералния секретар на ООН Антониу Гутериш за неговата всеотдайност, когато става дума за укрепването на механизмите на ООН за запазване и изграждане на мир по света, предава БТА. Мироопазващите операции са един от ключовите инструменти, с които ООН укрепва своята роля в запазването на международния мир и сигурност, заяви Бърнабич. Днес над 300 жени и мъже от Сърбия участват в мироопазващи операции под мандата на ООН и Европейския съюз, подчерта сръбският премиер и изтъкна, че се гордее, че Сърбия е лидер в региона на Западните Балкани и девета сред европейските страни по брой на участници в мироопазващи операции. Бърнабич каза още, че за Сърбия е много важно, че една от мисиите на ООН - ЮНМИК, е създадена с резолюция на Съвета за сигурност на ООН 1244 на територията на страната. На срещата \"Акция за мир\" говориха високопоставени световни представители, сред които френският президент Еманюел Макрон и руският външен министър Сергей Лавров, отбелязва в. \"Вечерне новости\".", "date": "2018.09.26", "title": "Сърбия подкрепя усилията на Обединените\nнации за запазването на мира и сигурността"}
{"url": "https://www.24chasa.bg/novini/article/7073920", "text": "Бургаският окръжен съд наложи наказание от 18 месеца \"лишаване от свобода\" с 3 години изпитателен срок и \"глоба\" от 2 500 лева на бивш надзирател в затвора в Бургас, подсъдим за държане и отглеждане на канабис. Това съобщиха от пресслужбата на съда. Мъжът е признал вината си. Наркотикът бил открит в къща в бургаския квартал \"Черно море\". Там бившият надзирател отглеждал растенията в саксии. От съда информираха, че решението е окончателно и е с влязла в законна сила осъдителна присъда.", "date": "2018.09.26", "title": "18 месеца затвор за бивш надзирател в затвора, подсъдим за отглеждане на канабис"}
{"url": "https://www.24chasa.bg/novini/article/7073928", "text": "Пешеходка загина, след като беше блъсната от тежкотоварен автомобил в столичния квартал „Орландовци”. Полицията все още изяснява кой е виновен за катастрофата, съобщава  . Инцидентът е станал около 12:30 ч. По предварителна информация жената се опитва да пресече, след което е ударена от тежкотоварен автомобил. Той продължава да се движи поне 200 м след удара. Сблъсъкът става в участък в квартала с интензивно движение на тежкотоварни автомобили. Шофьорът беше отведен за разпит. Негови колеги дойдоха да приберат камиона му. През март жители на „Орландовци” протестираха именно заради тежкия трафик и поискаха общината да вземе мерки. Твърдят, че не усещат промяна. Според кмета на района досега не е имало инцидент на това място. В момента тече разпит на шофьора в полицията. От неговия разказ се очаква да се разбере повече за причините, довели до инцидента.", "date": "2018.09.26", "title": "Пешеходка загина, блъсната от тир в \"Орландовци\""}
{"url": "https://www.24chasa.bg/novini/article/7073933", "text": "Президентът на САЩ Доналд Тръмп каза днес, че ще обяви много скоро времето и мястото на следващата си среща със севернокорейския лидер Ким Чен Ун, предаде Ройтерс, цитирана от БТА. \"Ще се срещна с председателя Ким в най-близко бъдеще\", заяви Тръмп пред репортери на влизане в централата на ООН. Попитан какво трябва да направи Северна Корея преди следващата му среща с нейния лидер, американският президент отговори, че двамата са постигнали \"огромен напредък\" от миналата година. \"Те денуклеаризират Северна Корея. Имаме чудесни отношения между (нашите две страни)\", каза Тръмп. Президентът на САЩ заяви, че \"всички опции са на масата\" за Венецуела, предаде Франс прес. Тръмп не даде повече подробности. На въпрос на ТАСС президентът на САЩ отговори, че очаква с нетърпение своята следваща среща с руския си колега Владимир Путин. \"Няма никаква конкретна дата за такава среща\", уточни в същото време Тръмп. Президентът на САЩ Доналд Тръмп обеща днес да представи мирен план за Близкия изток през следващите \"2, 3 или 4 месеца\", предаде Франс прес. В изявление в кулоарите на годишната сесия на Общото събрание на ООН в Ню Йорк, Тръмп се обяви за решаване на израелско-палестинския конфликт на основата на съвместното съществуване на две държави. Палестинците \"ще се върнат на масата за преговори\", изрази увереност той. След това Тръмп се срещна с израелския премиер Бенямин Нетаняху, предаде Франс прес. Европейците ще \"се държат добре\" по въпроса за Иран. \"Само гледайте\", каза той в началото на разговорите си с Нетаняху. Президентът на САЩ заяви това, въпреки че ЕС обяви механизъм за разплащане за сделки с Иран за избягване на американските санкции.", "date": "2018.09.26", "title": "Тръмп обявява скоро времето и мястото на новата си среща с Ким Чен Ун (Обновена)"}
{"url": "https://www.24chasa.bg/novini/article/7073923", "text": "Основен източник на финансиране за международната мафия, бунтовническите организации и терористите е незаконната експлоатация на природни ресурси, предаде Франс прес, като се позова на публикуван днес доклад на международни експерти. Според доклада незаконната експлоатация на злато, петрол и други природни ресурси носят на международната престъпност и на недържавни въоръжени групировки годишна печалба от над 31 милиарда долара, предава БТА. В документа са изброени повече от хиляда маршрута в света, по които се извършва трафикът и контрабандата на продукти и хора. \"Конфликтите и тероризмът днес се финансират по безпрецедентен начин от международната организирана престъпност, като средствата идват от незаконната експлоатация на природни ресурси\", посочват авторите на доклада. Освен за злато и петрол, става дума и за незаконна експлоатация на полезни изкопаеми, диаманти, гори, дървени въглища и диви животни. Според доклада на международните експерти, експлоатацията на природни ресурси осигурява 38 процента от доходите на ангажираните във въоръжени конфликти недържавни организации, отбелязва Франс прес.", "date": "2018.09.26", "title": "Експерти: Незаконната употреба на природни ресурси носи основните доходи на международната престъпност"}
{"url": "https://www.24chasa.bg/novini/article/7073936", "text": "Фрагменти от голяма бронзова статуя на римско божество или на император са открити при разкопки в Националния археологически резерват \"Тракийски и античен град \"Кабиле\". Статуята вероятно е била разчленена след превземането на града от готите при второто им нашествие през 378 година. За това съобщи директорът на Историческия музей в Ямбол Стефан Бакърджиев, предава БТА. Намерени са също части от керамични съдове, медни и бронзови монети, останки от водопровод и канализация. Усилията на археолозите са насочени към проучването на сградата, в която се е помещавал щабът на римския военен лагер - принципия. Римската кохорта, която е била разположена в крепостта, е охранявала част от южната граница на империята през ттт и тV век, поясни Бакърджиев. Разкопките ще продължат до края на октомври. През лятото проучванията са били финансирани от бюджета на община Ямбол, а сега - от Министерството на културата, за което музеят е кандидатствал.", "date": "2018.09.26", "title": "Фрагменти от голяма бронзова статуя са открити в резерват \"Кабиле\""}
{"url": "https://www.24chasa.bg/novini/article/7073937", "text": "Министрите на външните работи на България, Гърция, Румъния и Хърватия - Екатерина Захариева, Никос Кодзияс, Теодор Мелешкану и Мария Пейчинович-Бурич, проведоха четиристранна среща в Ню Йорк, на която обсъдиха развитието на европейската интеграция на Западните Балкани и други въпроси от международния дневен ред, съобщиха от правителствената пресслужба. Това е втора подобна среща в този формат в рамките на Общото събрание на ООН. “Колеги, много е важно да се продължи работата с нашите партньори от Западните Балкани. Следващата година е важно да покажем, че ЕС държи на своите решения. Надявам се тогава да започнат преговори за членство с Тирана и Скопие. А и двете страни трябва да покажат, че са готови да извършат реформите”, каза Екатерина Захариева. На 26 юни т.г. под председателството на Захариева държавите-членки постигнаха компромис в Съвета “Общи въпроси” на ЕС и дадоха зелена светлина за бъдещите преговори за присъединяване с Република Македония и Република Албания. “Съветът се съгласи да приеме положително напредъка и да отвори пътя за започване през юни 2019 година на преговори за присъединяване”, бе записано в заключенията на Съвета. Захариева изтъкна важността на референдума в Скопие за споразумението с Гърция, както и необходимостта всички шест държави от региона, които още не са членки на ЕС, да продължат за изпълняват реформите и препоръките, за да има видим напредък. Министър Мария Пейчинович-Бурич изтъкна, че от последната среща миналата година регионът вече е много променен. “Ще продължим добрата работа на България по време на нашето председателство на Съвета на ЕС”, заяви и румънският първи дипломат Теодор Мелешкану. Министър Никос Кодзияс предложи всички заедно да посетят Скопие и Тирана, за да покажат политическа подкрепа за тези страни. Министър Захариева констатира, че четиристранният формат е много полезен и предложи той да бъде разширен на всички нива в министерствата от четирите държави.", "date": "2018.09.26", "title": "Първите дипломати на България, Гърция, Румъния и Хърватия се срещнаха в Ню Йорк"}
{"url": "https://www.24chasa.bg/novini/article/7073952", "text": "Делегация на Министерството на отбраната, водена от заместник-министъра на отбраната Атанас Запрянов, ще бъде на посещение в Швеция на 27 и 28 септември 2018 г. Това съобщиха от Министерството на отбраната. Визитата е по покана на Министерството на отбраната на Швеция. Целта е военно-технически консултации по проекта за придобиване на нов тип боен самолет. В края на август тази година делегация, водена от заместник-министър Запрянов, посети САЩ със същата цел. В рамките на визитата заместник-министър Запрянов ще се срещне с Ян Салестранд - държавен секретар в Министерството на отбраната на Швеция, и ще посети седалището на корпорация SAAB в Линшьопинг.", "date": "2018.09.26", "title": "Делегация на Министерството на отбраната ще посети Швеция"}
{"url": "https://www.24chasa.bg/novini/article/7073948", "text": "Министърът на правосъдието Цецка Цачева се срещна днес с главния прокурор на Албания г-жа Арта Марку. Тя е на посещение у нас по покана на главния прокурор Сотир Цацаров. Министър Цачева поздрави Марку за сключения между двете прокуратури меморандум за разбирателство и сътрудничество, който ще даде възможност на обвинителите от двете държави да си сътрудничат пряко. „Считам за особено важно, че конвенциите на Съвета на Европа предлагат широки възможности за директен контакт и обмен на документи между централните органи, вместо използването на традиционния дипломатически път. Това укрепва ролята на съдебните органи в процеса на изпълнение на молбите за правна помощ“, каза министър Цачева. Това съобщиха от пресцентъра на Министерството на правосъдие. Тя изтъкна, че един от най-важните хоризонтални приоритети на българското председателство на съвета на ЕС беше именно насърчаването на сътрудничеството и интеграцията на Западните Балкани във всички сфери на взаимодействие със Съюза. „Това е траен ангажимент, който за пореден път бе потвърден само преди дни в годишната реч на председателя на Европейската комисия Жан-Клод Юнкер за състоянието на Съюза. Защото добре функциониращото правосъдие е основен стълб на европейските политики и важно условие за членство“, подчерта министърът. Тя припомни, че по време на първото за страната ни председателство бе постигнат съществен напредък във връзка със сключване на Споразумение за сътрудничество между Евроюст и Албания, което се очаква да бъде подписано следващата седмица по време на срещата ЕС – Западни Балкани. „Това е знак на голямо доверие към Албания и вярваме, че достъпът до системата ще ви даде възможност по-успешно да противодействате на тероризма и организираната трансгранична престъпност“, допълни Цачева. Тя обобщи, че двустранните ни отношения в областта на правното сътрудничество са традиционно добри и протичат без трудности. Главният прокурор Марку от своя страна запозна министъра с реформата в съдебната система на Албания, която е генерална по своята същност. Като особено значими тя открои новосъздадените комисии за атестация на магистратите.", "date": "2018.09.26", "title": "Министър Цачева се срещна с главния прокурор на Албания Арта Марку"}
{"url": "https://www.24chasa.bg/novini/article/7073950", "text": "Министърът на регионалното развитие и благоустройството Петя Аврамова ще открие в Банско утре работна среща за оперирането на тол системите при ползването на пътната мрежа. Поканените за участие в нея пътни експерти от Словения, Гърция, Словакия, Унгария и Белгия ще представят опита си при управлението на тол системите, съобщиха от пресцентъра на министерството. Семинарът е организиран от Агенция „Пътна инфраструктура“ и Световната банка. Финансовата институция консултира пътната администрация при въвеждането на Националната система за електронно събиране на пътни такси от 2019 г. В него ще участват председателят на Управителния съвет на Агенция „Пътна инфраструктура“ инж. Светослав Глосов, инж. Веселин Давидов - член на УС на АПИ, експерти от Световната банка, Европейската комисия и АПИ. Организирането на работната среща е част от експертната и техническа помощ, която Световната банка предоставя на пътната агенция за успешното изпълнение на проекта „Проектиране, изграждане и въвеждане на електронна система за събиране на таксите за ползване на републиканската пътна мрежа на база изминато разстояние за превозни средства с обща технически допустима максимална маса над 3,5 т (тол) и на база време за леки автомобили с обща технически допустима максимална маса до 3,5 т (електронна винетка)“, както и за внедряването на тол таксуването в България. Консултантите от банката подпомогнат администрацията при определяне на обхвата за таксуване с тол на пътната мрежа и размера на тарифите, както и структурирането на бъдещето Национално тол управление, което ще оперира системата от 1 януари 2019 г.", "date": "2018.09.26", "title": "Министър Аврамова открива семинар за тол системите в Европа"}
{"url": "https://www.24chasa.bg/novini/article/7073955", "text": "Година след като полицаят Венцеслав Караджов бе изправен пред пловдивския съд, делото на първа инстанция е на финала си. Днес държавното обвинение в лицето на прокурорите Стефани Черешарова и Костадин Паскалев поискаха най- тежкото възможно наказание - доживотен затвор без право на замяна за мъжа, обвинен в убийството на двамата си родители, предаде  .  Като основен мотив разследващите сочат имотни спорове и съдебно решение от дните преди убийството, според което съдът дава къщата и имота на родителите, а синът може да го придобие след тяхната смърт. Оръжието, с което е извършена екзекуцията, не е намерено. Полицаят не признава вина и е категоричен, че е натопен. Според твърденията на прокуратурата Караджов, който има дълъг стаж в полицията, е имал достатъчно информация как се води едно разследване и затова е направил всичко възможно за заличи следите.  Любимата овчарка на полицая – Рино, също се използва като „свидетел” срещу него. Няма свидетели , които да са чули лая на кучето в деня на убийството, а според прокуратурата това показва, че в убиецът е човек, когото животното е познавало добре и не е реагирало. Проверен е лаптопа на полицая, а от „историята” на компютъра разследващите разбрали, че той се е подготвял „теоретично” за убийството от материали в руски сайтове. В тях той е чел статии за различни видове убийства, отравяния с гъби, химически вещества , с живак и пр. „Търсел е най- лесния, безнаказан и същевременно сигурен начин да сложи край на живота на двата си родители. Избрал е този, защото е бил сигурен във възможностите си” твърди прокурорът.", "date": "2018.09.26", "title": "Искат най-тежкото наказание за полицая, обвинен в убийството на родителите си"}
{"url": "https://www.24chasa.bg/novini/article/7073967", "text": "Груповият лов на дива свиня се открива на 29 септември. Това предвижда заповед на министъра на земеделието, храните и горите Румен Порожанов, съгласувана с министъра на околната среда и водите Нено Димов, съобщиха от пресцентъра на земеделското министерство. Във връзка с усложнената епизоотична обстановка и констатираното огнище на африканска чума по свинете в с. Тутраканци се въвеждат ограничения в районите до границата с Румъния. Те са посочени в приложения към заповедта. В първата буферна зона, която обхваща до 5 км от границата с Румъния и до 10 км около с. Тутраканци се забранява груповият лов. Това засяга 119 ловни дружинки от общо 2810 в България или само 4,2% от всички. Втората зона, в която груповият лов е разрешен, но без кучета, обхваща териториите между 5 и 10 км от границата с Румъния, респективно между 10 и 20 км около с. Тутраканци. За останалата част от България няма ограничения. Груповото ловуване се извършва само през деня – един час преди изгрева и един час след залеза на слънцето. Провеждането на инструктаж на участниците в него е задължително. Ръководителят на лова проверява наличието на заверен ловен билет и членска карта, разрешително за носене на ловно оръжие на всеки член от дружинката и попълва съответното разрешително за лов. На санкция подлежат ловци, които не са екипирани с шапка или облекло с ярък сигнален цвят при групов лов на дива свиня и на дребен дивеч. Забранена е употребата на алкохол и упойващи вещества преди и по време на лов. Изпълнителна агенция по горите (ИАГ) напомня, че ловното оръжие е лично и не се предоставя на никой, дори на правоспособни ловци. При използване на гладкостенно /гладкоцевно/ оръжие по време на групов лов на дива свиня се забранява използването на сачми с диаметър над 6 мм. Разрешена е употребата само на боеприпаси тип „куршум“. Ръководният екип на Министерството на земеделието, храните и горите и на ИАГ пожелават на всички ловци наслука и призовават към стриктно спазване на нормативната уредба и правилата за безопасност при ловуване по време на ловния сезон. Необходимо е всички ловци да проявяват дисциплина и отговорност и да упражняват контрол помежду си за правилното изпълнение на законовите разпоредби и опазването на дивеча по време на лова. Проверките на служителите от структурите на Министерство на земеделието, храните и горите, ангажирани с контрол в горските територии продължават.", "date": "2018.09.26", "title": "Откриват груповия лов на диви свине на 29 септември"}
{"url": "https://www.24chasa.bg/novini/article/7073963", "text": "В обширен материал на онлайн страницата си британското издание \"Гардиън\" свързва излизането от ВИП брадър на рапъра Ванко 1 със сигналите на организации за защита правата на жените и последвало решение на \"Нова телевизия\" за преразглеждане на критериите за селекция на участниците в риалити предаването.  \"Участието на трафиканта на хора в едно от най-големите риалити предавания в България първоначално не предизвика никаква реакция от страна на медиите. В последните дни обаче апатията бе пробита заради оплакванията на зрители и организации от цялата страна\", допълва \"Гардиън\". Иван Главчев, по-известен като Ванко 1, напусна къщата, като причината официално е здравословното му състояние. В предаването, излъчено снощи, Главчев заяви, че не се чувства добре. \"Не искам да си изцеждам организма, наистина нямам сила. Искам да разговарям и да напусна шоуто\", обърна се към камерите Ванко, предава  . \"Биг Брадър, имам много силни болки в стомаха и в корема, и въобще не се чувствам добре. Не съм пълноценен за играта и не мога да участвам както трябва. Искам да изляза, за да се лекувам навън адекватно. Чисто медицински имам гастрит и то обострен. Притесненията ми са да не прерасне в язва. За другите ми заболявания, които имам от една седмица - постоянно кашляне, кихане, дори не го и споменавам, което може би е прераснало в бронхопневмония\", заяви рапърът. Напускането на шоуто от страна на Главчев идва след отвореното писмо на правозащитната организация \"Не си сама\". Той стана известен и с противоречивите си изказвания за жените по време на престоя си в къщата. \"Аз не виждам нищо срамно в това жената да стои по-ниско от мъжа\", цитира британският вестник Ванко 1. Галина Лачева от \"Не си сама\" коментира пред медията, че е крайно време западното общество да разпознае мъже като Ванко 1 като симптом. \"Гардиън\" цитира и Бетина Жотева, член на СЕМ, която пък коментира, че проблемът е генералната идея човек, извършил такива престъпления, да бъде поканен в шоуто. Тя отчита като тенденция факта, че престъпници твърде често се появяват по телевизията у нас. Медията припомня, че България е един от основните изходни страни, виновници за трафика на хора в ЕС, според държавния департамент на САЩ. В годишния си доклад за трафика на хората българската съдебна система бе критикувана за издаването на условни присъди на хора, осъдени за трафик на хора и че не прави достатъчно, за да защити потенциалните жертви. Съветът за електронни медии (СЕМ) няма да се произнесе по участието на Иван Главчев, известен като Ванко 1, във ВИП брадър. Това се разбира от отговор на регулатора на зрителски сигнал срещу участието в реалити предаването на бившия рап певец, който беше осъден през 2003 г. и излежа присъда за сводничество, трафик на жени и незаконно притежание на оръжие. Писмото беше предоставено на \" \" от автора на сигнала. В него съветът посочва, че случаят не представлява нарушение на медийното законодателство и няма основание да санкционира телевизионния оператор, който излъчва предаването.", "date": "2018.09.26", "title": "\"Гардиън\": Трафикант на жени напуска българския ВИП брадър след протести"}
{"url": "https://www.24chasa.bg/novini/article/7073979", "text": "Между 30-40 българи, живеещи в Белгия, Великобритания, Холандия, Германия и Испания, се събраха на протест пред Европейската комисия (ЕК) в Брюксел срещу управлението на България. \"Ние искаме да се освободим от мафиотското управление на държавата. Тук на блузката го пише: \"Народът срещу българското мафиотско правителство\". Това е основната цел, с която сме се събрали. Съвсем спонтанно сме се събрали в една група във Фейсбук. Няма политици и партии зад нас, олигарси и така нататък\", сподели за   организаторът на проявата Емил Русанов, който живее в Лондон. Припомняме, че два 340 души, предвождани от лондонския емигрант Емил Русанов, излязоха на протест пред Народното събрание на 16 септември, за да бутат правителството. Това бе резултатът от организирания от четири месеца в социалните мрежи “грандиозен” митинг, на който гръмко се заявяваше, че над 34 хил. души ще сменят режима. Протестиращите в Брюксел заявиха, че ще внесат протестна декларация срещу управлението на страната в Комисията и Европейския парламент. \"Ние разчитаме на някакво внимание и мониторинг. Все пак те дават милиарди. От 11 години насам наливат милиарди в тази държава. Тази държава отива на все по-зле? Къде отиват тези средства? Не захранват ли с това българската мафия?\", коментира Русанов.", "date": "2018.09.26", "title": "Русанов заведе 30-ина българи да протестират пред Еврокомисията"}
{"url": "https://www.24chasa.bg/novini/article/7073980", "text": "Българският евродепутат от ЕНП-ГЕРБ Емил Радев проведе работна среща с председателя на австралийския Сенат (Горната камара на австралийския парламент) Скот Райън, съобщиха от пресцентъра на ГЕРБ. Основна тема на разговора бе борбата с дезинформацията и фалшивите новини в контекста на предстоящите европейски избори през май 2019 г. Българският представител запозна председателя на Сената с предприетите и обсъждани мерки, вкл. законодателни инициативи, на европейско ниво. В същото време сенатор Райън представи предизвикателствата пред Австралия, свързани с фалшивите новини и организирането на избори. По-конкретно, Емил Радев коментира предложенията на Европейската комисия, засягащи сигурността на европейските избори, като например препоръката за създаване на мрежа за сътрудничество в областта на изборите, онлайн прозрачността, защитата срещу инциденти с киберсигурността и борбата с кампании за дезинформация. Той представи още насоките относно прилагането на Общия регламент на ЕС за защитата на данните, изработени в следствие на скандала с Кеймбридж Аналитика, както и предложените финансови санкции за политическите партии, нарушаващи правилата. Особен интерес у Председателя на австралийския Сенат предизвика законодателното предложение за въвеждане на по-строги правила относно финансирането на европейските политически партии и прозрачността на политическата онлайн реклама. Емил Радев и Сенатор Райън обсъдиха още предизвикателствата пред свалянето на терористично съдържание онлайн, предприетите мерки от законодателите в ЕС и САЩ, както и ролята на социалните мрежи и онлайн платформите като цяло. Емил Радев обясни законодателните предложения, представени от Европейската комисия, касаещи премахването в рамките на 1 час на терористично съдържание онлайн, както и предложените механизми тези правила да се спазват от платформите. Не на последно място, Председателят на австралийския Сенат и българският евродепутат обсъдиха сигурността на изборите и различните начини за провеждане на избори в Европейския съюз, САЩ и Австралия, както и начините за защита на информационните системи, използвани по време на изборния процес. В заключение и двамата подчертаха значението на международните усилия и сътрудничество в борбата с дезинформацията.", "date": "2018.09.26", "title": "Емил Радев обсъжда фалшивите новини с шефа на австралийския Сенат"}
{"url": "https://www.24chasa.bg/novini/article/7073988", "text": "През първите шест месеца на 2018 г. износът ни за Чехия се увеличава с 11 процента, спрямо същия период на миналата година и достига близо 300 млн. евро. Стокообменът също отбелязва увеличение за първото полугодие с 12 на сто и е в размер на 647,266 млн. евро. Това заяви заместник-министърът на икономиката Лъчезар Борисов по време на пленарното заседание на Осмата сесия на Смесената българо-чешка работна група за икономическо сътрудничество, която се състоя днес в София. Това съобщиха от пресцентъра на Министерството на икономиката. Съпредседател на работната група от българска страна е заместник-министър Борисов, а от чешка - заместник-министърът на промишлеността и търговията на Чешката република Петр Очко. Двамата обсъдиха теми и въпроси, които ще допринесат за активизирането на двустранното сътрудничество и подобряването на синергията между двете икономики. На заседанието е станало ясно, че стокообменът между двете държави за миналата година възлиза на 1,228 млрд. евро. Икономическият заместник-министър е посочил, че през 2018 г. се очаква да отбележим нов рекорд в двустранната търговия с оглед на статистическите данни за полугодието. По думите му налице е потенциал за повишаване на износа и задълбочаване на сътрудничеството в областите автомобилостроене, дигитализация и иновациите. След края на заседанието е бил подписан и Протокол между Министерството на икономиката на България и Министерството на промишлеността и търговията на Чешката република.", "date": "2018.09.26", "title": "С 11% се е увеличил износът на България за Чехия за първите 6 месеца от 2018 г."}
{"url": "https://www.24chasa.bg/novini/article/7073600", "text": "Големи промени в ръководството на ВМРО-ДПМНЕ ще се случат веднага след референдума за името, тъй като неотдавна в партията се формира една много силна формация от реформатори и депутати, която е твърдо решена да направи сериозни стъпки с цел да се спаси партията от пълен разпад, пише вестник \"Слободен печат\", позовавайки се на високопоставени източници от партията. След приключването на референдума част от ръководството на опозиционната ВМРО-ДПМНЕ ще организира извънреден партиен конгрес, на който ще бъде поискана оставката на Християн Мицкоски и ще бъде избран негов наследник. Тази информация била получена от високопоставени източници в опозицията, които разкриват, че във ВМРО-ДПМНЕ вече се е формирал алианс между реформаторите и депутатите, чиято цел е да се направят спешни промени във функционирането на ръководството. Според тази група партията е заплашена от пропадане в политическа пропаст, от която няма връщане назад. Политически анализатори предупреждават, че ситуацията във ВМРО-ДПМНЕ може да ескалира за много кратко време и предвиждат, че страшни разделения и фракции в опозицията може да се случат и в дните преди провеждането на референдума, пише изданието.", "date": "2018.09.26", "title": "ВМРО-ДПМНЕ избира нов лидер на извънреден конгрес след референдума"}
{"url": "https://www.24chasa.bg/novini/article/7073624", "text": "Със синя стая за щадящо правосъдие за деца разполага вече Окръжният съд в Добрич. „Това е седмата синя стая в страната”, каза председателят на Окръжния съд Галатея Ханджиева. Тя посочи, че предимство на стаята е това, че е в Съдебната палата. Разпитите ще бъдат слушани чрез видеоконферентна връзка с една от съдебните зали. Стаята е изградена от Министерството на правосъдието с финансовата подкрепа на българо-швейцарската програма за сътрудничество по проект “Укрепване на правния и институционалния капацитет на съдебната система в сферата на младежкото правосъдие”. Синята стая е предназначена за щадящо изслушване на деца, влезли по една или друга причина в досег с правосъдието. Помещението дава възможност разпитите на малолетни и непълнолетни да се осъществяват извън съдебните зали, в спокойна и предразполагаща обстановка, от обучени специалисти - педагози, психолози, социални работници. Най-често децата стават свидетели по дела за издръжка, за осиновяване, домашно насилие, казаха още от съда.", "date": "2018.09.26", "title": "Окръжният съд в Добрич вече има синя стая"}
{"url": "https://www.24chasa.bg/novini/article/7073632", "text": "\"Би било глупаво, влизайки в дискусия за реформа в здравноосигурителния модел да не мислими за 10 и дори 20 години напред. Промените не трябва да са на база на сегашната картина. Няма как, коментирайки бъдещето на системата да не съобразим всичко с увеличаващата се средна продължителност на живот. Трябва да имаме концептуално решение, а не принципно – човек по човек.\" Това каза вицепремиерът Томислав Дончев на националната кръгла маса за бъдещето на здравеопазването в НДК, на която се обсъждат варианти за нов здравноосигурителен модел. Според него до универсален консенсус по темата няма как да се стигне, но на първо и основно място, при взимането на решение за реформа трябва да се вземе предвид гласът на ползвателите, т.е. пациенти и лекари. „Много рядко имаме колективен консенсус, че нещо не е наред. Всички са колективно недоволни. От една страна говорим, че не стигат ресурси, от друга страна виждаме пилеене на ресурси. От една страна говорим за труден достъп и в същото време за свръхоспитзлизации. Постоянно говорим за хоспитализации и почти нищо не се случва. Аз дори твърдя, че имаме странни очаквания към системата”, обобщи той част от основните проблеми в системата, за които трябва да се търси решение. Дончев поздрави здравният министър Кирил Ананиев и екипът му за смелостта да предприемат стъпки към реформиране на системата.", "date": "2018.09.26", "title": "Дончев: Когато правим реформа в здравеопазването трябва да мислим 10, дори 20 години напред"}
{"url": "https://www.24chasa.bg/novini/article/7073629", "text": "Млад мъж на около 30 години е загинал при пожара, избухнал на ул. \"Хаджи Димитър\" в центъра на Бургас днес. Мъжът живеел на втория етаж на жилищна кооперация, чието мазе се подпалило. Малко преди 15 часа от мазето започнал да излиза гъст черен дим, който обхванал почти цялото 5-етажно блокче. В паниката си младият мъж излязъл на терасата, откъм вътрешния двор на сградата и опитал да се спаси, слизайки по терасите. В един момент обаче, метална тръба, за която се държал се счупила и човекът полетял надолу, разказа съсед, който живее на метри от мястото на инцидента. Тялото на загиналия все още лежи във вътрешния двор на кооперацията. Току-що на мястото пристигна линейка и се очаква всеки момент трупът да бъде откаран в катедра \"Съдебна медицина\" към УМБАЛ Бургас.  Пред екип на \"24 часа\" съседи разказаха, че загиналият мъж се нанесъл наскоро в жилището, занимавал се с рисуване и имал малко ателие за картини.  Все още не е ясна точната причина за пожара, тръгнал от мазето на жилищната кооперация. По непотвърдени данни пламъците били предизвикани по време на заваряване. От пожарната все още не съобщават официална информация. ", "date": "2018.09.26", "title": "Млад човек е загинал при пожара в Бургас (Снимки+видео)"}
{"url": "https://www.24chasa.bg/novini/article/7073647", "text": "Варненският окръжен съд отказа да предаде на френските власти българин, осъден там за трафик на хора и сводничество. Алдин Хасан не се е разминал с наказанието си, но той ще си излежи годините зад родни решетки, а не във Франция. Френските съдебни власти обявили Алдин за международно издирване въз основа на Европейска заповед за арест (ЕЗА), издадена на 08.09.2018 г. от Окръжния съд в Марсилия. В заповедта е отразено, че той е с влязла в сила присъда от 12.03.2013 г. и следва да изтърпи наказание 4 години лишаване от свобода за престъпления по пет разпоредби от Наказателния кодекс на Франция. Обвиненията срещу Алдин са, че през периода от началото на 2005-а до февруари 2007-а г. се е занимавал с тежка форма на сводничество с много съучастници с многобройни жертви, принуждавани на проституират, за трафик на хора и разпределяне на приходите от престъпната дейност. Деянието е наказуемо и според българското законодателство и се наказва с лишаване от свобода от две до осем години и глоба от три хиляди до дванадесет хиляди лева. Алдин бе задържан във Варна и пред съда сам пожела да изтърпи присъдата си у нас и да не бъде предаван на френските власти. Съдебният състав като взе предвид обстоятелствата, че присъдата е влязла в законна сила, лицето е български гражданин, живее постоянно във Варна и сам иска да остане в български затвор, приведе присъдата му изпълнение. Решението подлежи на обжалване или протест пред Апелативен съд Варна.", "date": "2018.09.26", "title": "Наш сводник няма да лежи във френски затвор"}
{"url": "https://www.24chasa.bg/novini/article/7073705", "text": "Британският принц Уилям посвещава посещението си в Африка тази седмица на една от любимите каузи в своя живот - опазването на дивата природа, предава ДПА, цитирана от БТА. Снимки на кралската особа по време на пребиваването му в Намибия, разпространени от Кенсингтънския дворец, изобразяват принц Уилям в облекло за сафари по време на преход с намибийски рейнджъри, опазващи носорозите. В други кадри внукът на Елизабет Втора е сниман с местни селяни. \"Визитата ми в Намибия тази седмица е с главна цел опазването на дивата природа. Това е тема, много близка до сърцето ми\", заяви принц Уилям в столицата Виндхук. Вторият по линията на наследяване на британския престол изрази съжалението си, че не е могъл да бъде придружен от съпругата си Катрин, която трябвало да се грижи за трите им деца. \"Според последни данни на всеки седем часа бива убит по един носорог\", напомни принц Уилям. \"Незаконната търговия с роговете на тези животни е международен проблем, чието решаване се нуждае от силна политическа воля\" В четвъртък принц Уилям ще посети Танзания и ще се срещне с президента на страната Джон Магуфули, с когото ще обсъдят усилията за пресичане на незаконната търговия с диви животни. Последният етап от визитата му е в Кения, където ще се срещне с кенийски и британски войници, които провеждат съвместни тренировки.", "date": "2018.09.26", "title": "Принц Уилям посвещава визитата си в Африка на опазването на дивата природа"}
{"url": "https://www.24chasa.bg/novini/article/7073681", "text": "Жестоко убийство заради съседски спор разтърси Каспичан. Убити са двама съпрузи, син и дъщеря, които живеят заедно във фамилна къща на ул. \"Раковска\" в малкото градче. Снощи съсед е забелязал, че хората не са по двора, както обикновено и ги потърсил няколко пъти по телефона. След като не му отговорили на обажданията се обадил на внуците, които живеели във Варна. Убитото семейство е намерено днес преди обяд в дома им. Причината по непотвърдена информация е съседски спор. Мъжът, който най-вероятно е брат на убития възрастен мъж влязъл в къщата и ги посякъл със сатър. Огледът на местропроизшествието продължава. На място са окръжният прокурор на Шумен Маргарита Георгиева и директорът на областната полиция Ялчън Рашим. В 16 часа се очаква разследващите да дадат подробности за жестокото убийство. Очаквайте подробности. ", "date": "2018.09.26", "title": "Семейството в Каспичан убито преди ден, но намерено днес"}
{"url": "https://www.24chasa.bg/novini/article/7073729", "text": "Окръжният съд в Добрич наложи мярка за неотклонение „задържане под стража“ на 19-годишния А.Г., който е привлечен като обвиняем за това, че на 22 септември т.г. в Добрич, без надлежно разрешително, е държал с цел разпространение високорискови наркотични вещества - около 84.2 грама марихуана и 38.4 грама амфетамин. Окръжният съд счете, че от събрания на този етап доказателствен материал може да се направи обосновано предположение, че младежът е извършил деянието, за което е разследван, а също, че съществува реална опасност той да се укрие. Предмет на престъплението са високорискови наркотични вещества в значително количество, чието разпространение до момента е доказано по отношение на поне две лица, коментира съдът. В определението се посочва още, че обвиняемият вече е осъждан, макар и като непълнолетен, за същото по вид престъпление, а настоящото деяние е извършено по-малко от 4 месеца след изтърпяване на наложената му пробация.", "date": "2018.09.26", "title": "Съдът в Добрич остави 19-годишен пласьор на дрога в ареста"}
{"url": "https://www.24chasa.bg/novini/article/7073744", "text": "Гръцкото правителство има да получава от домакинства и компании толкова забавени данъци, че би могло с тях да изплати половината от огромния си държавен дълг. За съжаление на правителството обаче, е малко вероятно да успее да ги събере, отбелязва Асошиейтед прес. По данни на гръцката Независима агенция за приходите невнесените данъци възлизат на 182,5 милиарда евро към 10 август. Агенцията е предоставила тези данни на парламента, а справката е видяна от Асошиейтед прес. Над 80 милиарда долара от тази сума представляват лихви и глоби по забавени плащания на длъжници, сред които неработещи от десетилетия компании, предава БТА. Гръцкият дълг се конкурира с брутния вътрешен продукт, който се изчислява на 184,7 милиарда евро тази година. Държавният дълг е 180 процента от БВП. Гърция многократно повиши данъците по време на международните спасителни програми между 2010 г. и август 2018 г. Около 3,7 милиона гърци, или 60 процента от населението, изостават с плащанията, посочва агенцията.", "date": "2018.09.26", "title": "Гръцкото правителство може да изплати\nполовината от дълга, ако си събере\nзабавените данъци"}
{"url": "https://www.24chasa.bg/novini/article/7073732", "text": "Общо 41 военнослужещи от състава на Съвместното командване на силите и Сухопътните войски ще участват в учението на НАТО с висока видимост „Trident Juncture - 2018“. Това е най-мащабното учение на Алианса, провеждано от осемдесетте години на миналия век досега на територията на Норвегия. В него ще се включат над 40 000 военнослужещи, 130 въздухоплавателни средства, 70 кораба и над 10 000 единици колесна и верижна техника от въоръжените сили на 29-те страни-членки на НАТО и страните-партньори Финландия и Швеция. Това съобщиха от пресцентъра на Министерството на отбраната. Основна цел на учението, което ще се проведе в периода октомври-ноември т.г., е подготовка, оценяване и сертифициране на командването на Съвместните сили на НАТО в Неапол (JFCNP) за водене на операция по чл. 5 от Вашингтонския договор със Силите за незабавен отговор на НАТО за 2019 г. (NRF - 2019) и Силите с много висока степен на готовност (VJTF). Офицер планиращ учението е командващият на Съюзното командване по трансформациите на НАТО в Норфолк, офицер провеждащ учението е командващият на Съвместното командване на НАТО в Неапол, а директор на учението е командирът на Съвместния военен център на НАТО в Ставангер, Норвегия. В „Trident Juncture - 2018“ България ще участва с част от декларираните си формирования за NRF – 2019: група за контрол на придвижването, взвод за радиационно и химическо разузнаване, взвод за обезвреждане на невзривени бойни припаси и група за гражданско-военно сътрудничество. Групата за контрол на придвижването от състава на Съвместното командване на силите (СКС) по време на ученето ще бъде включена в състава на 39-ти батальон за контрол на придвижването от американската армия и ще подпомага и координира процеса по развръщане на формированията и тяхното пребазиране. Двата взвода - за радиационно и химическо разузнаване от състава на 38-ми батальон за ядрена, химична и биологична защита и екология - Мусачево и за обезвреждане на невзривени бойни припаси от 55-ти инженерен полк – Белене, както и групата за гражданско-военно сътрудничество от 78-ми батальон за осигуряване – София от Сухопътните войски (СВ) ще участват в учението в състава на канадска многонационална бригада в района на Фремо Лиер, Норвегия. В „Trident Juncture - 2018“ ще участват и двама офицери от командването на СВ и щаба на СКС съответно като старши нациоионален представител и в структурата на националния поддържащ елемент.", "date": "2018.09.26", "title": "Част от армията ще участва в учението на НАТО „Trident Juncture - 2018“ в Норвегия"}
{"url": "https://www.24chasa.bg/novini/article/7073753", "text": "В Сърбия около 79 процента от населението заявяват, че говорят най-малкото един чужд език. От тях 21 процента казват, че говорят два чужди езика, а 20 процента, че говорят три чужди езика, сочи проучване на Евростат, цитирано от белградския вестник \"Данас\". В класация на страните извън Европейския съюз в това отношение Сърбия се оказва на трето място след Норвегия и Швейцария, и изпреварва Македония, Албания и Босна и Херцеговина, предава БТА. На територията на Европейския съюз 65 процента от анкетираните казват за себе си, че говорят най-малко един чужд език. В някои членки говоренето на чужди езици е доста масово. Така например в Швеция 97 процента говорят най-малко един чужд език, в Литва, Дания и Латвия - 96 процента, в Люксембург - 95 процента.", "date": "2018.09.26", "title": "79% от сърбите говорят поне един чужд език"}
{"url": "https://www.24chasa.bg/novini/article/7073758", "text": "Чистосърдечно давам възможност за нови “анализи”, “препоръки”, “тълкувания” и изяви по повод тази снимка :-) иначе, просто протокол на Белия дом. Това написа премиерът Бойко Борисов във фейсбук над негова снимка с Доналд и Мелания Тръмп от последните минути.  Министър-председателят на България води българската делегация на 73-ата сесия на Общото събрание на Организацията на обединените нации.  . На снимката се вижда Борисов в гръб как се ръкува с американския президент. Фотосът предизвика множество подигравки и коментари от опозицията.                                                                                                                                                                                                                                                                                                                        ", "date": "2018.09.26", "title": "Борисов позира с Доналд и Мелания Тръмп: Ето възможност за нови анализи (Снимка)"}
{"url": "https://www.24chasa.bg/novini/article/7073754", "text": "При провеждане на специализирана полицейска операция за противодействие на наркоразпространение от служители на 1 Районно управление в Добрич и служители на сектор „Противодействие на криминалната престъпност“ е задържано лицето А. С. Г., живеещ в град Добрич – известен на МВР. В него са открити наркотични вещества – амфетамин 0,6 грама и марихуана 2,8 грама. В апартамент, обитаван от лицето, са открити и осем топки със суха тревна маса, реагираща на канабис с тегло 80 грама, две бучки с бяло вещество, реагиращо на амфетамин с тегло 40 грама и две електронни везни. Лицето е задържано под стража. Образувано е досъдебно производство.", "date": "2018.09.26", "title": "Полицаи разбиха в Добрич квартира за наркотици"}
{"url": "https://www.24chasa.bg/novini/article/7073773", "text": "Малко след 9 часа днес 28-годишна жена от село Мадара е потърсила съдействие от служители на участък „Полиция“ – Каспичан, тъй като от два дни нямала връзка с майка си. След подадения от нея сигнал, тя и двама полицейски служители се отправили към дома. При отварянето на входната врата са открити две тела. За случая веднага е уведомен административния ръководител на Окръжна прокуратура. При продължилия оглед на място са установени още двама починали. Жертвите са възрастно семейство на 81 и 70 години, и техните син и дъщеря, на 46 години и на 48 години. В присъствието на съдебен лекар по телата им са открити наранявания, причинени най-вероятно с нож или брадва. Това съобщиха от МВР във връзка с  . Множество процесуално-следствени действия са извършени в присъствието на директора на ОДМВР- Шумен ст. комисар Ялчън Расим, административния ръководител на Окръжна прокуратура - Шумен Маргарита Георгиева и дежурен прокурор. Изяснено е, че между семейството и техен съсед имало роднински спорове. Със съдействието на „Специализираните полицейски сили“ при ОДМВР Шумен е проникнато в съседен имот, където е задържан 64-годишен, намерени са следи, съотносими към извършеното престъпление. Работата по образуваното досъдебното производство продължава под надзор на прокурор от окръжната прокуратура. Очаквайте подробности.", "date": "2018.09.26", "title": "МВР: Съсед убил семейството от Каспичан заради роднински спорове"}
{"url": "https://www.24chasa.bg/novini/article/7073786", "text": "Турският президент Реджеп Тайип Ердоган пристига утре на официално посещение в Германия, целящо подобряване на политическите и икономически отношения между двете страни, съобщава Анадолската агенция, цитирана от БТА. Това е първата официална визита на Ердоган в Германия в качеството му на президент. По време на тридневното посещение той ще се срещне с германския си колега Франк-Валтер Щайнмайер и ще има разговори с канцлера Ангела Меркел. Планирано е Ердоган да се срещне с представители на турската общност в Германия и с ръководители на големи германски компании. В Берлин Ердоган ще бъде посрещнат с церемония с военни почести. След това германският президент Щайнмайер ще даде официална вечеря в негова чест в президентския дворец Белвю. Канцлерът Меркел ще се срещне с Ердоган на обяд в сградата на правителството в петък, а след това двамата ще имат работна закуска в събота сутринта, на която ще обсъдят двустранни и международни въпроси. Развитията в Сирия, сътрудничество във връзка с бежанската криза, икономическите и търговски отношения между Турция и Германия ще бъдат сред темите на разговорите на Ердоган с германските официални представители. В събота Ердоган ще посети провинция Северен Рейн - Вестфалия, където живее голяма турска имигрантска общност. В Кьолн Ердоган ще присъства на церемония по откриването на джамия, управлявана от турската мюсюлманска организация ДИТИБ.", "date": "2018.09.26", "title": "Ердоган отива утре в Германия в опит да стопли отношенията"}
{"url": "https://www.24chasa.bg/novini/article/7073829", "text": "Задържаният за жестокото убийство в Каспичан е племенник на възрастния мъж. Убитият се казва Георги на 81 г. Другите жертви са съпругата му Гула на 70 г., синът Веско - на 46 г. и дъщерята Славка на 48 г. Убийството е станало на 24 септември. Племенникът на Георги, който живее в съседната къща, е влязъл в дома на възрастния си роднина Георги и с брадва и нож е извършил убийството. Това стана ясно на извънреден брифинг на директора на ОДМВР- Шумен ст. комисар Ялчън Расим и административния ръководител на Окръжна прокуратура - Шумен Маргарита Георгиева. Възрастното семейство е намерено на леглото в спалнята, а братът и сестрата - в антрето на къщата. Според разследващите ударите с брадвата и ножа са нанесени в областта на главата. Причината за четворното убийство е спор за имот. Когато тази сутрин разследващите са дошли да отворят къщата, те попаднали на ужасяващата гледка, а убиецът е бил в съседния имот, където е бил и задържан. Уликите водят към него, защото са намерили кървавите дрехи, с които е бил по време на престъплението. Той е задържан, направил е самопризнания и е оказал пълно съдействие на полицията и прокуратурата при разследването. не е психично болен, както се говореше в началото, но е бил употребил алкохол.", "date": "2018.09.26", "title": "Племенникът е направил пълни самопризнания за касапницата в Каспичан"}
{"url": "https://www.24chasa.bg/novini/article/7073227", "text": "Хванат в капана на бурната си младост, докато бе на крачка да стане член на Върховния съд на Съединените щати, Брет Кавано е магистрат с дълбоко вкоренени консервативни ценности. В началото на месеца ни бе познат само един Брет Кавано - 53-годишен съдия с безупречно от гледна точка на американската десница потекло и очевидно безукорен баща, отделящ внимание на семейството си. През последните 15 дни обаче се появи един друг Брет Кавано, разкрит в свидетелства за стари преживявания отпреди повече от четвърт век: един гимназист и студент купонджия с непристойно поведение към момичета от доброто вашингтонско общество. Което е по лошо, съдията ще трябва да се защитава утре пред сенаторите, от които зависи дали той ще заеме едно от деветте места във Върховния съд на САЩ, от обвинение в сексуално посегателство спрямо 15-годишна девойка в началото на 80-те години, когато и той самият е бил гимназист. Дали младият Кавано наистина се е държал неподобаващо за един бъдещ правист? Или това са лъжи, съчинени от демократите, които не желаят той да бъде във Върховния съд? Магистратът ще трябва тази седмица да привлече на своя страна американското обществено мнение, противопоставяйки своята дума на думата на тези, които го обвиняват. Доналд Тръмп няма нужда да бъде убеждаван. Съдията Кавано е \"един забележителен човек\", станал жертва на операция за \"изцяло политическа\" дестабилизация, заяви той в понеделник. Кавано ще разкаже отново за брилянтната си кариера и за дейността си като съветник на президента републиканец Джордж У. Буш. Ще говори за традиционните семейни ценности и за верността си към съпругата си Ашли, с която имат две дъщери. Преди избухването на скандала, такъв бе образът, който успя да изгради съдията на първото си изслушване в Сената, което трябваше да бъде последният етап преди влизането му в храма на американското право. Той бе номиниран за върховен съдия от президента Тръмп на 9 юли. \"Върховният съд никога не трябва да бъде възприеман като политически пристрастна институция\", заяви пред конгресмените Кавано, подчертавайки абсолютната си преданост към конституцията. Тогава той изглеждаше невъзмутим, въпреки обществените протести, идващи най-вече от жените, разтревожени от опасностите, на които Кавано би подложил правото на аборт. Кавано е родом от Вашингтон и от десет години работи в апелативния съд - инстанция, известна с важността на делата си и смятана за трамплин. Той започна кариерата си като помощник на съдията Антъни Кенеди, който в края на юни изненадващо обяви, че се оттегля от Върховния съд. Брет Кавано е възпитаник на Йейлския университет. Именно в това престижно висше учебно заведение той извадил мъжкото си достойнство пред състудентка по време на пиянско парти. Обвинението бе направено в неделя и е второто по рода си срещу Кавано. Впоследствие той придоби популярност през 90-те години във връзка с двата скандала през епохата на Бил Клинтън. Практикуващ католик Кавано ръководи разследването на самоубийството на приятеля на Клинтън и сътрудник на Белия дом Винс Фостър в рамките на аферата \"Уайтуотър\", свързана с инвестиции на президентската двойка в недвижимо имущество. Кавано освен това участва и в изготвянето на доклада на прокурора Кенет Стар за извънбрачните отношения на Бил Клинтън със стажантката Моника Люински. Консервативният юрист предложи помощта си и на Джордж У. Буш по заплетения случай с преброяването на гласовете във Флорида на президентските избори през 2000 г., на които кандидатът на републиканците се изправи срещу Ал Гор. Впоследствие, разбира се, Буш го привлече сред преките си помощници при встъпването си в длъжност като президент. По-късно, като съдия в апелативния съд на Вашингтон, Кавано демонстрира последователността на консерватор при постановяването на решенията си. Той спечели доверието на републиканците най-вече, след като се обяви срещу закона за здравна реформа \"Обамакеър\", макар и само по технически мотив. През 2012 г. съдията бе част от комисия, която отмени акт на Федералната агенция за защита на околната среда, целящ намаляване на замърсяването на въздуха в САЩ. Наскоро Кавано изрази несъгласието си с решението, позволяващо на незаконно влязла в Съединените щати непълнолетна да направи аборт. Брет Кавано е отявлен защитник на правото да се носи оръжие, практикуващ католик и участва активно в различни религиозни организации. В свободното си време той тренира отбор на млади баскетболисти. Привърженик е на бейзболния тим \"Вашингтон Нешънълс\".", "date": "2018.09.26", "title": "Брет Кавано - съдията на Тръмп, преследван от бурната си младост"}
{"url": "https://www.24chasa.bg/novini/article/7073231", "text": "Онлайн платформи и представители на рекламната индустрия са изготвили правила за поведение срещу дезинформацията в ЕС, съобщи Европейската комисия, цитирана от БТА.  По този повод еврокомисарят по цифровизацията Мария Габриел коментира, че това е първата стъпка за справяне с проблема, който заплашва доверието на европейците в демократичните процеси и институции. Тя отбелязва, че правилата предвиждат отчетност за разпространението на политическа реклама и закриване на профили, от които се разпространяват неверни сведения. По нейните думи мерките следва да допринесат за онлайн кампанията за изборите за ЕП догодина, с цялостно запазване на основните принципи за свобода на изразяване, свободни медии и разнообразни гледища. Онлайн платформите следва да носят обществена отговорност, особено във време преди избори. Те трябва да направят всичко по силите си, за да прекъснат разпространението на дезинформация, заявява Габриел. Еврокомисарят призовава за незабавно приложение на правилата и за постигането на видими резултати, които да бъдат отчетени в следващите месеци. Тя съобщава, че до края на годината ще бъде направена първата оценка за работата на новите правила и, ако те се окажат недостатъчни, ЕК си запазва правото да предложи законодателни мерки. Правилата, въведени на доброволна основа, предвиждат прекъсване на рекламните приходи за потребители и сайтове, разпространители на лъжи. Въвеждат се повече прозрачност на политическата реклама онлайн, както и проверки за неистински потребители или ботове (машини). Дава се възможност потребителите да съобщават за открити случаи на подвеждащи данни, въвежда се по-добра видимост за проверено съдържание.", "date": "2018.09.26", "title": "Онлайн платформи и рекламисти искат собствени правила срещу дезинформацията в ЕС"}
{"url": "https://www.24chasa.bg/novini/article/7073262", "text": "Правителството предлага на президента да издаде указ за назначаването на 10 нови посланици.  Кабинетът предлага за посланик в Ливан да бъде назначен Боян Белев, Иван Котов - в Афганистан, Елеонора Димитрова - в Индия, Светлан Стоев - в Дания. Маринела Петкова ще получи назначение във Виетнам, Румен Петров - в Алжир, Генка Георгиева - в Хърватия, Костадин Коджабашев - в Украйна и Димитър Абаджиев - в Саудитска Арабия, предаде  Посланикът ни в Македония Иван Петков ще бъде сменен от Ангел Ангелов, който е директор в Министерството на външните работи (МВнР) - \"Югоизточна Европа\". За да бъдат одобрени кандидатурите, президентът Румен Радев трябва да издаде указ за назначаването им. От Президентството потвърдиха за БНТ, че при тях са внесени предложенията от Министерския съвет, които са предварително съгласувани и предстои да бъдат издадени укази от държавния глава за тяхното назначаване. Кандидатури се чакат за още 10 посланически поста.", "date": "2018.09.26", "title": "Президентът ще подпише указите за първите 10 нови посланици"}
{"url": "https://www.24chasa.bg/novini/article/7073276", "text": "Над 600 хиляди сирийски деца тази година ще посещават училища в Турция, съобщи турското министерство на националното образование, цитирано от Анадолската агенция. Броят на децата на сирийски бежанци, които тази година ще ходят на училище в Турция, е удвоен, информира агенцията. В рамките на политиката на правителството за образованието през 2016 г. бе взето решение за интеграция на сирийските деца в турската образователна система. За част от децата на сирийските бежанци е задължително да ходят на училище, предава БТА. Някои от сирийчетата все още не посещават турски държавни училища, но учат във временни образователни центрове, където посещават интензивни курсове по турски език. Те ще започнат да ходят на училище в Турция от следващата учебна година. Предвижда се над 1 милион сирийски деца да бъдат интегрирани в турската образователна система. Турция е приела над 3,5 милиона сирийски бежанци, отбелязва Анадолската агенция. /", "date": "2018.09.26", "title": "Над 600 хиляди сирийски деца тази година ще посещават училища в Турция"}
{"url": "https://www.24chasa.bg/novini/article/7073239", "text": "Криста - момичето,  . Това каза пред репортер на \"24 часа\" майка й. Тя днес се е свързала с близките си. \"Слава Богу, тя е добре и пътува към София\", обясни майка й. Момичето било в село близо до столицата с приятели. От петък до днес било без интернет. Криста за последно била забелязана в клуб Мixtape 5 на бул. \"Черни връх\". За откриването на момичето основна роля изиграли постове на нейни приятели във Фейсбук, че то е изчезнало. Полицията не е участвала в намирането на Криста.", "date": "2018.09.26", "title": "Изчезналото момиче след дискотека в София - намерено"}
{"url": "https://www.24chasa.bg/novini/article/7073285", "text": "Над 2 млрд. лв. доплащата българските пациенти за своето лечение като така дофинансирата здравната система. Това показват резултати от национално проучване на Алфа рисърч. То е проведено сред 1117 души от страната, в периода 23 юли до 3 август. За подобряване на здравната система и повече контрол на разходите – и регламентира и нерегламентирани – здравният министър Кирил Ананиев представи два варианта за реформа в здравноосигурителния модел. Това се случи на кръгла маса за бъдещето на здравеопазването в НДК. Те не се различават от вече станалите ясни в публичното пространство. Първият вариант е двустълбов с пълна демонополизация на здравната каса, запазване на здравната вноска от 8% и включване на конкурентни осигурители, опредлени от държавата, където пациентите ще трябва да сключат задължителна застраховка в размер на 2% от дохода. Вторият вариант тристълбов е включване на задължителна здравна застраховка в размер на 12 лв., запазване на НЗОК като основен осигурителен фонд и включване на трети стълб – доброволно здравно застраховане. В първия вариант пациентите ще има избор да избират дали да внасят здравната си вноска в НЗОК или в друг осигурител. НЗОК ще има същия статут като застрахователите и ще стане напълно конкурентна. На застрахователите ще бъде забранено да отказват на желаещ да се запише при тях. За да се избегнат рискове, ще се зъдаде гаранционен фонд, който през първата година ще формира средства от набрани здравни вноски през първата година. Сред предимствата на този вариант са запазване на механизмите на социално препразпределения, запазване на еднакъв процент на здравноосигурителната вноска за всички, съответно осигуряване на равенство във финансирането, еднакъв основен пакет и равенство в достъпа, отчете министър Ананиев. Той очерта и недостатъците на този вариант - трудна за дминистриране система в началото, ще изисква и допълнителни еднократни разходи, отсъствие на възможности за финансиране на нови дейнсоти и политики освен със средства, реализирани от подобряване на контрола, както и риск от запазване на нерегламентираните плащания. При втория вариант основен осигурител ще бъде НЗОК, а пациентът ще участва с доплащане, което ще се осъществява чрез задължителна здравна застраховка от 12 лв, както и ще доплаща 10% или 15% от стойността на болнично лечение, за което ще се определли т. нар. гранична линия. Това означава, че всяка година ще се определя обща сума, до която НЗОК и пациент ще си делят плащането на разходите в съотношение 85% (или 90%) от каса и съответно 15% (или 10%) от пациента. За момента се предвижда тази гранична линия да е 700 лв. Всичко над нея ще се поема от Застрахователен пул и от задължителната здравна застрховка, като пациентът няма да доплаща нищо. Всеки застраховател ще може да предлага на пациентите и пакети за допълнителна доброволна застрховка, която да може да покрива и разходите в тези 15%. Според разчетите на здравното министерство с този вариант средствата в системата на здравеопазвнаето от вноски на пациентите ще скочат от 1,696 млрд. лв., каквито са били през 2017 г. до 2,560 млрд. лв. Сред предимствата на втория модел са лична ангажираност на гражданите, по-високо ниво на контрол за намаляване на фиктивните и регламентираните плащания, осигуряване на повече средства, осигуряване на качествена и достъпна медицинкса помощ при ясни правила, гарантиращи правата и задълженията на пациентите и др. Сред недостатъците пък са фрагментиране и мултиплициране на административните разходи поради въвеждането на повече „платци” в системата, както и необходимост от решаване на спорни моменти при реализиране на съвместни плащания между НЗОК и застрахователи – плаща се от НЗОК и после арбитраж решава дали да се удържи цялостно сумата от лечебното завдение или средствата са дължими. Очаквайте подробности.", "date": "2018.09.26", "title": "Над 2 млрд. лв. доплащат българските пациенти годишно"}
{"url": "https://www.24chasa.bg/novini/article/7073271", "text": "При средна цена 98.28 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /27 септември/. Средната цена на пиковата енергия /9.00-20.00 ч./ e 106.63 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 89.93 лв. за мегаватчас. Най-ниската цена в рамките на днешната сесия, при утрешен ден на доставка, е 50.21 лв. за мегаватчас, достигната за 1.00 ч., а най-високата е 205.56 лв. за мегаватчас - за 8.00 часа. Данните от БНЕБ показват, че са продадени общо 18 760.10 мегаватчаса електроенергия. Енергийната борса вчера затвори при средна цена 103.16 лв. за мегаватчас. В сегмента \"пазар в рамките на деня\" за днес, 26 септември, БНЕБ отчита до момента общ търгуван обем от 568.10 MWh.", "date": "2018.09.26", "title": "Енергийната борса затвори при средна цена 98.28 лева за мегаватчас"}
{"url": "https://www.24chasa.bg/novini/article/7073286", "text": "Датската полиция заяви днес, че е арестувала двама души по подозрение в купуване на дронове, които да бъдат използвани от групировката \"Ислямска държава\" в Ирак и Сирия, предадоха ДПА и Асошиейтед прес. Според полицията заподозрените са част от мрежа. Органите на реда са извършили също така акции в района на Копенхаген. Полицията не каза дали арестите са свързани със случай преди година, когато беше разпоредено задържането на 29-годишен мъж по сходни подозрения. За друг мъж на 32 години тогава беше издадена заповед за арест.", "date": "2018.09.26", "title": "Заподозрени за купуване на дронове за ИДИЛ бяха арестувани в Дания"}
{"url": "https://www.24chasa.bg/novini/article/7073292", "text": "Откриха четири трупа в къща в Каспичан. На място са пристигнали окръжният прокурор на Шумен Маргарита Георгиева и шефът на ОД на МВР-Шумен Ялчън Расим, съобщава  . Къщата се намира на ул. \"Раковска\" в града. Достъпът до сградата е ограничен от полицията. Криминалисти вече работят по изясняване на обстоятелствата по случая. Има задържан за убийството, който по неофициална информация е съсед на жертвите. Всичките убити са близки роднини, предава Нова тв. В основата на четворното убийство е междусъседски конфликт. По първоначална информация възрастен мъж е нападнал с нож и сатър възрастно семейство, дъщеря им и внучето им. По данни на МВР мъжът е задържан и в момента се работи с него. По неофициална информация на NOVA убиецът вероятно е с психично заболяване.", "date": "2018.09.26", "title": "Масово убийство в Каспичан, съсед заклал четирима (Обновена)"}
{"url": "https://www.24chasa.bg/novini/article/7073291", "text": "Днес, около 10.00 часа, криминалисти от РУ Монтана и Участък „Огоста” са задържали 26-годишен от област Видин, криминално проявен и осъждан. Незабавните оперативно-издирвателни действия били предприети по сигнал от тази нощ - около 2:00 часа в дома на 84-годишна жена и 91-годишен мъж в монтанското село Белотинци влязъл непознат и поискал пари. След като семейството отказало, той взел намиращ се наблизо нож и заплашил възрастните, посягайки към тях с хладното оръжие. Нападателят отнел от жилището 210 лева, сим карта и нож с дървена дръжка. В резултат на бързите полицейски действия извършителят е арестуван часове след грабежа. Наложена му е полицейска мярка за задържане за срок до 24 часа. Работата по случая продължава в рамките на образуваното досъдебно производство по чл. 198, ал. 1 от НК под наблюдението на Окръжна прокуратура - Монтана.", "date": "2018.09.26", "title": "Хванаха млад мъж, заплашил и ограбил баба и дядо в дома им в Монтанско"}
{"url": "https://www.24chasa.bg/novini/article/7073302", "text": "Двумилионният пътник за тази година беше послещнат на летище Варна. Щастливката Дженифър Зибенхар, пригна с полет от Нюрнберг със съпруга си Стефан и двете им деца Паскал и Леон, на 5 и на 2 години. Единият от подаръците, които семейство Зибенхар получиха, бе 5-дневен престой в 5-звезден хотел в курорта \"Св. Св. Константин и Елена\". \"Посрещнахме двумилионният пътник в края на активния туристически сезон, надявам се догодина да е по-рано. Но сме изключително доволни от резултатите, които летище Варна постигна досега. Очакваният ръст на пътниците е 14 процента. Има увеличение от всички пазари. Ръстът е по-голям от този на летището в Бургас, като през активния летен сезон той е 19%\", каза главният изпълнителен директор на компанията-концесионер на двете морски летища \"Фрапорт Туин Стар Еърпорт Мениджмънт\" АД Улрих Хеппе. По неговите думи не малка част от този ръст се дължи на нискотарифните полети. Най-голямо е увеличението на пристигащите от Великобритания - 17 на сто, предхождан от пристигащите от Германия - 18 процента нагоре, и на първо място - увеличение с 21 процента се отчита .полския пазар. Той допълни, че в началото на сезона на летището са имали притеснения за руския пазар, но към момента увеличението на пътническия трафик от Русия е 6 на сто. Той изрази съжаление за спрените нискотарифни полети София-Варна и обратно, но авиокомпаниите са много зависими и следят изкъсо цената на петрола. При повишение на цената на петрола, планирането на полетите и разширяването на тяхната мрежа се прави много внимателно. \"Затова сме доволни, че засега не виждаме отразяване на повишаващите се цени на петрола по отношение на решенията на компаниите, които касаят летище Варна. Надяваме се полетите между София и Варна да бъдат възстановени\", каза Хеппе. Планираните инвестиции в летищната инфраструктура в морската столица за следващата година са 11 милиона лева. Същата сума е била инвестирана и тази година.", "date": "2018.09.26", "title": "Летище Варна посрещна двумилионния си пътник"}
{"url": "https://www.24chasa.bg/novini/article/7073314", "text": "Специализирана полицейска операция е проведена вчера от служители на ГПУ-Гоце Делчев. При оперативните действия, в землището на село Господинци, е спрян за проверка лек автомобил „Форд“, шофиран от 34-годишен криминално проявен мъж. В рамките на последвалото претърсване граничните полицаи открили тайник под скоростния лост на колата с 545 таблетки, реагиращи при извършения полеви наркотест на екстази, и 312 грама нарязан контрабанден тютюн. Мъжът е задържан в ГПУ- Гоце Делчев. По случая е образувано досъдебно производство, а работата по документирането му продължава.", "date": "2018.09.26", "title": "Задържаха рецидивист с екстази и контрабанден тютюн"}
{"url": "https://www.24chasa.bg/novini/article/7073341", "text": "Датската полиция заяви днес, че е арестувала двама души по подозрение в купуване на дронове, които да бъдат използвани от групировката \"Ислямска държава\" в Ирак и Сирия, предадоха ДПА и Асошиейтед прес. Според полицията заподозрените са част от мрежа. Органите на реда са извършили също така акции в района на Копенхаген. Полицията не каза дали арестите са свързани със случай преди година, когато беше разпоредено задържането на 29-годишен мъж по сходни подозрения. За друг мъж на 32 години тогава беше издадена заповед за арест.", "date": "2018.09.26", "title": "Заподозрени за купуване на дронове \nза ИДИЛ бяха арестувани в Дания"}
{"url": "https://www.24chasa.bg/novini/article/7073364", "text": "Окръжният съд в Добрич уважи молбата на осъден в Германия български гражданин да изтърпи наложеното му наказание от 9 месеца „лишаване от свобода“ в български затвор. Съдебният състав счете, че са налице основанията, визирани в европейското законодателство, въз основа на които може да откаже да изпълни издадената спрямо 33-годишния М. Г. от село Карапелит Европейска заповед за арест, като приведе в изпълнение у нас наложеното му от германските съдебни власти наказание. В Германия българският гражданин е бил осъден за взломна кражба и унищожаване на движими вещи. Той е бил признат за виновен в това, че на 7 януари 2015г. в град Офенбах на Майн е разбил входната врата на жилище и откраднал оттам документи, дрехи и обувки, както и различни спиртни напитки.Осен това той е нарязал кабелите на всички електрически уреди в дома.Постановената спрямо мъжа присъда е влязла в сила на 27 юли 2016г., а две години по-късно той е бил обявен за международно издирване с Европейска заповед за арест. Задържан е у нас на 12 септември. Пред Окръжния съд – Добрич, мъжът заяви, че не желае да бъде предаден на немските власти, а би искал да изтърпи наложеното му наказание на територията на България. Съдебният състав уважи молбата му, след като прецени, че в случая се иска предаване на български гражданин, трайно интегриран в българското общество, обвързан от множество неформални връзки - семейни и икономически, които биха увеличили в значителна степен шансовете му за социална реинтеграция, ако изтърпи на наказанието си у нас. Съдът взе предвид и обстоятелството, че присъдата в Германия е постановена за деяния, извършени преди повече от 3 години, като в този период мъжът е пребивавал на национална територия и няма данни да е извършвал противообществени прояви. Отдалечаването му след толкова време от близките би довело до излишна и непропорционална намеса на държавните власти в упражняването на правото на личен и семеен живот, посочва в аргументите си съдът.", "date": "2018.09.26", "title": "Осъден в Германия иска да лежи в български затвор"}
{"url": "https://www.24chasa.bg/novini/article/7073395", "text": "1100 мигранти са потърсили убежище у нас от януари до август 2018 г., предимно от Сирия, Ирак и Пакистан. 53 на сто от тях са мъже, 11 на сто са жени и 36 на сто са деца, предимно неграмотни, без никакво образование. Данните представи лидерът на КНСБ Пламен Димитров по време на международна конференция \"Интеграция на мигрантите на пазара на труда\", организирана от Европейската конфедерация на профсъюзите и КНСБ, съобщиха от пресцентъра на КНСБ. От всички търсещи убежище у нас на 217 души е предоставен статут на бежанци. 692 са случаите на прекратено производство по получаването на такъв статут. Димитров е посочил, че интеграцията на мигрантите на пазара на труда е най-горещата тема в ЕС. Лидерът на КНСБ е изразил убеждение, че темата за мигрантите изглежда по различен начин в отделните държави, народи, организации, които се опитват да намерят най-важното решение за убежище на всички хора, които бягат от война, народни бедствия и стихии, за да могат да намерят баланса на местните пазари на труда. Димитров е изтъкнал, че има много добри решения, но за него основното е, че европейските лидери, правителства и Европейският съюз трябвало отдавна да намерят решения, които до момента липсват. Според Пламен Димитров, цитиран в съобщението, за успешното интегриране на пазара на труда е необходим подход, обединяващ множество участници, който включва публични органи, службите по заетостта, социалните и икономически партньори, бизнес организациите, търговско-промишлените предприятия, занаятчийските камари, работодателите, доставчици при образование и обучение и организациите на гражданското общество, при пълно зачитане на ролята и компетентностите на всеки един от участниците. Председателят на Българската търговско промишлена палата (БТПП) Цветан Симеонов е коментирал, че темата за мигрантите вълнува всички в ЕС, но има различни измерения в различните страни. Симеонов е припомнил, че за 2013 г. убежище са потърсили 7 000 бежанци, за 2014 - 11 000, 2015 - 19 000, 2016 - 20 000. Крайната цел на мигрантите не е България, тя е различна дестинация, е посочил Симеонов и е добавил, че в Центъра за бежанци са настанени над 600 души при капацитет от над 5 000 места. Основните групи на мигрантите са от местата с военнополитически конфликти. Те са с много ниска или без никаква квалификация, е добавил той. Мигрантите, получили заетост в България, са 50 души по данни от 2016 г. Симеонов е допълнил, че за България са нужни висококвалицирани специалисти от мигрантите, които да се интегрират на пазара на труда, но постигането на подобна цел би било много трудно.", "date": "2018.09.26", "title": "1100 мигранти са потърсили убежище в България от началото на 2018 година"}
{"url": "https://www.24chasa.bg/novini/article/7073383", "text": "За нов гаф на румънския премиер Виорика Дънчила пишат днес румънските електронни издания, като посочват, че по време на разговори с евродепутати от групата на социалистите и демократите Дънчила говорила за \"жандармеристката, бита жестоко от протестантите\", вместо от протестиращите, предаде БТА. \"Току-що научих от Виорика Дънчила на заседание на групата на социалистите и демократите, че жандармеристката е била \"бита жестоко от протестантите\". Надявам се, че преводачите са разбрали, че става дума за протестиращите. Да не влезем в религиозен конфликт\", написа в страницата си във Фейсбук румънският евродепутат Каталин Иван, цитиран от телевизия Диджи24. Телевизията уточнява, че Дънчила е говорила за 23-годишната жандармерситка Щефания, която пострада по време на антиправителствения митинг на 10 август. Румънският премиер от вчера е на двудневно работно посещение в Брюксел, където има срещи с политическите групи в Европейския парламент. Следващата седмица на пленарно заседание на ЕП ще се състоят дискусии за правовата държава в Румъния, напомня Диджи24.", "date": "2018.09.26", "title": "Нов гаф на румънския премиер: говори за \"протестанти\" вместо за \"протестиращи\""}
{"url": "https://www.24chasa.bg/novini/article/7073415", "text": "Сравнително рядка форма на средиземноморски циклон се очаква да се образува в южната част на Йонийско море в петък, съобщава \"Катимерини\", като се позовава на метеорологичната служба на Националната обсерватория в Атина. Според съобщението барометричният минимум в южно Йонийско море е много вероятно в петък да прояви тропически характеристики, тоест отсъствие на фронтове, бурни ветрове до 12 бала по скалата на Бофорт, внезапни обилни валежи и формиране на \"око\", предаде БТА.  Подобни циклони се образуват в Средиземно море веднъж или два пъти годишно. Развитието им е трудно прогнозируемо, но е вероятно силата на циклона да отслабне значително, докато достигне до континентална Гърция.", "date": "2018.09.26", "title": "Ураганни ветрове се очакват в южната част на Йонийско море в петък"}
{"url": "https://www.24chasa.bg/novini/article/7073402", "text": "Четиримата убити в Каспичан са семейство, което живее в къщата, в която бяха открити труповете. Загинали са мъж и жена на около 70 години, както и техните син и дъщеря на по около 50 години, научи \"24 часа\" от важен човек в МВР.  Тя ги търсела и вчера, но след като било заключено се прибрала, преди да отиде отново днес. Жената изпаднала в шок при гледката и повърнала. Убийството е извършено с кухненски сатър, стана ясно от травмите по жертвите. Заподозрян за клането, което най-вероятно се е разиграло понеделник вечерта, е съсед на фамилията. За момента той е задържан само за разпит.  ", "date": "2018.09.26", "title": "4-мата убити в Каспичан - семейство, племенницата им ги открила"}
{"url": "https://www.24chasa.bg/novini/article/7073433", "text": "Рекорден брой местни и чуждестранни наблюдатели ще бъдат в избирателните секции в неделя, 30 септември, за да следят процеса на гласуване на гражданите на Република Македония на референдума за новото име на страната, съобщи МИА. Според Държавната избирателна комисия официалният брой на акредитираните местни наблюдатели е 11 907, а на чуждестранните наблюдатели - 493. Международни организации са акредитирали и 194 преводачи. Освен от местни журналисти, референдумът ще бъде следен и от чуждестранни, предава БТА. Държавната избирателна комисия е акредитирала 83 журналисти от 32 медии, но няколко журналисти са получили откази, тъй като са внесли молби за акредитация след изтичането на крайния срок, който приключи на 24 септември в полунощ. Референдумът в неделя ще бъде следен от 197 наблюдатели от Офиса за демократични институции и човешки права към Организацията за сигурност и сътрудничество в Европа, а те са акредитирали и 129 преводачи. От чуждестранните медии най-много журналисти е акредитирала Ал Джазира Болкан - 15, Асошиейтед прес - 11, ТВ Алфа от Гърция - трима.", "date": "2018.09.26", "title": "Референдумът в Македония за името ще бъде следен от над 12 хил. наблюдатели"}
{"url": "https://www.24chasa.bg/novini/article/7073430", "text": "В София скоро ще има контейнери за разделно събиране на текстил. Това съобщи кметът на София Йорданка Фандъкова по време на церемония по откриването на инсталация за сортиране на разделно събираните отпадъци на \"Екопак\".  Поставянето на такива контейнери ще е едно от изискванията. Предстоящата процедура за избиране на организации, които поставят разноцветните контейнери.  Процедурата стартира след две седмици, каза Фандъкова. Една от причините за разделно събиране на текстила е в това, че в някои квартали на София граждани използват за отопление изгарянето на текстил, което влошава качеството на атмосферния въздух. Откриването на инсталацията на \"Екопак\" участваха и министърът на околната среда и водите Нено Димов, зам.-министърът на образованието Деница Сачева и изпълнителният директор на Екопак Тодоро Бургуджиев. ", "date": "2018.09.26", "title": "Фандъкова: София ще има контейнери за разделно събиране на текстил"}
{"url": "https://www.24chasa.bg/novini/article/7073454", "text": "Камион, натоварен с тоалетна хартия, се запали на магистрала \"Тракия\" на разклона за Карлово. Сигналът е подаден в 14,10 ч, съобщиха от полицията. По първоначални данни в района на 127-ия километър камионът бил спрян в аварийната лента и в него отзад се блъснал друг автомобил. И двете превозни средства са се запалили и изгорели, твърдят от пресцентъра на МВР в Пловдив. Имало и един пострадал, но не се знае какво е състоянието му. Пожарът предизвика гъсти облаци, които затрудниха движението. Пламъците преминали в тревите неоколо. Заради тоалетната хартия огънят бил огромен. Четири пожарни са изпратени да гасят. По цялото платно имало разпиляна хартия, твърдят шофьори. Преминаването през участъка било силно затруднено. От МВР насочват автомобилите в посока София по обходен маршрут през пътен възел Войводиново-Пловдив-Голямоконарско шосе.", "date": "2018.09.26", "title": "Камион с тоалетна хартия предизвика пожар на магистрала \"Тракия\" (Снимка)"}
{"url": "https://www.24chasa.bg/novini/article/7073133", "text": "На 27 срещу 28 септември точно в 00:01 ч. хипермаркет „Технополис” в столичния „Сердика център” ще отвори врати специално за премиерата на новите модели на Apple - iPhone Xs и iPhone Xs Max. Най-големите почитатели на маркaта ще имат възможността да са сред първите, които да видят, тестват и купят очакваните смартфони. „Технополис” за поредна година е избран от Apple за партньор в лансирането на новите модели iPhone. Веригата ще покаже на клиентите си iPhone Xs и iPhone Xs Max още в първите минути на премиерата в България. На 28 септември сутринта новите модели на Apple ще могат да бъдат закупени и в останалите хипермаркети на веригата, както и от нейния онлайн магазин. iPhone Xs и iPhone Xs Max са със Super Retina дисплеи, съответно 5.8 и 6.5 инча, оборудвани със специално създадени OLED панели. Така се постига HDR дисплей, който е с изключително точни цветови гами, наситен черен цвят и неустоима яркост. Подобрена е Face ID функцията, което прави отключването на новия iPhone и вписването в приложения още по-лесно. Новото поколение iPhone се захранва от A12 чип със следващо поколение Neural Engine функции, който използва машинно обучение в реално време. То идва и с най-новата мобилна операционна система на Apple - iOS 12, която дава множество нови, мощни функции. С тях iPhone Xs и iPhone Xs Max стават още по-лични и персонализирани отвсякога.", "date": "2018.09.26", "title": "Новите iPhone Xs и iPhone Xs Max идват в „Технополис”"}
{"url": "https://www.24chasa.bg/novini/article/7073461", "text": "Пожар пламна преди минути в центъра на Бургас на ул. \"Хаджи Димитър\" като по първоначални данни има пострадал човек, съобщи очевидец за \"24 часа\". Най-вероятно пострадалият е скочил от третия етаж на пламналата сграда. Засега няма официална информация за състоянието му. На място има линейки и пожарна.", "date": "2018.09.26", "title": "Пожар пламна в центъра на Бургас, мъж е скочил от 3-я етаж на сградата (Снимки)"}
{"url": "https://www.24chasa.bg/novini/article/7073443", "text": "Дайнърс клуб България, съвместно с Fibank, разработиха кредитната карта Evolve - продукт от ново поколение, съчетаващ в себе си най-добрите възможности, предлагани от два световни бранда - Diners Club International и Mastercard®. Картата Evolve предлага двойно повече възможности на своите притежатели. Evolve е първият продукт, обединяващ двата световни бранда, който съчетава в себе си удобството и сигурността на кредитна карта, клубна принадлежност и нови технологии. Това съобщиха от банката. Обединявайки две картови системи в един продукт, притежателят на Evolve разполага с всички възможности на Diners Club International и Mastercard®, без да е необходимо да помни множество ПИН кодове, да следи различни лимити, извлечения и банкови сметки. Клиентите с кредитни карти Evolve сами могат да изберат кой от двата бранда - Diners Club® или Mastercard®, да използват при извършване на плащане. Притежателите на продукта, освен кредитна карта, получават и редица привилегии като: възможност за безплатен достъп и консумация до над 800 летищни салона в цял свят; участие в cashback програмата на Дайнърс клуб България, която им позволява възстановяване на 1% от реализирания оборот при търговци; включване във всички наградни програми, включително и Priceless програмата на Mastercard® за помощ при организиране на пътувания и резервации чрез Concierge програма; безплатна застраховка при пътуване в чужбина и множество регионални и международни програми за отстъпки. Картата се издава безплатно от Дайнърс клуб България и позволява безконтактни плащания в търговски обекти в България и чужбина, както и сигурност на плащанията в интернет чрез изполване на еднократна 3D парола. Всеки желаещ да получи кредитна карта Evolve може да избере една от трите разновидности - MasterCard Classic, Diners Club - Mastercard First Lady Pink и Diners Club - Mastercard First Lady Red. Новата кредитна карта Evolve бе представена на специално организирано събитие, на което присъстваха г-жа Ваня Манова - Мениджър на Mastercard за България и Македония, г-жа Севдалина Василева - Изпълнителен директор и член на УС на Fibank (Първа инвестиционна банка) и г-н Симеон Илиев - Изпълнителен директор на Дайнърс клуб България. „Първа инвестиционна банка отново затвърди позициите си на лидер във финансовите иновации на българския пазар. Смятам, че с обединението на предлаганите услуги от два световни бранда като Diners Club International и Mastercard® ще можем да осигурим още по-добро потребителско изживяване на клиентите.“ – заяви г-жа Севдалина Василева - Изпълнителен директор на Fibank.", "date": "2018.09.26", "title": "Дайнърс клуб България с подкрепата на Fibank разработиха кредитната карта от ново поколение Evolve"}
{"url": "https://www.24chasa.bg/novini/article/7073484", "text": "Подозираният за четворното убийство в Каспичан беше задържан преди минути за престъплението. Той е племенник на двамата възрастни и братовчед на техните деца. Мъжът не казва повода за убийството, предполага се, че е битов скандал.  Клането е станало с кухненски сатър. Очаквайте подробности.                                                                                                                                                                                                                                                                                                                        ", "date": "2018.09.26", "title": "Заподозреният за четворното убийство в Каспичан - братовчед на жертвите"}
{"url": "https://www.24chasa.bg/novini/article/7073512", "text": "Папа Франциск призова днес китайските католици към помирение след историческото споразумение с Пекин за назначаването на епископи, предаде Франс прес. Приканвам всички китайски католици да участват в постигането на помирение, написа папата в публикувано днес послание, предаде БТА. Франциск призна, че съзнава, че някои китайски католици, преследвани в миналото заради предаността си към него, може да се чувстват изоставени и ги призова да имат вяра в новото споразумение за доброто на всички католици в Китай, посочва Ройтерс. В самолета на връщане от Естония Светият отец вече говори за страданията на 12-те милиона китайски католици (малцинство в страната с близо 1,4 милиарда жители), разделени от десетилетия между контролирана от комунистическия режим \"патриотична\" Църква и нелегална Църква, която признава единствено Ватикана. \"Когато се сключва мирен договор или се водят преговори, двете страни губят по нещо. Такова е правилото\", заяви той. Папата призова китайското правителство да върви напред с \"упование, смелост и далновидност\", за да продължи диалога, започнал със знаменателното споразумение, сключено между Ватикана и Пекин в събота. В посланието си до китайските католици Франциск отбеляза, че като добри граждани, те не бива да се въздържат от критика, когато това е необходимо, за да бъде защитено човешкото достойнство. Споразумението между Ватикана и Пекин, сключено след повече от 10 години работа по него, дава на Ватикана последната дума при назначаване на епископи в Китай, макар че критици го определиха като предателство към комунистическото правителство. Договарянето може да спомогне за възстановяване на дипломатическите отношения с Пекин, прекъснати преди повече от 70 години.", "date": "2018.09.26", "title": "Папа Франциск призова китайските католици към помирение"}
{"url": "https://www.24chasa.bg/novini/article/7073539", "text": "55 мастербокса цигари \"Мурати\" на стойност близо 200 хил.лв. залови смолянската полиция. Цигарите са натоварени край Драма и с два джипа са внесени у нас на зелена граница в района на село Буйново. При проверка в девинското село Грохотно в единия джип са открити 35 мастербокса. Другия побягнал и блъснал автомобил на смолянските криминалисти. Шофьорът на избягалия джип след това поел към село Брезе, където укрил цигарите в гората. Няколко часа полицаите го заловили в курорта Пампорово. Задържан е и 32-годишен мъж с лек автомобил, който е бил ръководител, обясниха на съвместен брифинг Иван Даскалов, Апелативен прокурор на в Пловдив, Тодор Деянов, окръжен прокурор на Смолян и Николай Димов, директор на ОД на МВР-Смолян. \"Арестувани са трима души. Единия от 32-годишен мъж, който също бил в групата, но с лек автомобил е ръководител. Координирали са действията си с радиостанции. Останалите задържани в РПУ-Девин, засега с мярка за едно денонощие, са мъже на 22 и 47 години. Двама от тях са криминално проявени\", каза Иван Даскалов. Предстоят обиски в имоти на задържаните за още цигари. Според Даскалов контрабандните цигари, разкрити от полицията в Смолян, нямат връзка с разбитите напоследък нелегални канали за папироси у нас. Предстои 24-часовият арест на контрабандистите да бъде увеличен на 72 часа, заяви окръжният прокурор в Смолян Тодор Деянов. Двама от мъжете са от град Кричим, а третият е от Куртово Конаре, община Стамболийски. Извършеното престъпление предвижда наказание от 3 до 10 години лишаване от свобода и глоба до 10 000 лева.", "date": "2018.09.26", "title": "Разкритите контрабандни цигари в Смолян са за 200 хил. лева"}
{"url": "https://www.24chasa.bg/novini/article/7073554", "text": "Японската фирма за лунни изследвания \"Айспейс\" оповести, че е сключила договор за изстрелвания с ракети на компанията на Илон Мъск \"Спейс Екс\" през 2020 г. и 2021 г., предаде Ройтерс. Това ще е първата стъпка към предоставяне на услуги, като например търсене на вода на Луната, предаде БТА. Достигайки космоса с ракета \"Фалкон 9\" на \"Спейс Екс\", \"Айспейс\" планира неин космически апарат да орбитира около Луната и в рамките на втора мисия да спусне два роувъра на лунната повърхност. Това ще открие пътя за бъдещи експедиции. \"Айспейс\" се надява да предоставя услуги на правителствени и частни клиенти, включително доставяне на полезни товари на Луната и изследвания, като търсене на вода, докато се приближаваме към колонизация на Луната. Миналата седмица \"Спейс Екс\" съобщи, че ще отведе японския милиардер Юсаку Маедзава на пътешествие около Луната с така наречената Голяма ракета Фалкон (Big Falcon Rocket), която е в процес на разработване. Пътешествието е планирано за 2023 г.", "date": "2018.09.26", "title": "Японска фирма за лунни изследвания ще използва ракети на компанията \"Спейс Екс\""}
{"url": "https://www.24chasa.bg/novini/article/7073828", "text": "Филипински изобретател представи летящ пътнически дрон, който според него е бъдещето на транспорта, съобщи Ройтерс. Кикс Мендиола - бивш танцьор и оператор, се издигна за няколко минути в творението си, задвижвано с \"мултикоптерна технология\", каквато се използва за непилотираните дронове, предава БТА. \"Всичко работеше перфектно\" - заяви изобретателят след първия публичен изпитателен полет. Машината на Мендиола \"Консепто милениа\" може да се издига на 6,1 м и да ускорява до 60 км/ч. Първият й полет обаче продължи само 10 минути. Тя е за един човек, който я управлява с портативно радиочестотно устройство. \"Натискаш бутон и тя се издига, след това буташ лоста напред и тръгва напред. Много е лесно, затова казвам, че има голям потенциал\" - каза Мендиола. Той е убеден, че подобен дрон има голямо бъдеще в градове с тежки задръствания, като Манила. Австралийската компания \"Star8\" сключи договор с Мендиола за разработване на пътническия дрон, след като видеозапис за него предизвика голям интерес в социалните мрежи.", "date": "2018.09.26", "title": "Филипински изобретател представи летящ пътнически дрон (Видео)"}
{"url": "https://www.24chasa.bg/novini/article/7073845", "text": "Върховният административен съд днес отново не даде ход на делото за трасето на магистралата Русе – Велико Търново, съобщи   Причината е, че не са били представени необходимите експертни оценки за въздействие на околната среда, които магистратите изискаха още в края на юни. Делото е насрочено за 31 октомври. Делото започна по жалба на жителите на село Хотница, които смятат, че трасето минава твърде близо до населеното място. Към него е присъединена и жалбата на Сдружение “Граждани за пътен контрол”, които пък са на другия полюс – те са недоволни от факта, че магистралата е прекалено отдалечена от Горна Оряховица, което ще ощети жителите на града и най-вече бизнеса. През юни съдът отложи разглеждането, тъй като техническата експертиза не отговаря на няколко въпроса на жалбоподателите относно конкретни въздействия върху околната среда. По думите на русенския депутат Искрен Веселинов, жалбите са абсурдни и неоснователни, а отлагането на изграждането на магистралата струва човешки животи. Делото се гледа само на една инстанция. Така в най-добрият случай казусът може да приключи в рамките на месец след като изисканият от магистратите доклад бъде представен. Отлагането на делото забавя допълнително изграждането на магистралата, която според първоначалните планове трябваше да бъде готова до 2022 година.", "date": "2018.09.26", "title": "Пак отложиха делото за трасето на магистралата Русе - Велико Търново"}
{"url": "https://www.24chasa.bg/novini/article/7073856", "text": "Отпадане на тавана на всички пенсии би струвало допълнително 155 милиона лева за 2019 година, каза управителят на НОИ Ивайло Иванов по време на дискусия в парламентарната социална комисия, предаде БТА.  Комисията по труда и социалната политика обсъжда искане на инициативен комитет от пенсионерски организации. Едно от исканията на пенсионерите е през 2019 година да падне таванът на всички пенсии, а не само на новоотпуснатите, както е заложено в Кодекса за социално осигуряване. Пенсионерите искат още преизчисление на всички пенсии с актуален среден осигурителен доход, както и минималната пенсия за осигурителен стаж и възраст да стане от 1 януари 2019 година 55 процента от минималната работна заплата. Необходимата сума за всички искания на пенсионерските организации е един милиард и 645 милиона лева за 2019 година. За преизчисление на пенсиите със средния осигурителен доход за 2018 година са необходими - един милиард и 440 милиона лева, за увеличението на минималните пенсии за осигурителен стаж и възраст са необходими - 50 милиона лева, за отпадането на тавана на пенсиите са необходими допълнително 155 милиона лева, уточни управителят на НОИ. По думите му това би увеличило общите разходи за пенсии за 2019 година до над 11,5 млрд лева, което е над 10,3 от прогнозния брутен вътрешен продукт за 2019 година. Трансферът за покриване на недостига от средства ще надхвърли 5 процента от БВП при прогноза около 3,7 за 2019 година. Социалният министър Бисер Петков обясни, че твърденията, че ограничаването на пенсиите от таван е противоконституционно, са отхвърлени от компетентните органи - по това са се произнесли Европейският съд за правата на човека и Комисията за защита от дискриминацията. Той подчерта, че е важно да се обсъди дали отпадането на тавана на пенсиите може да бъде поето като допълнителен разход от ДОО от държавния бюджет. Бисер Петков допълни, че изчислените размери на някои от старите пенсии без таван са смущаващи за общото разбиране за размера на пенсиите. Министърът смята, че става дума и за предвидимост, която законодателството, особено това в областта на пенсиите, трябва да има. Той допълни, че в 18 държави членки на ЕС има ограничения на размера на пенсиите - или като абсолютен размер, или като референтна стойност, или някакъв друг регулатор. Бисер Петков съобщи, че в проекта на Държавното обществено осигуряване за следващата година ще бъде заложено осъвременяване на пенсиите с 5,7 на сто, което е по-съществен ръст от предходните години и той се обуславя от по-високия темп на нарастване на средния осигурителен доход. Според него презчисляването на всички пенсии с актуален осигурителен доход за 2018 г. би увеличило съществено разходите за пенсии на ДОО и би нарушило финансовата устойчивост на пенсионната система, която с последните изменения в КСО е стабилизирана - нивата на дефицита са почнали да намаляват. Устойчивостта на всеки пенсионен фонд е предпоставка да посреща бъдещи задължения, заяви министърът. Светлана Ангелова от ГЕРБ също смята, че финансовата стабилност ще даде сигурност и за бъдещите поколения. Тя подкрепя всяко увеличение на доходите на възрастните хора, но смята, че за да се изпълнят тези искания трябва да има или драстично увеличение на осигурителната вноска и данъците, или съкращения. По думите й борбата с бедността не трябва да бъде само приоритет на пенсионната политика, а да е пакет от мерки на всички системи. Предложените мерки ще имат положителен ефект върху доходите на пенсионерите, но той ще е неустойчив, а цената, която трябва да плати обществото, ще бъде непосилна, заяви Ангелова. Георги Гьоков от БСП смята, че дискусията незаслужено се измества само върху отпадането на тавана на всички пенсии, което той намира за справедливо, но не единствено важно искане. Гьоков попита справедлива и адекватна ли е една пенсионна система, която осигурява средна пенсия от 340 лева при среден осигурителен доход 850-900 лева. Исканията на тези пенсионерски организации отразяват 100 процента исканията на пенсионерите в България, заяви депутатът. Той допълни, че е справедливо преизчисление на пенсиите, ако не със средния осигурителен доход за 2018 година, то поне с по- актуален. Председателят на социалната комисия Хасан Адемов подчерта, че комисията изготвя становища по внесени законопроекти, а не по меморандуми. Васил Върбанов, председател на инициативния комитет от пенсионерски организации, внесъл предложението, заяви, че над 2 милиона пенсионери са със средна пенсия от 321 лева, каквато е в момента линията на бедността. Според него исканията са реалистични и наложителни.", "date": "2018.09.26", "title": "Промените в размера на пенсиите струват над един милиард и 600 милиона лева"}
{"url": "https://www.24chasa.bg/novini/article/7072905", "text": "Временно движението по път I-6 Перник – Кюстендил в района на с. Драгомирово в участъка Коняво – Цървеняно – Драгомирово е ограничено, поради ПТП. Това съобщиха от пресцентъра на АПИ. При ПТП-то има и загинал мъж от Кюстендил. Катастрофата е в района на Хладни клисури, на територията на Радомирска община. На място е починал водачът на лек автомобил „Мерцедес“ с кюстендилска регистрация, който е навлязъл в насрещно от платно и се е сблъскал челно с товарен автомобил с румънска регистрация, допълва  . Загиналият, който по неофициална информация е на 72 г., е бил сам в автомобила. Причините за катастрофата се изясняват - вероятно на водача на мерцедеса му е прилошало. Обходен маршрут за идващите от Кюстендил: за автомобили до 3,5 т: Коняво – Горна Гращица – Катрище – Невестино – Дупница – София. За тежкотоварни автомобили над 3,5 тона: Кюстендил – Пиперков чифлик – Невестино – Дупница – София. Движението се регулира от \"Пътна полиция\". Обходен маршрут за идващите от Перник: По път III-623 Извор – Жедна и по път III-6041 Жедна –Гъръбник – Д. Диканя. Движението се регулира от „Пътна полиция“.", "date": "2018.09.26", "title": "Катастрофа ограничи движението по пътя Перник - Кюстендил, има загинал (Обновена)"}
{"url": "https://www.24chasa.bg/novini/article/7073877", "text": "Двупосочно ще е движение в платното за София между 35-ти и 41-ви км на АМ „Тракия“ поради ремонт на двата виадукта при 37-ми и 38-ми километър. Ограничено ще е преминаването в платното за Бургас. Срокът за изпълнение на предвидените дейности е до 20 ноември т.г. За улеснение на трафика в края на всяка работна седмицата в този участък ще има реверсивно движение. В петък от 13 ч. ще има две ленти за движение в посока Бургас и една за София. В неделя от 13 ч. до 20 ч. ще се осигурят две ленти за София и една за Бургас, информира от АПИ.  До 29-ти септември т.г. ще бъде намалена скоростта до 50 км/ч при нулевия километър на АМ „Хемус“ в посока София поради частични ремонти на 100 м от активните ленти. Шофьорите да се движат с повишено внимание и съобразена скорост. Останалите ограничения по автомагистралите „Хемус“ и „Тракия“ са: На АМ „Тракия“ поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. Ремонтни дейности се извършват и на моста над р. Елшишка при 89-ти км на АМ „Тракия“ и движението се осъществява двупосочно в платното за Пловдив. Шофьорите трябва да карат с повишено внимание в участъка между Ихтиман и тунел „Траянови врата” - от 45-ти до 53-ти км, където скоростта е ограничена до 90 км/ч в двете платна, поради неравности на пътната настилка и извършване на ремонтни дейности. В понеделник беше въведено ограничение на скоростта до 90 км/ч по АМ „Тракия” и в участъка Чирпан-Стара Загора, от 168-ми до 208-ми км, поради неравности на настилката. В момента на АМ „Хемус“ се ремонтира долното строене на 4 виадукта - при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“) и при 51-ви км (виадукт „Разлив“). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. Заради ремонтните дейности по съоръженията е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно.", "date": "2018.09.26", "title": "Двупосочно ще е движението в платното за София между 35-ти и 41-ви км на „Тракия“"}
{"url": "https://www.24chasa.bg/novini/article/7073876", "text": "Върховният представител на ЕС по въпросите на външната политика и сигурността Федерика Могерини ще организира тази вечер в Ню Йорк вечеря за премиерите от страните от Западните Балкани, които присъстват на сесията на Общото събрание на ООН, предаде МИА. Както съобщи Европейската комисия, на вечерята ще присъства еврокомисарят по разширяването Йоханес Хан, който вчера проведе срещи с някои от министрите на външните работи от страните от Западните Балкани, предава БТА. На срещите Хан подчерта, че регионалната свързаност представлява катализатор за напредъка на западнобалканските страни към ЕС, за подтикване на икономически растеж и откриване на нови работни места. Западнобалканската шесторка би трябвало да използва сегашния позитивен момент, когато става дума за разширяването, написа президентът на САЩ Доналд Тръмп в Туитър.", "date": "2018.09.26", "title": "Могерини организира вечеря за премиерите от Западните Балкани"}
{"url": "https://www.24chasa.bg/novini/article/7073888", "text": "Спецапелативният съд пусна под домашен арест Ценко Чоков. Досега той беше в ареста. Сред мотивите на съдиите е влошеното здравословно състояние на бившия кмет на Галиче, който сега е подсъдим, предаде БТА. Чоков страда от диабет, диабетна полиневропатия, няколко язви, дискова болест, урологично заболяване, наскоро е претърпял операция, предстоят и други. Чоков ще бъде в София, и така няма опасност да извърши ново престъпление, какъвто риск има, ако е в Галиче. Там имало възможност да оказва натиск върху свидетелите.", "date": "2018.09.26", "title": "Ценко Чоков излиза под домашен арест, болен бил"}
{"url": "https://www.24chasa.bg/novini/article/7073885", "text": " е вече локализиран, съобщиха от Изпълнителната агенция по горите. Предприети са всички възможни действия за неговото потушаване. С гасенето на пожара днес са ангажирани над 80 горски служители с 8 специализирани автомобила за гасене, повече от 50 служителя на ГД ПБЗН и един булдозер. До момента това е най-големият горски пожар за тази година. Вследствие на силния вятър, засегнатите в него горски територии са предимно около 220 дка култури от черен бор, от тях 15 дка са унищожени от върхов пожар, а 50 дка са голини. Над 2 000 дка са опожарените горски територии от 120 горски пожара от началото на годината досега. За сравнение през същия период на 2017 г., са били регистрирани 484 пожара със засегнати 45 111 дка, от които 9а844 дка от върхов пожар. Тревожно е нарастването на броя на горските пожари през последните няколко седмици, сочат данните на Изпълнителна агенция по горите. Броят на пожарите само през септември достигна 33, а опожарените горски площи са над 800 дка, което е почти 50 на сто от всички засегнати от пожари горски територии за 2018 г. От ИАГ напомнят, че по време на пожароопасен сезон, който е в сила на територията на цялата страна, е недопустимо паленето на открит огън и извършването на огневи работи в горските територии, както и на разстояние по-малко от 100 метра от техните границите. Това е възможно единствено на специално обозначените за това места, в които са изградени безопасни огнища и в близост до тях обикновено има поток или река. Дори и на регламентираните за целта места Изпълнителна агенция по горите призовава гражданите да не си тръгват, докато огънят не бъде напълно изгасен. Не се допуска паленето на стърнища, суха трева и слама в земеделски земи, по слоговете и крайпътни ивици и други площи със суха растителност. Изключително безотговорно е хвърлянето на незагасени цигари и клечки кибрит при преминаване през горски насаждения, предупреждават от агенцията. Изпълнителна агенция по горите разчита на помощта от всички граждани и призовава всеки забелязал пожар в горските територии или в близост до тях незабавно да подаде сигнал на единния европейски телефон за спешни повиквания 112.", "date": "2018.09.26", "title": "Горският пожар край Дренково бил най-големият през тази година"}
{"url": "https://www.24chasa.bg/novini/article/7073775", "text": "Две братчета  - бебе на 9 м. и момченце на година и половина са били евакуирани от обгазената сграда на ул.\"Хаджи Димитър\" 5 в Бургас, където загина 32-годишен мъж, падайки от 3я етаж при опит да се спаси от пожара. Децата са в добро състояние, но ще останат под лекарско наблюдение, съобщи за \"24 часа\" пресаташето на УМБАЛ Бургас Юлия Андреева. \"Режех железа с флекс в мазето, но искра отхвръкна и подпали купчина стиропор\", разказа пред наш репортер 73-годишният Атанас Илиев, който за малко да подпали жилищната кооперация. След лумването на стиропора от мазето започнал да пълзи гъст черен дим. Явно изплашен, че ще се задуши, 32-годишен мъж, който живеел два етажа над партерния, изскочил на терасата, хванал се за парапета и опитал да пропълзи до долу. Съсед му извикал да не се хваща там, защото ще падне, но в следващия миг желязното парче, за което мъжът се държал, се отчупило и той полетял. Мъжът загинал на място. \"Много хубаво момче, бяхме приятели. Разказвал ми е, че е роден в Гърция, но се оженил за туркиня и живял там, имали дете. Преди 3 г. се развел и дошъл в България. Беше IT специалист\", разказа 73-годишният Атанас Илиев, който бе силно разстроен от случилото се.", "date": "2018.09.26", "title": "Братчета на 9 м. и година и половина евакуирани при пожара в Бургас"}
{"url": "https://www.24chasa.bg/novini/article/7073896", "text": "Лиляна Павлова, министър за българското председателство на Съвета на Европейския съюз 2018 г., се срещна със заместник-генералния директор на дирекция “Европа” в МВнР на Китай и заместник-генерален секретар на Секретариата на “16+1” Лу Шан в София днес. Това съобщиха от пресцентъра на Министерството за българското председателство на Съвета на ЕС 2018 г. Двамата обсъдиха организацията и провеждането на Четвъртата Среща на местните лидери от Китай, България и страните от Централна и Източна Европа, планирана да се състои отново в София, на 20 октомври тази година. Срещата ще събере областни управители, кметове, националните координатори за инициативата за сътрудничество Китай-ЦИЕ, представители на регионите и на бизнеса от всички страни от формата. В България се очаква да пристигнат близо 700 делегата, сред които губернатори и представители на местната власт от 20 китайски провинции и страните от ЦИЕ. Целта на срещата между местните власти от държавите от формата „16+1“ е всички заедно и конструктивно да обсъдят бъдещото си сътрудничество във всички области с конкретни идеи и планове. В рамките на срещата, министър Лиляна Павлова и г-н Лу Шан обсъдиха и подготовката по създаването на Глобален партньорски център в рамките на инициативата „16+1“. На срещата присъстваха и експерти от министерството на външните работи, министерството на икономиката и на НДК. Представителите на китайската делегация благодариха на министерството за българското председателство на Съвета на ЕС 2018 за отличната подготовка и логистика на срещите „16+“ в София.", "date": "2018.09.26", "title": "Планира се втора среща „16+1“ с китайска делегация в София през октомври"}
{"url": "https://www.24chasa.bg/novini/article/7073889", "text": "Заключителна пресконференция по проект „Разработване и внедряване на Система за мониторинг, оценка и контрол за изпълнение на Националната стратегия на Република България за интегриране на ромите 2012-2020“ ще се проведе утре, 27 септември, в Министерския съвет. Това съобщиха от правителствената информационна служба. Проектът се изпълнява по приоритетна ос 3 „Модернизация на институциите на пазара на труда, социалното включване и здравеопазването” на Оперативна програма „Развитие на човешките ресурси“ 2014-2020. Основната му цел е да подпомогне интеграционните политики като създаде ефективна система за регулярно и системно информационно осигуряване, наблюдение, оценка и контрол на изпълнението на Националната стратегия. В пресконференцията участие ще вземат ръководителят на проекта и секретар на Националния съвет за сътрудничество по етническите и интеграционните въпроси Росица Иванова, Христина Христова, заместник-председател на Националния съвет за сътрудничество по етническите и интеграционните въпроси, представители на Националния статистически институт, както и представители на консорциума, изработил и внедрил софтуерната платформа, чрез която функционира системата.", "date": "2018.09.26", "title": "В МС ще бъдат представени резултатите от проект за интегрирането на ромите"}
{"url": "https://www.24chasa.bg/novini/article/7073853", "text": "Районна прокуратура – Петрич е внесла за разглеждане в съда обвинителен акт срещу С.Я. за изнудване на момиче, съобщиха от Апелативна прокуратура-София. На 15.03.2017 г. обвиняемият Я., чрез профила си в интернет пространството, заплашил четиринадесетгодишно момиче, че ще разпространи нейни снимки с порнографско съдържание. Той изпратил съобщения на използван от нея профил в социалната мрежа Фейсбук, в приложението Месинджър, в които поставял условия. Пет дни по-късно, в двора на училище в Петрич, непълнолетната му предала сумата от 100 лева, която обвиняемият поискал, за да не изпълни заканата си. В средата на м. април 2017 г., докато пребивавал във Великобритания, С.А. отново заплашил момичето с разгласяване на позорящи обстоятелства – разпространение на снимки с изображение на голото й тяло. Този път пострадалата трябвало да предаде сумата от сто лева на жена, с която обвиняемият живеел на съпружески начала в  Петрич, с обяснение, че са изпратени от него от чужбина. Впоследствие той разпространил снимките на непълнолетното момиче с порнографско съдържание, чрез Фейсбук, на нейни близки. С.Я. е обвинен и за незаконно държане в паметта на мобилния си телефон, намиращ се у него, както в Петрич, така и на територията на Кралство Великобритания, на снимкови изображения на голо тяло, за създаването на които било използвано ненавършилото осемнадесетгодишната възраст момиче. Предстои насрочване на разпоредително заседание по делото.", "date": "2018.09.26", "title": "Съдят мъж от Петрич, изнудвал 14-годишна с нейни порно снимки"}
{"url": "https://www.24chasa.bg/novini/article/7073989", "text": "По предложение на експерти от НОИ се обсъжда прецизиране на пенсионната формула, каза пред журналисти Бисер Петков след участието му в заседанието на параментарната социална комисия, цитиран от БТА. За да може да действа максималният осигурителен доход като естествен регулатор на размера на пенсиите, се обмисля след вече заложеното законодателно отпадане на трите най-добри години до 1997 година от 1 януари следващата година, дали да не отпаднат и трите години от 1997 година до 2000 година, когато все още не е имало максимален осигурителен доход, уточни министър Бисер Петков. Максималният осигурителен доход се въведе от 2000 година. Той отбеляза, че това е само предложение, търсят се становища на всички експерти и не е ясно дали ще бъде прието. Той допълни, че когато през 2014-2015 година е взето решението да отпаднат трите най-добри години от формулата, решението е взето с убедеността, че то ще е благоприятно за повечето от пенсионерите. То е обвързано и с отпадането на тавана на новоотпуснатите пенсии. Днес социалната комисия обсъди становище на пенсионерски организации, които искат отпадане на тавана на всички пенсии, а не само на новоотпуснатите. Дебатът продължава, каза министърът пред журналисти, но подчерта, че пълното отпадане на тавана едва ли е реалистичен вариант. Ясно е колко ще струва - 155 милиона лева допълнително за 2019 година. Не смятам, че и изчислените размери на някои от пенсиите, които са в порядъка на няколко хиляди лева, биха се приели нормално, каза още Бисер Петков. По отношение на това дали ще има увеличение на минималните пенсии за осигурителен стаж и възраст, министърът каза, че въпросът за следваща стъпка се обсъжда, но неговото лично мнение е, че това би довело до диспропорции и дисбаланси в пенсионната система система, защото това не е реално заработен размер на пенсията. Парламентарнтата група на ДПС обмисля да внесе предложение преизчисляването на пенсиите за 2019 година да бъде не от 1 юли, а от 1 април, за да могат да се подпомогнат по-рано пенсионерите, заради увеличените цени на енергоносителите, съобщи председателят на социалната комисия и депутат от ДПС Хасан Адемов.", "date": "2018.09.26", "title": "Обсъждат прецизиране на пенсионната формула"}
{"url": "https://www.24chasa.bg/novini/article/7073996", "text": "Албанската полиция арестува двама американски граждани, търсени с международна заповед за арест, за производство и продажба на синтетични наркотици, съобщи МИА, цитирана от БТА. Успешно е завършена международната полицейска операция \"Синтетика\" в сътрудничество с американските правораздавателни агенции, албанската държавна полиция, прокуратурата за тежки престъпления и американската агенция ДЕА. Арестувани са двама американски граждани, които се установили в Албания, където искали да започнат производство на синтетична дрога. Става дума за Винсент де Каро /29 г./ и Арбер Исаку /29 г./ и двамата родени в Ню Йорк, където са живеели, се казва в съобщение на албанската полиция. Лицата, които албанската полиция следяла поне един месец, са арестувани на граничния пункт Морина при опит да напуснат Албания и да влязат в Косово. Арестуваните са били разследвани от ДЕА една година. Те създали в Тирана база и се подготвяли да започнат производство на синтетични наркотици, които възнамерявали да продават чрез интернет. При обиск на обекта полицията е конфискувала прекурсори, които служат за производство на синтетични наркотици.", "date": "2018.09.26", "title": "Арестуваха двама американци в Албания, произвеждали и продавали наркотици"}
{"url": "https://www.24chasa.bg/novini/article/7073995", "text": "Предстои да се гледат текстове в Наказателния кодекс и е възможно в тях да се запише като престъпление нерегламентираният превоз на пътници. Това заяви в сряда транспортният министър Росен Желязков пред депутатите от ресорната комисия в парламента. На заседанието се дискутираха приоритетите в работата на новия министър и проблемите в сектора. Криминализирането на нелегалните превози бе поискано от превозваческите организации, които присъстваха на заседанието. Дебатирана бе и темата за задължителните колани в автобусите, което стана с вече приета промяна в закона. Не трябва да се вменява задължение само шофьорът да следи дали пътникът си е поставил колана, защото така ще се създадат трудности, каза още Желязков. Министърът допълни, че в 9-месечния срок до влизане в сила на новото изискване ще бъдат разгледани всички съображения, които са представени от бранша. Превозвачите изразиха и притеснения за времето за съхранение на записите от видеорегистраторите, които също станаха задължителни. Те се натъкнали на информация, че трябва да ги пазят за една година. Приетият закон предвижда сроковете и изискванията да бъдат определени с наредба от транспортния министър. Депутатът Станислав Иванов заяви, че автобусите минават преглед на всеки 6 месеца. В протоколите от тях се отбелязвало дали мястото на водача и другите седалки в автобуса имат колани и може ли те да бъдат монтирани допълнително. След 6 месеца ще знаем колко са автобусите, които са с колани, и колко не трябва да бъдат оборудвани”, посочи Иванов.", "date": "2018.09.26", "title": "Желязков: Затвор за нелегални превози"}
{"url": "https://www.24chasa.bg/novini/article/7073998", "text": "Комисията \"Антикорупция\" търси бившия финансов министър Симеон Дянков, за да каже колко пари е изкарал, докато е работил в чужбина, съобщиха от институцията. Проверката на имуществото му била приключила, но била непълна, защото в комисията намали информация за доходите му от времето, когато е работил зад граница. По думите на шефа на \"Антикорупция\" Пламен Георгиев публична тайна е, че Дянков е работил в Световната банка, а сега е в Лондон. Проверката на Дянков започна, след като той стана обвиняем по делото за продажбата на 33% държавен дял в ЕВН. Другите два проблема около Дянков били, че в \"Антикорупция\" нямали никаква информация за доходите на съпругата му, а при такива инспекции се изисква информация и за тях. Освен това нито в нашите, нито в американските регистри можел да бъде открит документа за граждански брак между Дянков и жена му. Досега всички опити бившият финансов министър да бъде намерен на някои от известните адреси удряли на камък.", "date": "2018.09.26", "title": "\"Антикорупция\" търси Симеон Дянков, за да каже за доходи от чужбина и женен ли е"}
{"url": "https://www.24chasa.bg/novini/article/7074009", "text": "Норвежки съд постанови днес, че руският гражданин, задържан по обвинение в шпионаж в норвежкия парламент може да бъде оставен под стража за две седмици, предаде Ройтерс, цитирана от БТА. От апелативния съд на Боргартинг заявиха, че има доказателства за това, че Михаил Бочкарьов е събирал информация от компютърни и безжични мрежи в парламента миналата седмица, потвърждавайки решението на по-низшата инстанция. Уверенията на руското посолство в Осло, че той няма да напусне страната без разрешение, ако бъде освободен, са недостатъчни, добавиха от съда. \"По всяка вероятност заподозреният не е действал сам\", заключават от съдебната инстанция. Руското външно министерство поиска от Норвегия да оттегли \"абсурдните обвинения\" и да освободи Бочкарьов, за когото твърди, че е сътрудник на Съвета на Федерацията, горната камара на руския парламент. Бочкарьов бе задържан в петък на летището в Осло, докато се готвеше да излети, след посещение на международен семинар за цифровизацията в норвежкия парламент. Хеге Окре, норвежката адвокатка на Бочкарьов, каза пред Ройтерс, че клиентът й отрича да е замесен в престъпление и счита инцидента за \"недоразумение\". По думите му \"обвиненията срещу него са неоснователни\".", "date": "2018.09.26", "title": "Норвежки съд потвърди решението за арест на руснака, обвинен в шпионаж"}
{"url": "https://www.24chasa.bg/novini/article/7074020", "text": "Окръжният съд в Ямбол наложи ефективни присъди от 7 години \"лишаване от свобода\" на Димитър Д. и Боян Б. и по 10 години лишаване от свобода на Александър Д. и Антон И. за притежание и разпространение на повече от 38 килограма хероин, съобщиха от съда, цитирани от БТА. Четиримата са държали наркотичното вещество в особено големи размери на стойност близо 3 500 000 лева и са направили опит да продадат повече от пет килограма от него. Присъдата ще бъде изтърпяна при първоначален строг тъмничен режим. Определението на Ямболския съд може да бъде обжалвано пред Апелативния съд в Бургас.", "date": "2018.09.26", "title": "Окръжният съд в Ямбол осъди 4-има наркодилъри за 38 кг хероин"}
{"url": "https://www.24chasa.bg/novini/article/7074110", "text": "Терористичната заплаха в Ирак и Сирия все още продължава, заяви турският външен министър Мевлют Чавушоглу в изказване на заседание на ниво министри в рамките на глобален форум за борба с тероризма, организиран в Ню Йорк, съобщава в.\"Миллиет\", цитиран от БТА. Чавушоглу отбеляза, че все още остават терористични организации като ДАЕШ (арабски акроним на \"Ислямска държава\"), Ал Каида, Ан Нусра, Кюрдската работническа партия (ПКК), Партията на демократичния съюз (ПДС) и Силите за защита на народа (СЗН). Турция разглежда сирийската кюрдска Партия на демократичния съюз и нейната милиция Сили за защита на народа като терористични организации, свързани с ПКК. Чавушоглу подчерта, че страните трябва да бъдат единни срещу тероризма. Нито една страна не може да се бори сама срещу тероризма. Трябва да действаме в единство, заяви турският първи дипломат.", "date": "2018.09.26", "title": "Чавушоглу: Терористичната заплаха в Ирак и Сирия остава"}
