{"url": "https://www.24chasa.bg/novini/article/6694682", "text": "Автобус совалка, превозващ пътници от самолета им до терминала на летище Франкфурт, се сблъска с влекач днес, при което бяха ранени 14 души, предаде ДПА, цитирана от БТА. Водачът на влекача е сред ранените. Един от пътниците е настанен в болница. Не е ясно как се е стигнало до инцидента на най-голямото летище в Германия. Според първоначалните данни на разследването влекачът не е спазил предимството на автобуса, в който имало 72-ма пътници, пристигнали с полет на \"Райънеър\" от испанския град Севиля.", "date": "2018.02.01", "title": "Автобус с пътници се блъсна с влекач на летището във Франкфурт, 14 ранени"}
{"url": "https://www.24chasa.bg/novini/article/6694529", "text": "Как да се избере шефът на новата комисия “Антикорупция” ще решават депутатите в петък. Точката трябва да влезе извънредно в дневния ред на парламента, след като в сряда антикорупционната комисия одобри правилата. Шефът на новата комисия трябва да бъде гласуван от НС в едномесечен срок от влизането на закона в сила - т.е. до 19 февруари. Засега единственото коментирано име е на фаворита на ГЕРБ Пламен Георгиев, който в момента е шеф на Комисията по конфискацията. Тя влиза в новата мегаструктура. След приемането на правилата тече 2-седмичен срок за номинации. Кандидатите ще трябва да подготвят концепция за управление на новия орган. Те ще попълват и подробна декларация за имущество и интереси и ще бъдат проверявани за принадлужност към ДС. Кандидатите ще бъдат изслушани на открито заседание на парламентарната антикорупционна комисия, което ще се излъчва и пряко в интернет. Неправителствени организации ще могат да представят свои становища до 7 дни преди това. Само по 2 минути ще има всеки да представи концепцията си, после 15 минути ще отговаря на депутатски въпроси. Същата е процедурата и в пленарната зала, където обаче ще има разисквания. Шефът на “Антикорупция” ще бъде избран с обикновено мнозинство - повече от половината присъстващи депутати. Според новия закон той има право сам да номинира двамата си заместници, останалите 3-ма членове на бюрото ще бъдат издигнати от депутати. За тях условието е да имат 5 г. стаж и не се предвижда проверка за почтеност.", "date": "2018.02.01", "title": "Парламентът определя в петък как ще се избере шефът на “Антикорупция”"}
{"url": "https://www.24chasa.bg/novini/article/6694530", "text": "Инвестиции в иновациите, образованието и науката, които да се слеят в икономиката - това е един от основните приоритети, на които ще заложи новата стратегия за индустриална политика на ЕС. Това каза икономическият министър Емил Караниколов след неформално заседание по конкурентоспособност в четвърък, което протече под неговото председателство. Еврокомисарят по вътрешния пазар Елжбета Бенковска допълни, че кръговата икономика също е ключово, най-вече за да се компенсира недостигът на сурови материали в Европа. Това потвърди в речта си по време на работен обяд и главният изпълнителен директор на “Аурубис” Юрген Щахлер. Суровите материали са ключови, за да може европейският пазар да се конкурира с Азия и САЩ. “Нашите метали са ключът към енергийния преход. Те позволяват на ЕС да се конкурира и в областта на цифровизацията и 3D принтирането”, заяви още Шахлер. ", "date": "2018.02.01", "title": "Инвестициите - в наука и иновации"}
{"url": "https://www.24chasa.bg/novini/article/6694507", "text": "До 6 месеца първо в София, а после и в други градове ще заработи система, която ще показва в реално време не само замърсяването с фини прахови частици, а и откъде идва то. Това стана ясно след среща на столичния кмет Йорданка Фандъкова с екоминистър Нено Димов, представители на БАН и на граждански организации. “Проектът стартира в средата на февруари и ще интегрира няколко източника за измервания”, каза Фандъкова. Новата система ще обединява сегашните станции на екоминистерството с над 500-те станции на Гражданската система за измерване на въздуха. Тя мери само фините прахови частици и дава данните в реално време на сайта  . След доработка с помощта на Метеорологичния институт на БАН новата система ще дава и допълнителна информация за мястото на източника на замърсяване. До един месец общината ще пусне и нова интернет платформа, която ще визуализира всички данни.", "date": "2018.02.01", "title": "Нова система ще показва и кой  замърсява въздуха"}
{"url": "https://www.24chasa.bg/novini/article/6694605", "text": "Гърция скоро ще изготви предложение за разрешаване на дългогодишния спор за името на Македония, съобщи гръцкият външен министър Никос Кодзиас, цитиран от Ройтерс, съобщи БТА. Той посочи, че спорът може да бъде разрешен идните месеци. Двете страни се договориха тази година да ускорят преговорите за разрешаване на спора. Гърция е против бившата югославска република да използва името Македония. На въпрос какъв напредък ще постигне Атина, ако спорът със Скопие не бъде разрешен до юни, той отвърна, че проблемът ще бъде разрешен. Кодзиас каза, че в момента е удачно време за разрешаване на спора, като се има предвид, че минатата година в Македония бе съставено по-умерено правителство и като се вземат под внимание изминалите три години на изграждане на доверие. Искаме да го разрешим. Това е в наш национален интерес и в интересите на региона, стабилността, сигурността, икономическия растеж, каза Кодзиас. Той посочи, че Атина работи по проект за предложение, което може да формира база за дискусии. Това няма да бъде гръцки текст, съдържащ само нашите възгледи, нито компромисна сделка. Това ще бъде текст, който според нас може да служи като основа, на базата на която може да започнем да си сътрудничим, каза той. Кодзиас посочи, че предложението ще бъде готово през февруари. Най-дълбоките разногласия между двете страни са във връзка с формулировките \"в националната конституция на Скопие\", каза Кодзиас. Хиляди гърци участваха в демонстрация на 21 януари срещу използването на името Македония от северната съседка. Демонстрациите са признаци на демокрацията, каза по този повод Кодзиас. Това са просто хора, които разглеждат проблема от различен ъгъл, без да взимат под внимание историята или бъдещите варианти за сътрудничество, каза Кодзиас. Ние трябва да уважаваме историята и да се учим от нея, но не да гледаме само нея, каза той.", "date": "2018.02.01", "title": "Гърция готви предложение за разрешаване \nна спора за името на Македония"}
{"url": "https://www.24chasa.bg/novini/article/6694603", "text": "Европа да спре да си измисля мотиви, за да не допуска България в Шенген, при положение че страната има най-добре пазената граница в Европа. Това призова премиерът Бойко Борисов на конференцията на фондация “Ханс Зайдел” в Брюксел. Отношението на някои членки на ЕС към страната по темата за сигурността било “обидно”. В речта си премиерът подчерта, че в България има нулев натиск от мигранти. Всеки нелегален опит се пресича. “В същото време България не е в Шенген, а нашите приятели от Гърция са. Просто не е справедливо!”, категоричен бе той. Думите му са в отговор на критиките от страна на баварския министър на вътрешните работи Йоахим Херман в сряда за “високото ниво на корупция и големи проблеми с организираната престъпност, които поставят под въпрос сигурността на границите”. “Българският данъкоплатец плаща стотици милиони за европейската сигурност”, каза още Борисов. А опитите за изкуствена релокация на мигранти не работят в страна като нашата. “Те не искат да стоят в България. По 30-40 пъти ги задържаме на сръбската граница, прибираме ги и бягат”, разказа той. А да направим затвори и “живи хора да ги тикаме зад оградата”, няма нищо общо с хуманността. Грешка било, че страните от ЕС не затвориха границите си още в разгара на мигрантската криза. Кризата няма да се преодолее без споразумение с Турция, отсече Борисов. Западните Балкани отново бяха фокус за премиера. Два възможни пътя очерта той - или да се оставят Турция, Русия, Китай и Саудитска Арабия “да си откъснат влияние” на база религия, или да се ускори процесът на присъединяване на региона към ЕС и финансиране на инфраструктурни проекти. Трите банки - ЕИБ, ЕБВР и Световната, работят в пакет и има огромно финансиране, посочи той. Отделно кохезионната политика не бивало да се пипа - важна е за сигурността и конкурентоспособността на Балканите. Борисов дори показа карта на важните пътни артерии - аутобана Белград - София, коридорите 8 и 10. Ние сме “неформален лидер на Балканите” и трябва да използваме шанса да помогнем на региона, изтъкна Борисов. “Не може да оставим черна дупка в Косово или Черна гора”, посочи той. “Балканите са в Европа, а не в задния двор”, продължи Борисов. И изреди: унгарският премиер Виктор Орбан ще дойде през февруари, преди това в рамките на 10 дни - премиерите на Холандия и на Австрия Марк Рюте и Себастан Курц. С всички Борисов ще говори на тема миграция, като трябвало да ги убеди, че войните трябва да спрат, споразуменията с Турция и Либия да се продължат и ясно да се каже релокацията за какъв период от време ще продължи-2, 6 или 8 месеца. Освен това трябва да е ясно кои имигранти ще се върнат и кои ще бъдат интегрирани. Борисов се надява темата за релокацията да се придвижи по време на БГ председателството.", "date": "2018.02.01", "title": "Борисов: Стига измислени мотиви, за да не ни пускате в Шенген! (Обзор)"}
{"url": "https://www.24chasa.bg/novini/article/6694658", "text": "Министър Лиляна Павлова официално откри българското председателство на Съвета на Европейския съюз в Брюксел. Тя даде началото на концерт в центъра за изкуства \"БОЗАР\" тази вечер, съобщи от пресцентъра на министерството за Българското председателство на Съвета на ЕС 2018. „Говорим много различни езици, но не се нуждаем от превод за нашата обща култура. Историята на България е над 1300 години и ние сме единствената страна в Европа, която не е променила името си от основаването си. Вероятно знаете, че страната ни може да бъде класирана на трето място в света след Италия и Гърция по отношение на своето археологическо наследство“, подчерта в словото си министър Павлова. „Това, което може би не знаете, е, че на нашите български земи траките са правели едни от най-хубавите вина в Европа“, допълни министърът като уточни, че тези дни в България са специални, защото празнуват винопроизводителите. „Но траките освен с виното, са известни и със своята уникална музика и с Орфей. Ние се гордеем да ви представим нашите най-красиви гласове“, каза още министър Павлова. Тя отправи специални благодарности към българското явление на световната оперна сцена, сопраното Соня Йончева, която прие да се присъедини към събитието от Ню Йорк, след което пожела на гостите „Наздраве“ с чаша българско вино от тракийските земи. В програмата на концерта в зала „Бозар“ участват още Софийската филхармония с диригент Найден Тодоров, хор \"Ваня Монева\" с диригент Ваня Монева и пианиста Людмил Ангелов, които представят произведения както от българската, така и от европейската класическа музика и фолклор. На събитието присъстват премиерът Бойко Борисов, президентът Румен Радев, вицепрезидентът Илияна Йотова, министърът на културата Боил Банов и официални лица, представители на европейските институции.", "date": "2018.02.01", "title": "Лиляна Павлова откри българското председателство в Брюксел с концерт"}
{"url": "https://www.24chasa.bg/novini/article/6692382", "text": "        Безпрецедентен скандал с брутално насилие над деца с увреждания в дом от семеен тип в Габрово втора седмица тресе не само града, но и цялата система за социална закрила и грижа у нас. С ефекта на снежната топка записът “Маймуна гадна!”, отправен от детегледачка, и бой през ръцете на дете първо взе главата на шефката на Държавната агенция за закрила на детето Офелия Кръстева, после оставка даде и директорката на просветната дирекция в община Габрово Даниела Василева, а междувременно бе уволнен и почти целият персонал на дом “Хризантема” начело с ръководителката Маринела Лазарова, показала клиповете с насилие. Сега на ход са прокуратурата, сезирана от 4 страни, и общината, която се кани да направи радикална реформа в социалните си услуги. Закъсняла реакция, умишлено замитане на проблема или просто начин за разчистване на сметки в зреещ с години конфликт между персонал и ръководство на социалното жилище? Каквото и да се крие зад грозните сцени, едно е ясно - заложници и потърпевши са 10 деца с умствена изостаналост, психични и двигателни проблеми, деца с увреждания, расли по домове и прехвърлени в иновативна грижа, за да са в среда, близка до семейната. Къщичките за двата центъра от семеен тип “Хризантема” и “Мирни дни” в Габрово са градени по европроект от 2013 г. Деца и младежи с увреждания са настанени за първи път през април 2014 г., оттогава допреди дни ръководител е Маринела Лазарова. Те са изведени от домове в цялата страна. Имат родители, повечето не са под запрещение и са оставени на държавата с информирано съгласие от семействата. Общо 21 деца са настанени в тези два центъра, за тях се грижат 25 детегледачи, медицински лица, възпитатели, социални работници и един ръководител. Според вече бившата просветна шефка Даниела Василева всички са преминали обучения със специалисти от различни неправителствени организации. От 2015 г. домовете от семеен тип са държавно делегирана дейност и община Габрово отговаря за тях. “В страната има над 200 центъра от семеен тип, никой не е застрахован това да се случи. Винаги има какво още да се желае, но в пространството е само моето име. Аз съм професионално отговорен човек, учител съм по професия и винаги съм работила в интерес на децата. Затова, след като с моята личност се спекулира, е добре да напусна”, каза пред “24 часа” в последния си ден на поста Даниела Василева. Тя отдава случващото се на междуличностен проблем между ръководството на дома и персонала. “Това е нечовешко и недопустимо. Датира от ноември м.г., откакто получихме сигнал от омбудсмана. Официално до този момент данни не е имало. Срещали сме се с екипите, не са споменавали, че имат толкова сериозен конфликт”, допълни Василева, обвинена, че е знаела за насилието, но не е предприела мерки. Оказва се обаче, че видео е документирало брутално отношение в “Хризантема” година по-рано. То е заснето през декември 2016 г. от социалния работник Йорданка Милчева. “Показан е от мен на директор на дирекция в общината. Това бе устен сигнал, придружен с видеоматериал”, казва уволнената шефка Маринела Лазарова. Видеото показва детегледачката Татяна Донева да удря с парцал момиче - “Гнус ме е от теб, мискинка мръсна” и други нецензурни реплики. “Това момиче беше подготвено за извеждане и бяха предприети мерки точно заради несправяне на персонала с работата, за това, че е агресивна, проявяваше и автоагресия и всички тези бели - разливане, разсипване на храна, на саксии, чисто по детски тя го е правила, защото бе на 23 г., а отговаряше на възрастта на 3-4-годишно дете. Общо взето, коментарите бяха: “Момичето си заминава, това да не се чува”, каза уволнената ръководителка. Лазарова разкрива още детайли. “Една събота идвам инцидентно в центъра и виждам същото момиче заключено по време на обяд. След сигнала единственото, което г-жа Василева тогава ми предложи, бе да махна ключовете”, разказва Лазарова. Изброява, че има и докладна за неправомерно даване на лекарства, след което отново не последвала реакция от общината. Едно от двете деца в “Хризантема”, които говорят, пък разказвало на Лазарова, че е било връзвано по време на дежурства събота и неделя. Служителката тогава отрекла, а после обяснила, че било на игра и на него дори му харесвало. По-късно започнали да снимат, за да удостоверят нарушенията и да послужат като доказателство и пред директора на дирекция, и пред компетентните органи. Клипът с медицинската сестра Донка Калчева, която заплашва дете, че ще му счупи ръцете и ще му скъса ушите, е от края на април 2017 г. По това време тя ходела по консултации заради сериозно заболяване и от май до края на декември била в болнични. “Не сигнализирахме заради болестта ѝ, а и тя отсъстваше 8-9 месеца и не бе опасност за децата”, обяснява Лазарова. През септември детегледачката Татяна Донева е записана в друго видео: “Ще ти отвъртя два шамара”, заканва се тя на момче. Така ръководител и социален работник трупат записи с телефони, докато в началото на ноември в дома влиза проверка след жалби от персонала до омбудсмана, социалната дирекция в Габрово и общината. Според служителките шефката им умишлено саботира работата им и използва децата, за да създава стрес, напрежение и за забавление. “Ние сме там по 12 часа. Това са болни деца, с умствена изостаналост, с физически недъзи и психически заболявания. Има хиперактивни, които нападат и бият, изпадат в кризи и тормозят останалите и персонала”, разказаха две от вече освободените пред “24 часа”. Те дадоха примери с тяхна колежка, лежала в болница след удар с лакът в гърдите. Веселка от клипа с парцала пък сцепила главата на друго дете. “Аз съм удряна, лявата страна на лицето ми беше синя, от момчето, на което се карам във видеото. На ръката ми беше смачкано сухожилие, за да предпазя две деца на колички от друго, което хвърля стол срещу тях. Подложих ръка, за да ги защитя, и столът удари мен. Тогава ръководителката ми каза, че ако си взема болнични, ще ме освободи от работа. Две седмици аз ходих със смачкано сухожилие”, допълва уличената в насилие Татяна Донева. Според жените побоища и скандали с деца не е имало. Това са инцидентни случаи и клиповете са направени с цел забавление в умишлено предизвикани ситуации от шеф и социален работник. “Моят клип бе направен така: Отивам да чистя стая, цялата омазана с фекалии. Аз съм на колене. Ръководителката и социалната работничка са при мен с тази Веселка и умират от смях. Казват на ухото ѝ: “Весе, удари мама Таня” Тя беше агресивна, силна, 80 кг момиче. Събува си едната обувка и ме удря в гърба. Това го изтърпях. Втори път ѝ се казва същото и тя вече ме удари в главата. Аз повече не издържах, защото има някакви граници. Това в присъствието на ръководителките, които продължаваха да се забавляват. Влязох в банята, започнах да я бърша и затова казах, че ме е гнус. Ако не бях афектирана и удряна, нямаше да кажа такова нещо”, оправдава се Донева. “На другия клип с колежката се чува вече смеха на социалната работничка и шефката как се подиграват с нея.Това доказва моята теза, че тези клипове са правени за забавление”, настоява изгонената детегледачка. Уволнената ѝ ръководителка пък контрира, че това са празни оправдания. “Няма как служител да вижда, че го снимат, и да се държи по този безобразен начин, не виждам нищо забавно, а и аз първа съм внесла сигнал в окръжната прокуратура за насилието още на 11 януари заедно с видеоматериала”, контрира Лазарова. Защо след година и половина показаха клиповете, питат пък бившите служителки в семейното жилище. “Защо, ако сме малтретирали децата, те плачеха, когато разбраха, че ни махат? Ние, лежим с тези деца в болница, когато се наложи, седим по цяла нощ до креватите им, когато са болни, храним ги, къпем ги”, изреждат жените. Според тях случилото се е акт на отмъщение, понеже си потърсили правата и поискали да им бъде осигурена една спокойна обстановка, в която да работят. Ексшефката на “Образование и социални дейности” Даниела Василева пък се оплаква от клеветническа кампания срещу нея и не иска да влиза в обяснителен режим, за да запази достойнството си. Сега от стария персонал са останали само трима. Психиатър и специалисти от неправителствена организация работят с децата. В процес на сформиране е нов екип. Предстои дирекция “Социално подпомагане” да изготви шестмесечен план за действие, в който ще бъдат определени подходящите грижи за всяко от децата съобразно техните персонални потребности. “Започваме поетапна подготовка услугата Център за настаняване от семеен тип за деца и младежи с увреждания да бъде предоставена на външен доставчик. Дотогава ще върнем нормалния ритъм на работа и ще гарантираме качеството на услугата в двата центъра”, каза кметът на Габрово Таня Христова.", "date": "2018.02.01", "title": "10 деца - заложници на война между директорка и лелки в дом “Хризантема”"}
{"url": "https://www.24chasa.bg/novini/article/6694497", "text": "20-годишен вдигна на крак полицията в две области, след като наръга с нож в гърдите шофьор и открадна служебния му джип. Кървавият екшън се разиграл край Крумовград около 16 часа. Младият мъж спрял на автостоп джип на РИОСВ Хасково. Край село Студен кладенец стопаджията извадил нож и наръгал в гърдите шофьора. След това го свалил от джипа и отпрашил по посока Хасковска област. Раненият успял да подаде сигнал на спешния телефон 112, откъдето веднага изпратили линейка. Полицията в областите Кърджали и Хасково веднага предприели заградителни мероприятия и малко по-късно стопаджията бил задържан в хасковско село. Раненият шофьор е настанен в болницата на Кърджали, откъдето съобщиха, че животът му е извън опасност. Мъжът е 52-годишен и е работел като охранител в резервата \"Вълчи дол\" край Крумовград.", "date": "2018.02.01", "title": "Стопаджия наръга шофьор и открадна джипа му край Крумовград"}
{"url": "https://www.24chasa.bg/novini/article/6694506", "text": "Българската общност в Белгия присъства не само символично в обществения живот на страната. Вие пренасяте в сърцето на Европа нашата идентичност, вековна култура, традиции и духовност. Това заяви президентът Румен Радев на среща в Брюксел с представителите на българската общност в Белгия. В срещата участва и вицепрезидентът Илияна Йотова. „Срещаме се с нашите сънародници, където и да отидем по света. Това е не само наше задължение, но и огромно удоволствие, защото вие сте най-добрите ни посланици по света“, подчерта държавният глава.  По думите на президента тази година е белязана от Българското председателство на Съвета на ЕС, а това означава неминуемо и фокусиране на вниманието върху България – освен върху политическите процеси, дебати и административните формалности, но и върху нашите традиции и история. „Заедно с вас носим призванието да покажем най-доброто като българи и европейци“, посочи президентът. Това съобщиха от прессекретариата на президента.  Държавният глава благодари на сънародниците ни и на културните организации в Белгия, на Българската православна църква, на най-старото българско училище „Пейо Яворов“, на училищата в Гент и Антверпен, както и на фолклорните танцови състави, за последователните им усилия за съхраняване на българщината. В отговор на въпрос за предстоящите събития в страната ни, свързани с отбелязването на 140-годишнината от Освобождението на България, държавният глава посочи, че по повод националните чествания на Трети март предстои посещение в България на руския патриарх Кирил. Запитан за геополитическите измерения на Европейската сигурност, президентът Радев подчерта, че освен мерките за сдържане и изграждане на отбранителни способности, Европа трябва да води диалог с големите си съседи - и с Русия, и с Турция. Държавният глава подчерта, че приветства този диалог, както и редица европейски лидери. „Не трябва да търсим конфронтацията, трябва да търсим къде са конфликтните отношения и проблемите, да ги решаваме чрез диалог, да намаляваме риска, за да гарантираме мирна и стабилна Европа“, заяви Румен Радев. В отговор на въпрос за създаването на мащабна интернет-платформа, която да свързва България и сънародниците ни зад граница, вицепрезидентът Илияна Йотова подчерта, че за нейното изграждане разчита на подкрепата на създадения Обществен съвет при президентската институция, на университетски преподаватели, членове на БАН, журналисти и общественици. „Разбира се, стъпваме на стратегията, която вече е била приета от българската държава преди повече от две години и половина, защото смятаме, че добрите неща, които са направени не бива да бъдат забравени, а да бъдат надграждани“, добави вицепрезидентът.", "date": "2018.02.01", "title": "Румен Радев: Българската общност в Белгия пренася в сърцето на Европа културата ни"}
{"url": "https://www.24chasa.bg/novini/article/6694512", "text": "Инвеститорът в нови технологии Илон Мъск заяви, че една от неговите фирми е продала 20 хиляди огнемета по 500 долара само за четири дни, съобщават ДПА и Франс прес. Мъск създаде компанията \"Boring company\" през 2016 година за пробиване на тунели и намаляване на автомобилните задръствания. Той предложи на потребителите тази седмица 20 хиляди огнемета за подпомагане на инициативата. Всички те са били разпродадени, написа Мъск в своята страничка в Туитър. Получените приходи от 10 милиона долара ще помогнат за финансирането на споменатата компания. Черно-белия артикул с пистолетна ръкохватка има изписан надпис Boring company на цевта си. Всички огнемети ще бъдат доставени в комплект с пожарогасители. През миналият декември Мъск обяви, че ако успее да продаде 50 хиляди бейзболни шапки с надпис Boring company, ще се пробва и с огнеметите. Те съответно бяха рекламирани, че ще \"разпалят всяко парти\". С огнеметите било възможно да се пекат кестени и да се отблъскват атаки на зомбита. Мъск препоръча на всички, които са чужди на забавленията, да не купуват този продукт.", "date": "2018.02.01", "title": "Компанията на Илон Мъск продаде 20 000 огнемета срещу зомбита за 4 дни"}
{"url": "https://www.24chasa.bg/novini/article/6694538", "text": "Британецът, който връхлетя с минибус върху група мюсюлмани край джамия в Лондон през юни м.г., бе признат за виновен в убийство и в опит за убийство от съд в Лондон, предаде Асошиейтед прес, цитирана от БТА. При инцидента загина 51-годишният Макрам Али - баща на 6 деца, а 9 други (12 според Ройтерс) бяха ранени, двама от тях - тежко. Според полицията и прокуратурата действията на 48-годишния Дарън Озбърн са представлявали терористичен акт. Според обвинението Озбърн, който преди това не е изповядвал крайнодесни възгледи, намразил мюсюлманите, след като гледал филм по Би Би Си за сексуални посегателства срещу бели момичета от британски мъже от пакистански произход в град Рошдейл в Северна Англия. Той започнал да гледа на мюсюлманите като на екстремисти и на изнасилвачи в педофилски банди. Под въздействието на този филм Озбърн започнал да се интересува от личности и групи от крайната десница, отбелязва Ройтерс. Пред съда обаче обвиняемият не се призна за виновен и заяви, че не той, а друг мъж по име Дейв е карал автомобила, когато ударил тълпата пред джамията в Северен Лондон. Присъдата на Озбърн ще бъде обявена утре.", "date": "2018.02.01", "title": "Съдът призна за виновен отмъстителя, газил мюсюлмани с бус в Лондон"}
{"url": "https://www.24chasa.bg/novini/article/6694541", "text": "НАСА обедини селфитата, направени от марсохода \"Кюриосити\", в удивителен портрет, предаде Асошиейтед прес. На фотографията апаратът е кацнал насред прашния, червеникав марсиански терен, а на фона се виждат планината Шарп и кратерът Гейл. Малка камера, разположена в края на роботизираната ръка на \"Кюриосити\", е направила селфитата. Десетки снимки, заснети на 23 януари, са използвани за портрета, предава БТА.  Марсоходът \"Кюриосити\" работи на Марс от 2012 г. Следващата му спирка ще бъде склонът, показан и на селфи портрета. Там той ще вземе проби от почвата, за която се предполага, че е богата на глина. НАСА се подготвя да изпрати и друг спускаем апарат на Марс. \"ИнСайт\", който ще изследва геологията на Червената планета, ще бъде изстрелян от Калифорния през май.", "date": "2018.02.01", "title": "Вижте селфи портрета на марсохода \"Кюриосити\", направен от НАСА (Видео)"}
{"url": "https://www.24chasa.bg/novini/article/6694410", "text": "Обръщаме се към институциите, на които по конституция е поверено управлението на държавата, и ги призоваваме: да продължат законодателната политика срещу “зеления рекет”, успешно започната с промените в Закона за околната среда. Това каза пред \"24 часа\" изпълнителният директор на КРИБ Евгений Иванов. Той настоява едноинстанционното обжалване на ОВОС да обхване не само обектите от национално значение, но и инвестициите клас “А” и обектите от първостепенно общинско значение. Иванов призова още да продължат инвестициите в ски туризма и в изграждането на втори лифт в Банско в духа на решението на МС от 28 декември 2017 г. Да се отпушат “белите дробове” на Витоша и да ѝ се даде въздух, като за целта бъде спешно приет новият план за управление на природен парк “Витоша”. Искаме да се изготвят и приложат в законодателен порядък ясни, точни, измерими и проверими критерии за представителност на екологичните организации - такива, каквито законът е наложил за представителността на организациите на българските работодатели и на организациите на работниците и служителите, каза още той. Настояваме, както нашите представители в органите на тристранното сътрудничество са задължени публично да декларират доходи и имотно състояние, така и “пазителите” на природата да декларират сметките си в България и чужбина, особено тези в големи размери, както предлага главният прокурор. За да бъдат всички равни пред закона, пред компетентните органи, а понастоящем - пред прокуратурата. Нека да поставим спазването на закона над всичко - така, както е в Европейския съюз, който имаме честта да председателстваме в момента, завърши изпълнителният директор на КРИБ.", "date": "2018.02.01", "title": "Евгений Иванов: \"Пазителите\" на природата да декларират сметките си у нас и в чужбина"}
{"url": "https://www.24chasa.bg/novini/article/6694425", "text": "Мъж на 40 години е приет в Университетската болница \"Канев\" в тежко състояние след катастрофа край Русе, съобщиха от лечебното заведение. От полицията обясниха, че сигнал за инцидента е подаден около 15.50 часа. По първоначална информация на локално платно в района между Русе и град Мартен автомобил \"Фолксваген\" се е блъснал в ремарке на тежкотоварен камион. От удара предната част на колата е силно намачкана. Пострадалият шофьор на автомобила е откаран с кола на Спешна помощ в болницата. Той е получил контузни рани на лице, на ръка и травми на гърди и корем. Полицията изяснява причините за инцидента.", "date": "2018.02.01", "title": "40-годишен мъж е в тежко състояние след катастрофа между кола и камион край Русе"}
{"url": "https://www.24chasa.bg/novini/article/6694434", "text": "Мисля, че отлагането на ратификацията на Истанбулската конвенция е победа за българското общество, което показа обединение и здрав разум. Това заяви президентът Румен Радев пред български журналисти в Белгия, където е на работно посещение, предава БТА.  Вносителите и проповедниците на конвенцията се скриха зад Конституционния съд. Според мен конвенцията в този вид е зле написан документ, който допуска неясноти и най-различно тълкуване. Моето мнение е, че тя не трябва да се ратифицира по няколко важни причини. Първо, тя сама по себе си не може да предотврати насилието. Справка - държавите, в които тя е приета. Нима там секва изведнъж насилието над жени и деца, попита държавният глава. Можем да предотвратим това насилие само с читави български закони, с адекватни действия на полицията и на съда. И най-вече - с добро възпитание. Точно тези текстове, които бунят нашата общественост и са в разрез с нашите ценности, морал, традиции и вяра - за тях в самата конвенция изрично е написано, че не подлежат на никакви резерви и на никакви съпътстващи декларации. Всички тези внушения, че ще направим резерви и това няма да мине, не са изобщо основателни, коментира той. Ако я приемем, конвенцията отнема от правомощията на държавата и вменява правомощия в неправителствени организации - те ще станат основен източник на информация и се превръщат в контролни органи. Това няма да допринесе за намаляване на насилието над жени и деца, по-скоро ще стимулира съдене на държавата. Винаги, когато държавата абдикира от своите правомощия, според мен това е опасно. Тази конвенция легитимира намесата в образователния процес с непредвидими последствия върху психиката и съзнанието на нашите деца, заяви президентът. Попитан за отношението му към възможността за свикването на референдум, той изрази надеждата да не се стига дотам. Надявам се на здравия разум на нашите народни представители. Няма нужда да стигаме до референдум, който ще отнеме време, енергия и средства, добави президентът Радев. Към Националната служба за охрана (НСО) трябва да има отговорно отношение, най-малкото защото там има отговорни и достойни хора. Трябва да се отнасяме подобаващо към тях - каза още президентът Румен Радев пред български журналисти в Брюксел. - Всяко фриволно тълкуване на законите и всякакви произволни, самодейни предложения, не работят в инетрес на държавността. По закон има ясен срок - един месец, в който трябва да издам указ за нов началник на службата и ще го спазя.", "date": "2018.02.01", "title": "Румен Радев в Брюксел: Истанбулската конвенция не трябва да бъде ратифицирана"}
{"url": "https://www.24chasa.bg/novini/article/6694331", "text": "Учредяването на движение \"Кан Кубрат\"  на бившия шеф на НИМ Божидар Димитров в неделя в Народния театър се отложи за дните около 3 март. Това съобщи самият историк от Правителствена болница, където постъпи с тежък грип. В момента е на системи с антибиотици. \"Движението \"Кан Кубрат\" ще стане факт за 140-годишнината от Освобождението ни от османско владичество, тази светла дата е знаменателна за всички нас\", каза историкът за \"24 часа\". Бъдещото движение ще се бори България да стане президентска република. Като първа крачка към тази цел е свикването на референдум, както заяви историкът неотдавна. \"Когато президентът сам назначава правителството и в него има специалисти, ситуацията в държавата ще се подобри\", заяви за \"24 часа\"  той. И обяви целта на новата формация - да се бори не за оцеляване и спасение, а за възход и величие на България. До момента към \"Кан Кубрат\" са изявили желание да се присъединят около 170 души от цялата страна. За основателя на движението няма значение дали са бивши членове на която и да е от българските политически партии.", "date": "2018.02.01", "title": "Грип отложи раждането на професорското движение \"Кан Кубрат\" за 3 март"}
{"url": "https://www.24chasa.bg/novini/article/6694371", "text": "\"Давам 1000 евро награда, ако историк докаже, че Кубрат е бил хан\". Това написа в страницата си във Фейсбук лидерът на „Атака“ Волен Сидеров. Повод за това e „Такава титла при българските владетели няма. Тя е тюркска титла, минава през монголите, и е характерна за тези племена и народности, към които ние не принадлежим“, отбелязва Волен Сидеров. „На всичкото отгоре, има запазен пръстен на Кубрат, на които е изобразен кръст. Това са били покръстени владетели, както той, така и Тервел. Когато чуя някой да нарича Тервел или Кубрат хан изпитвам силно възмущение от невежеството и манипулацията“, пише лидерът на „Атака“. \"Крайно време е да направим тази революция в българските учебници, за да изчистим тази съчинена история, която ни превръща в номадско племе, с чужди за нас титли. Време е да напишем истинската история за българите- европейци, от хилядолетия по тези земи\", призовава Волен Сидеров. Според него подобни движения, които започват от самото начало със сбъркано име, не се знае какво ги чака.", "date": "2018.02.01", "title": "Волен Сидеров: Давам 1000 eвро, ако историк докаже, че Кубрат е бил хан"}
{"url": "https://www.24chasa.bg/novini/article/6694370", "text": "Няма изход за проблема с мръсния въздух, който да е готов утре. В автосервизите се ползват печки, в които се гори масло, което е забранено като гориво. 142 000 лева са наложените глоби до края на януари на територията на столицата след проверките на екоминистерството. Поканих госпожа Фандъкова, учени от БАН и стигнахме до споразумението да се опитаме да интегрираме информацията за качеството на въздуха и в рамките на 6-8 месеца да имаме хем фона на тази широка мрежа, хем те да бъдат максимално калибрирани. Това каза министърът на околната среда и водите Нено Димов в предаването \"Лице в лице\" по  Системата, която ще подготвят от БАН, няма да е само за София. Лятно време битовото отопление не е замърсител на въздуха. Не може да се каже кой е основният замърсител на въздуха. Като цяло има два проблема, които трябва да решим - битовото отопление и горивата. Моята цел е да проверяваме колите не само дали имат катализатор, но и дали работи добре, как замърсяват въздуха, допълни екоминистърът.  Ако имаше притеснения, това, че 10 години строителство в \"Пирин\" не се е случило, значи, че българското законодателство действа. Протестът, за който ме питате, е чисто политически. От партии, които спечелиха под 2% на последните избори. Естествено, че има хора, които много чистосърдечно попадат в тази манипулация. Ясно е, че е разрешено строителство на спортна инфраструктура в тази червена зона, която представлява само 2% от целия парк, каза още Димов.  Ако човек прочете текста на плана, ще види, че разрешеното в тези 48% е само за водохващания за питейни нужди. Законът забранява друг вид строителство, планът също го забранява, коментира Димов.", "date": "2018.02.01", "title": "Нено Димов: Няма изход за проблема с мръсния въздух, който да е готов утре"}
{"url": "https://www.24chasa.bg/novini/article/6694374", "text": "„Вместо да помагаме на нашия съсед, ние го обиждаме с нападки“, заяви в четвъртък кметът на Солун Янис Бутарис, предава македонската агенция Макфакс, цитирана от \"Фокус\".  Според градоначалника, Гърция „ще изгуби много от спора за името“. „Ще изгубим достойнството си в ЕС и НАТО“, подчерта Бутарис, като добави, „не помагаме на нашия съсед, който се намира на кръстопът като малко дете в търсене на своята идентичност“, отбеляза още пред местни медии кметът на гръцкия град.", "date": "2018.02.01", "title": "Кметът на Солун за спора с името: Вместо да помагаме на съседа, ние го обиждаме"}
{"url": "https://www.24chasa.bg/novini/article/6694382", "text": "Полша отхвърли критиките на американския Държавен департамент, изразени вчера във връзка с полски закон за Холокоста, като същевременно изрази желание тези разногласия да не засегнат стратегическото партньорство между двете страни, предаде Франс прес, цитирана от БТА. Вчера вечерта точно преди гласуването в полския Сенат на въпросния нормативен акт, Държавният департамент изрази своето безпокойство от последиците от него. Нормативният акт бе разкритикуван от Израел, който вижда в него опит да се отрече участието на поляци в еврейския геноцид, извършен от нацистите. Говорителката на Държавния департамент Хедър Наутър спомена за възможно влияние върху интересите и стратегическите връзки на Полша със САЩ и Израел. Това предупреждение обаче не повлия на сенаторите и те приеха подкрепиха закона. Предстои той да бъде подписан от президента Анджей Дуда, за да влезе в сила. \"Гласуваните законодателни поправки не ограничават свободата на словото, нито свободата на научните изследвания и публикуването на резултатите от тях, нито пък свободата да се водят исторически дискусии или свободата на творческа дейност\", се казва в изявление на полското министерство на външните работи, публикувано в отговор на изразеното американско безпокойство. \"Целта на актуализирането на закона е борбата с всички форми на отричане или на фалшификация на истината за Холокоста, в това число и намаляване на отговорността на истинските извършители на това престъпление\", се допълва в изявлението. В тази връзка \"обвиненията за сътрудничество с германския трети райх в нацистките престъпления, отправени спрямо полския народ и полската държава публично и в противоречие на фактите, са некоректни, могат да въведат в заблуда и са обидни за жертвите - полски граждани както от еврейски, така и от полски произход\", се казва в изявлението на външното ведомство. \"Ние вярваме, че законодателните дейности, извършвани понастоящем в Полша, за да се намерят законови решения, защитаващи историческата истина, въпреки различията в общественото мнение относно въведените промени, няма да засегнат стратегическото партньорство между Полша и САЩ\", се заключава в изявлението на министерство.", "date": "2018.02.01", "title": "Варшава отхвърли критиките на Вашингтон заради закона за Холокоста"}
{"url": "https://www.24chasa.bg/novini/article/6694404", "text": "Американският министър на отбраната Джеймс Матис направи в четвъртък обръщение към републиканските членове на Конгреса, по време на която изрази желанието си да направи армията на САЩ по- смъртоносна, пише The Hill, цитиран от Фокус. Коментарът му е направен в рамките на срещата на републиканците в курорта „Уайт сулфур спрингс“, Западна Вирджиния, провеждана в четвъртък и петък. Събралите се законодатели ще обсъдят някои от по-важните въпроси пред Конгреса, сред които най-вероятно ще бъде и проекта за бюджет за фискалната 2018 г., който все още не приет. В своята реч Матис заяви, че „трябва да направя армията по-смъртоносна“, малко след като поиска допълнителни 50 милиарда долара за бюджета на Пентагона, което е със седем процента повече от заложните в проекта 668 млрд. долара. Според министъра на отбраната, годишно са нужни между три и пет процента увеличение на бюджета на ведомството, които трябва да компенсират загубите, дължащи се на инфлацията. Освен това Матис иска увеличението да е съгласувано с неговата Национална стратегия за отбрана, според която САЩ ще се откажат от тероризма като главен свой противник, а неговото място ще страната ще се завърне в, както го определи министъра, „надпреварата с големите държави“, уточнявайки, че става въпроса за Китай и Русия, пише още изданието. Според източници на вестника, главата на Пентагона е подчертал, че „не мога да поддържам американската армия по сегашните шаблони“. Ключовото събитие от първи ден на републиканската среща ще бъде реч на президента Доналд Тръмп.", "date": "2018.02.01", "title": "Джеймс Матис: Армията на САЩ трябва да е още по-смъртоносна"}
{"url": "https://www.24chasa.bg/novini/article/6694383", "text": "Минаха пет месеца от отвличането на Адриан Златков, но важното е, че стигаме до някои от лицата, които са замесени в това. Чрез тях се надяваме да стигнем до всички останали. Подозираме много, отговори имаме, но въпросът е за кои има доказателства. Това каза в предаването „Лице в лице”  по   министърът на вътрешните работи Валентин Радев. На въпрос дали са свързани със старите групи за отвличания, министър Радев каза, че според информацията, която имат, по-скоро няма такава връзка. Освен Златко Баретата, разпитвани са и други хора, които не са осветени до момента. Продължава досъдебното производство. Този случай е такъв, че трябва да покажем, че така не може да продължава, допълни Радев. Той припомни, че от 2013 г. насам не е имало отвличания, а преди това е имало над 30 похищения. Валентин Радев заяви, че се работи по случаите с убийството на бизнесмена Петър Христов на Иво Стаменов, който умря от раните си. По думите му са отделени най-добрите професионалисти и хората са много мотивирани. Вътрешният министър каза, че е оптимист, че ще стане ясно кой стои зад убийствата на тези хора. Той даде като пример добрата разкриваемост на убийства – през 2016 г. те са 76, като само 10 от тях не са разкрити, а през 2017 г. са 95, като 94 са разкрити. Има подготвени хора, много е важно да има капацитет, каза Валентин Радев. Парите, които са отделени за полицаите, са 100 млн. лв., заяви министър Радев, като добави, че преди това са дадени още 55 млн. лв., а преди Нова година още 20 млн. лв. като 13-а заплата. Тези пари идват от бюджета на МВР, поясни той. По думите му се получават 15% увеличение на заплатите, които години преди това не са били актуализирани. Ако икономиката продължава с такива темпове, догодина ще има още 10% увеличение, каза министърът. Оградата по границата с Турция е най-сигурната европейска граница и това не го казваме ние, коментира Валентин Радев и допълни, че се работи по нов проект, при който от 160 млн. евро солидарна помощ, ще купят допълнително сензори и техника и ще усилят това съоръжение.", "date": "2018.02.01", "title": "Министър Радев: Оптимист съм, че всички престъпления ще бъдат разкрити"}
{"url": "https://www.24chasa.bg/novini/article/6694407", "text": "Системите на Изпълнителната агенция по околна среда (ИАОС) към МОСВ и гражданските мрежи за измерване на качеството на атмосферния въздух в София ще бъдат свързани. Това стана ясно днес след срещата на министъра на околната среда и водите Нено Димов, кмета на София Йорданка Фандъкова и членовете на съвета на учените към МОСВ - проф. д-р Христомир Брънзов, директор на НИМХ – БАН, проф. дфн Александър Драйшу, декан на Физическия факултет към СУ „Св. Кл. Охридски“, както и Стефан Димитров, създател на гражданската платформа AIRBG.INFO, съобщиха от пресцентъра на екоминистерство. „Целта е различните системи да бъдат интегрирани, така че да имаме максимално ясна картина за състоянието на въздуха в София“, обясни министър Димов. „За нас е от изключителна важност информираността на гражданите от една страна, а от друга – причините за замърсяването. Защото информацията за източниците на замърсяване е нужна при разработването на мерките за подобряване качеството на въздуха“, каза и кметът Фандъкова. Тя припомни, че предстои Столичната община да пусне и своя измервателна система с 20 станции. Така в бъдеще ще бъдат интегрирани системата на ИАОС, гражданската платформа и общинската измервателна система. Според проф. Брънзов на първо време предстои съвместяване на двата типа устройства – 5-те на ИАОС, и повече от 200 станции, които гражданите на София са изградили със собствени сили и средства. В рамките на следващите 6 месеца учени и експерти ще направят калибриране на измервателната техника на AIRBG.INFO и изпълнителната агенция. Към всяко устройство на ИАОС ще бъде монтиран уред от платформата AIRBG.INFO. „Инициативата е добро начало към изясняване на източниците на замърсяване“, потвърди и проф. Брънзов. „Данните от нашата независима мрежа започват да се приемат от общинската и изпълнителната власт. Преди година това беше немислимо, затова е добре, че приеха да работим заедно“, каза Стефан Димитров от гражданската платформа. Той добави, че се следва добър модел за синхронизиране между институционалните и гражданските системи за измерване на замърсяването на въздуха, който успешно е бил приложен преди година в Германия. Министър Димов припомни, че в момента се работи по изготвянето на стандарти за качество на горивата за битово отопление, така че още от следващия отоплителен сезон те да бъдат прилагани и да се намали замърсяването на въздуха от бита.", "date": "2018.02.01", "title": "Системите за измерване чистотата на въздуха в София ще бъдат свързани"}
{"url": "https://www.24chasa.bg/novini/article/6694412", "text": "Сливналията Станислав С., обвинен в похищение и малтретиране на мъж от Айтос, е върнат в ареста по искане на окръжната прокуратура. Той бе с мярка за задържане \"домашен арест\", но проверки на няколко пъти установили, че Станислав напуска дома си. Обвиняемият не бил открит вкъщи на 18 декември м.г., както и на 19 и 27 януари. Свидетели пък разказали, че видели Станислав навън на 3 и 21 януари, като на 3-ти е бил забелязан зад сградата на ОД на МВР Сливен, където се намира следствения арест. Мъжът направил опит да се свърже с приятелката си Дияна К., която също е обвинена за похищението и малтретирането на айтозлията. Станислав и Диана бяха арестувани през септември м.г. Тогава стана ясно, че жертвата е била повикана нарочно от Диана, а след това похитена, малтретирана и ограбена в къща в Сливен. Айтозлията работел като шофьор на тир и се запознал с Диана в социалните мрежи. Там тя се представяла като самотна майка с две деца. Влюбеният мъж започнал да й праща пари още преди да се видят на живо. Запознали се в Бургас в края на август, а в началото на септември влюбеният мъж бил подмамен в Сливен. Още с пристигането си е бил нападнат и държан заключен близо две денонощия, през които е бил малтретиран дори сексуално, разкриват разследващи.  Диана и съучастникът й Станислав опитали да източат банковата му сметка, но след като не успели задигнали около 200 лв., които тираджията носел в себе си. После го качили на кола и изхвърлили по пътя за Бургас.", "date": "2018.02.01", "title": "Върнаха зад решетките обвиняем за похищението на бит и сексуално малтретиран тираджия"}
{"url": "https://www.24chasa.bg/novini/article/6694398", "text": "От 30 януари 2018 г. електроразпределителната компания в Североизточна България „Енерго-Про мрежи“ АД промени името си на „Електроразпределение Север“ АД. Дружеството предприема тази стъпка в изпълнение на изискванията на европейската Директива 2009/72/ЕО и на българския Закон за енергетиката. От 30 януари новата търговска марка „Електроразпределение Север“  ще се използва във всички комуникации с институциите и с клиентите на дружеството. „Електроразпределение Север“ АД продължава да е част от групата компании на „Енерго-Про“. Дружеството поддържа електроразпределителната мрежа в Североизточна България и да обслужва близо 1 100 000 клиента. Запазва се телефонът за връзка при аварии - 0 700 1 61 61. Непроменени остават и адресите на Центровете за обслужване на клиенти в Североизточна България, където клиентите на дружеството могат да заявяват услуги, да получават информация и да подават искания или сигнали Като водещ инвеститор в българската енергетика групата \"Енерго-Про\" запазва ангажимента си за развитие и постоянни инвестиции в мрежата. \"Енерго-Про\" придоби електроразпределителната мрежа в Севроизточна България през 2012 г. Лицензионната територия на „Електроразпределение Север“ е с размер близо 30 000 кв. км и обхваща 9 административни области в Североизточна България - Варна, Велико Търново, Габрово, Добрич, Разград, Русе, Силистра, Търговище и Шумен. Компанията управлява и поддържа електроразпределителна мрежа с обща дължина от 42 185 км.", "date": "2018.02.01", "title": "„Електроразпределение Север“ е новото име на „Енерго-Про мрежи“"}
{"url": "https://www.24chasa.bg/novini/article/6694444", "text": "С промени в Устройствения правилник на Агенцията по геодезия, картография и кадастър (АГКК) ще се повиши ефективността на административното обслужване на гражданите и бизнеса. Министерството на регионалното развитие и благоустройството публикува за обществено обсъждане проекта за неговото изменение, с което се целят реформи във връзка с оптимизиране на структурата и увеличаване на числеността на агенцията, съобщиха от ведомството. Залага се увеличение с 26 щатни бройки, като 20 от тях са за сметка на намаляване на числеността на Дирекцията за национален и строителен контрол, поради преструктуриране на регионалните структури. Шест бройки се прехвърлят от Държавната агенция \"Електронно управление\", съобщиха от министерството. С увеличаване на числеността на служителите ще се извърши кадрово обезпечаване на службите по геодезия, картография и кадастър (СГКК), което ще подобри качеството и бързината на предоставяните административни услуги и ще повиши удовлетвореността на потребителите на тези услуги. В резултат на непрекъснатия процес по създаване на кадастрална карта и кадастрални регистри за неурбанизираната територия, чрез преобразуване на картата на възстановената собственост на земеделски земи и създаването на кадастрална карта и кадастрални регистри за урбанизираната територия, бързо нараства и покритието на страната с кадастрална карта и кадастрални регистри. Вследствие на това се увеличават териториите, за които обслужването с кадастрални данни се извършва от АГКК и СГКК, което води и до съответно нарастване на потребителите на услуги. Наличието на повече служители в СГКК ще създаде възможност увеличения обем от услуги да се изпълнява от служителите, без това да повлияе върху качеството и бързината на административното обслужване на физическите и юридически лица.", "date": "2018.02.01", "title": "Предлагат мерки за по-бързо обслужване в Агенцията по геодезия, картография и кадастър"}
{"url": "https://www.24chasa.bg/novini/article/6694456", "text": "Единодушно комисията по здравеопазване в Народното събрание прие на първо четене законопроекта за изменение и допълнение на закона за лекарствените продукти в хуманната медицина, съобщиха от здравното министерство, цитирани от БТА. С него се регламентира редът за установяване на липса на лекарства при паралелен износ. Изпълнителната агенция по лекарствата вече ще може да издава забрана или ограничаване на износа на липсващи за българските пациенти медикаменти. За първи път ще бъде създадена информационна система, която ще следи движението на лекарствените продукти. Предвиждат се по-високи санкции, при извършване на нерегламентирана търговия с лекарства, включени в ограничителния списък, като за търговците на дребно глобата е в размер от 10 000 до 20 000 лв. при първо нарушение и от 25 000 до 35 000 лв. при повторно нарушение , а при търговците на едро имуществената санкция е в размер на от 10 000 до 25 000 лв., и при повторно нарушение - отнемане на разрешението за търговия на едро със заповед на ИАЛ. За всеки, който извърши износ на лекарствени продукти в нарушение на разпоредбите за износ на лекарствени продукти от закона, е предвидена глоба, съответно имуществена санкция в размер от 50 000 до 100 000 лв. В рамките на блиц контрола министър Ананиев е отговорил на депутатски въпрос относно ползването на военни въздухоплавателни средства за нуждите на МЗ. \"В момента Министерството на здравеопазването извършва медицински полети, ползвайки военния самолет \"Спартан\", като за миналата година случаите, за които е бил ползван, са девет. Към министъра на отбраната е създадена междуведомствена комисия, която има за задача да изготвят план как част от 8-те \"Кугър\", които трябва да бъдат ремонтирани, да бъдат преоборудвани за нуждите на МЗ\", е коментирал Ананиев. МЗ има за задача да определи каква техника и медицинска апаратура са необходими за оборудване на хеликоптерите, които ще ни бъдат предоставени. Експерти от Министерството на отбраната, Министерството на здравеопазването и Министерството на финансите ще направят разчети на сумите, които са необходими за ремонтирането и преоборудването на машините. Относно обучението на парамедици Кирил Ананиев е обяснил, че то се провежда в 20 лицензирани центъра в страната, като два от тях са разкрити на територията на лечебни заведения - ЦСМП София и УМБАЛ Русе. След като през 2016 г. бяха приети държавните образователни изисквания за придобиване на квалификация по професия парамедик, обучението се провежда в три степени на квалификация, като според степента ще осъществяват дейности по оказване на първа помощ, свързани с първоначална оценка на състоянието на пациента, поддържане на жизнените функции и осигуряване на специализиран транспорт до лечебно заведение. \"Парамедиците ще могат да работят и в центровете за спешна помощ\", заяви здравният министър. 46 парамедици са обучени по програма на Министерството на труда и социалната политика и от тях вече има назначени в спешните центрове в Кърджали, Пловдив, Разград, Смолян и Търговище. 37 са местата за парамедици за 2018 г., обявени от центровете за спешна медицинска помощ на територията на цялата страна. На въпрос за дълговете на лечебните заведения, здравният министър е коментирал, че общият размер на задълженията на държавните болници към 30 ноември 2017 г. е 439 млн.лв. Спрямо края на 2016 г. нарастването на задълженията е с 22 млн. лв., или 5,25 на сто. Най-голям дял в общите задължения имат едноличните акционерни дружества - 245 млн. лв. Общият размер на просрочените задължения на всички лечебни заведения с над 50 на сто държавно участие към 30 ноември 2017 г. е 157 млн. лв. Нарастването спрямо 2016 г. е със 7 млн. лв., или 4,5 на сто. Към края на 2017 г. общите задължения на общинските болници възлизат на 98 млн. лв. Спрямо 2016 г. увеличението е с 6 млн. лв., или 6,12 на сто. Просрочията са за 43 млн. лв., което е с 1 млн. лв. повече спрямо 2016 г., или 2,3 на сто.", "date": "2018.02.01", "title": "Законопроектът за лекарствата бе приет единодушно в здравната комисия"}
{"url": "https://www.24chasa.bg/novini/article/6692359", "text": "Фейсбук да не се ползва от деца. За това призоваха над 100 експерти по детско здраве, съобщи Би Би Си. В отворено писмо до основателя на социалната мрежа Марк Зукърбърг те настояват той да изтегли ново приложение, предназначено за деца под 13-годишна възраст. Експертите определят “Месинджър кидс” като “безотговорен опит да се накарат децата да използват фейсбук”. твърдят авторите на писмото. Сред тях има лекари, здравни адвокати, възпитатели и родители. Отговорът от фейсбук дойде часове по-късно. Според говорител на компанията детското приложение е направено след продължителни консултации с експерти по онлайн безопасност, след като още при планирането му е имало призиви на родители за повече контрол на малките в мрежата. “Месинджър кидс” е опростена версия на популярното приложение за чат на фейсбук, но се контролира от профила на родителите. Направено е така, че данните, генерирани от него, да не се използват за реклама. Приложението бе пуснато на потребителите в САЩ още през декември. От фейсбук са категорични, че Ще има и подбран екип за модериране, който да отговаря за съдържанието. Приложението включва подбрани емотикони, стикери и специални гиф файлове за създаване на съобщения за семейството. Ако деца искат да се добавят взаимно като контакти, това трябва да бъде одобрено от родителите и от двете страни. “Месинджър кидс” вероятно ще бъде първата социална платформа, която се използва широко от деца на възраст между 4 и 11 г. Но все повече изследвания показват, че прекомерната употреба на дигитални устройства и социални медии е вредна за децата и тийнейджърите, което прави много вероятно това ново приложение да подкопае здравословното развитие на децата”, твърдят експертите. Експертите твърдят също, че децата не са достатъчно големи, за да се ориентират в сложността на онлайн взаимоотношенията, които често водят до недоразумения и конфликти дори при по-зрели потребители. Авторите на протестното писмо до Зукърбърк твърдят, че юношите, които прекарват един час на ден в чата в социални мрежи, имат по-малко удовлетворение от почти всеки аспект от живота си. “Осмокласниците, които използват социални мрежи от 6 до 9 часа на седмица, са с 47% по-голяма вероятност да бъдат нещастни, отколкото техните връстници, които не го правят”, показва друго изследване. Има и проучване, че 12-годишни момичета, които ползват социалните мрежи, са по-склонни да се притесняват за своите тела и поради това да се подлагат на диети. От фейсбук обаче обявиха, че откакто са пуснали “Месинджър кидс” през декември, са получили положителни отзиви от родители.  Те твърдят, че приложението им помага да поддържат връзка с децата си. “Получихме истории за родители, работещи нощни смени, които могат да четат приказки на децата си за лягане, докато са на работа, чрез приложението, а майките, които пътуват, имат ежедневни актуализации от децата си, докато са далеч”, аргументират се от компанията. Според здравните експерти обаче вместо приложението във фейсбук децата можели да ползват телефон или скайп, за да са в контакт със семействата си. Авторите на писмото използват като мотив и факта, че голяма част от децата лъжат за възрастта си, за да имат профил в социалната мрежа. Законодателството на САЩ забранява на интернет компаниите да събират лични данни за деца под 13 години без съгласие на родителите и налагат ограничения върху рекламите, насочени към подрастващи. Затова фейсбук и други социални мрежи забраняват присъединяването на малки деца. С Вместо това те ще използват един вид разклонение на профила на един от родителите си. Хлапетата няма да бъдат прехвърляни автоматично в стандартната версия, след като навършат 18 години, но ще могат да направят това, ако имат желание. “Исканието към фейсбук да спре “Месинджър кидс” е добронамерено, но предпоставката за това е грешна”. Това коментира пред “24 часа” Георги Апостолов, координатор на Националния център за безопасност в интернет. Според Апостолов главната идея на детския месинджър е, че от създаването си е изцяло под контрола на родител. Според експерта това е предпоставка и за разговор между родител и дете на тема интернет и социални мрежи, което засилва превенцията. “От години твърдим, че най-важният превантивен фактор е да има отворен канал за общуване между деца и родители. Всички случаи за реални посегателства на педофили над деца са достигали до нас, защото е имало разговор между детето и родителя преди това. Когато то има представа, може да усети, че нещо не е наред с новия му приятел, и да каже на родител. Той се обръща към нас, а ние към ГДБОП и така се предотвратява сексуална експлоатация”, обясни той. “Не можем да забраним интернета на децата. Това, че ще премахнем детския фейсбук, не означава, че те нямат или не ползват скайп, вайбър, тиндър и други, които са популярни сред децата и са доста по-рискови”, казва и интернет специалистът Лари Маджид. Мнението му споделя и Общността за защита на децата при използване на интернет, в която участват международни експерти в тази област, обясни Апостолов. Половината българчета до 7-годишна възраст вече са в интернет, а 73% от тези межзу 9 и 11 г. имат профил в социална мрежа, показва национално изследване на центъра за безопасност в интернет от края на 2016 г. Повечето са регистрирани именно във фейсбук. Никакви филтри, защити, блокирания не могат да свършат работа, ако децата не са дигитално и медийно грамотни, подчерта Апостолов. Затова от центъра заедно с магистри и учители от Факултета по начална и предучилищна педагогика на СУ и представители на МОН разразработват нова методика за преподавателите от 1-и до 4-и клас. По нея те ще преподават същия учебен материал, но така, че да развиват у децата уменията на XXI век - критично мислене, социални умения, работа в екип, създаване на съдържание и текст. “Съвременните образователни програми не са подходящи за виртуалните деца. Интетрнет е мястото, където те отиват, защото научават повече неща и им е по-забавно”, казва експертът. “За децата под 13-14 години е твърде рано да общуват през социални мрежи. Трябва да са по-големи, да изградят първо добри навици, да имат по-голям социален опит и да са по-готови за рисковете, които има в интернет”, казва психологът д-р Пламен Димитров. Според него, за разлика от по-големите тийнейджъри и възрастни, които имат ясна представа за морал и граници в общуването, децата нямат този вид защитни механизми и това ги застрашава. Въпреки че идеята на “Месинджър кидс” е да има по-голям контрол от родителите, според д-р Димитров това не е сигурно - телефонът е в ръцете на детето, а родителите невинаги са до него. Наблюденията на специалистите сред по-големите, които ползват социални мрежи, показват, че това затруднява тяхната комуникация на живо, развиват склонност да изграждат фалшива самоличност, стремеж за изтъкване и създване на перфектен имидж, който води до разминаване с реалността. ", "date": "2018.02.01", "title": "Нов детски чат във  фейсбук разгневи  лекари, пишат  на Зукърбърг"}
{"url": "https://www.24chasa.bg/novini/article/6694260", "text": "По обвинение на Окръжна прокуратура – Монтана Сл. Славчев е предаден на съд за данъчна далавера. През 2013 г. обвиняемият Славчев започнал да се занимава с регистрация на леки и товарни автомобили на свое име в КАТ при ОД МВР-Монтана. Обичайно те се управлявали от други лица, предимно румънски граждани, въз основа на издавани от негово име пълномощни, в качеството му на собственик. През периода от 11.07.2013 г. до края на 2014 г. обвиняемият, като физическо лице, регистрирал на свое име 122 броя леки и товарни автомобили. Съгласно разпоредбите на Закона за местните данъци и такси, регистрираните МПС подлежат на данъчно облагане, а данъкът се дължи от техния собственик. Освен това към онзи момент действала и разпоредба, съгласно която в двумесечен срок от регистрацията, той бил длъжен да подаде данъчни декларации, на базата на които се определял размерът на задължението. В хода на досъдебното производство е било установено, че обвиняемият Славчев не декларирал пред органите на Община Лом придобитите и притежавани от него като физическо лице превозни средства през периода 2013 г. и 2014 г., като по такъв начин укрил и избегнал плащане на дължими данъци. С действията си той извършил данъчно престъпление, като за периода 11.07.2013 г. до 31.12.2016 г. размерът на укрития данък възлиза на 20 720,24 лева. На 26.04.2014 г. Славчев регистрирал търговско дружество, което се занимавало с различни търговски сделки. За периода от 05.11.2014 г. до края на 2014 г. фирмата придобила 23 автомобила, в това число и едно ремарке. Като собственик на дружеството той отново избегнал установяване и плащането на данъчните задължения за тези превозни средства. Укритият данък за периода 05.11.2014 г. до 31.12.2016 г. е в размер на 4306,56 лева. Разпитан като обвиняем по досъдебното производство Славчев не се признава за виновен, като заявява, че нищо не дължи на държавата и че същата, ако има претенции към него, да си събере вземанията от автомобилите или от всяко друго негово движимо и недвижимо имущество. За извършени от него престъпления срещу данъчната система на държавата Славчев е привлечен към наказателна отговорност и предаден на съд с внесен от Окръжна прокуратура – Монтана обвинителен акт. Предстои насрочване на делото от съда.", "date": "2018.02.01", "title": "Съдят собственик на 145 коли за престъпления срещу данъчната система"}
{"url": "https://www.24chasa.bg/novini/article/6694294", "text": "До 10-15 години в Германия ще има само 150 до 300 банки. Днес те са 1900 и оперират с 36 000 клона. Това посочва проучване, цитирано във вестник „Франкфуртер Алгемайне Цайтунг“. Финансови консултанти са изчислили, че ако затварянет он абанкови клонове продължи със същото темпо, то от банките днес ще останат под 10%. Основна причина за това е фрагментираният банков сектор в Германия. На пазара в остра конкуренция на десетки малки частни банки и спестовни каси, докато в другите развити държави банковият сектор се държи от по няколко големи финансови института. Заради дигитализирането на банковите услуги обаче малките банки няма да могат да издържат и ще продължат да затварят или ще бъдат изкупени от големи чуждестранни конкуренти. От 2000 година до днес банките в Германия са закрили 10 200 клона. Почти всеки четвърти банков филиал не съществува вече. Вече е нерентабилно да се поддържат и банки в малки населени места или в региони, в които населението намалява. Ако темпото на свиване се запази, до 2035 година от пазара ще изчезнат половината от банковите филиали, които са оперирали през 2000 г.", "date": "2018.02.01", "title": "Банките в Германия изчезват"}
{"url": "https://www.24chasa.bg/novini/article/6694295", "text": "Македонският премиер Зоран Заев заяви, че моментът е подходящ за намиране на взаимноизгодно решение по спора за името, което да уважава националната идентичност и достойнство на Македония и Гърция, предава телевизия Алсат-М,  цитирана от Фокус. Съгласно разпространено от правителствения пресцентър в Скопие съобщение, медиаторът на ООН по спора за името Матю Нимиц и Заев са разменили своите идея и размисли във връзка с продължаващия вече 25 години проблем. Заев също така е представил погледа на Скопие по въпроса, както и резултатите от срещата му с държавния връх, проведени в събота. По време на разговорите между двамата, премиерът и американският дипломат са се съгласили, че моментът за намиране на взаимноизгодно решение в сега, като приемлив може да бъде само прагматичния подход и установяването на дългосрочни и стабилни двустранни връзки между Скопие и Атина.", "date": "2018.02.01", "title": "Зоран Заев: Сега е моментът за изгодно решение по спора с името"}
{"url": "https://www.24chasa.bg/novini/article/6693843", "text": "Четиримата задържани след мащабна полицейска акция във Варна остават в предварителния арест за 72 часа с постановление на Варненската районна прокуратура. , извършени през януари тази година. Ангел Д., Грегор Г., Пресиян В. и Димитър О. вече са привлечени като обвиняеми. Грабежите са извършени от 12 до 31 януари тази година. Под заплаха с пистолет, при някои от грабежите и с палка, обвиняемите са задигнали оборота от няколко денонощни магазина във Варна. Те успели да откраднат около 2000 лева. Продължават процесуално-следствените действия по документиране и доказване на цялостната престъпна дейност. Районната прокуратура във Варна ще внесе искания във Варненския районен съд за вземане на постоянни мерки за неотклонение „Задържане под стража“ за обвиняемите.", "date": "2018.02.01", "title": "Удължиха предварителния арест на група за въоръжени грабежи във Варна"}
{"url": "https://www.24chasa.bg/novini/article/6693865", "text": "\"Благодаря на баварците, 2 са темите, които представляват някакъв интерес за вас - сигурност и миграция. Не използвам силен израз, защото доста години присъствам на съвети и срещи. Толкова тежки обиди и квалификации не съм допускал, че могат да бъдат произнасяни публично от страни-членки. Разбира се, България е пример. Има държави в ЕС, чиито управления станаха коренно различни от традиционните само заради мигрантската вълна\". Това заяви премиерът Бойко Борисов в Брюксел, където пристигна днес за официалния концерт по повод откриването на Българското председателство на Съвета на ЕС. \"Истината е, че войните, които се проведоха, донесоха огромни щети. Външната ни дипломация се провали в цялата си част - милиони жертви, опустошени държави\", добави той. \"Всеки, който се занимава със строителство, може да си представи колко трилиони долари или евра са нужни за възстановяването на Афганистан, Сирия. Ако тук ни целят с ракети сега, и ние ще бягаме. Провалът ни е във външната политика, всичко се обърна и дойде като проблем в Европа. Това са истините и до този момент никой не е могъл да ме обори\", каза още Борисов. \"България е пример как бързо успяхме да направим заграждения. Тук има и една голяма несправедливост - най-добре пазената граница, питам в едната държава толкова милиарди вляха, а ефектът е много малък? България има нулев натиск от мигранти, а не е в Шенген, в същото време Гърция е - просто не е справедливо\", заяви премиерът. \"И си измисляте някакви мотиви, които ги няма, и все по-трудно ще става да си ги измисляте\". \"Българският данъкоплатец дава стотици милиони за европейската сигурност. Релокацията не работи, тези хора искат да дойдат в Германия, те не искат да стоят в България. Прибираме ги, те пак бягат. Другият въпрос за релокацията е да направим затвори, това обаче няма как да стане заради хумаността\", допълни той. \"Виждате как преминаха изборите, дори виждате една Германия, която винаги е била пример, месеци наред не може да състави правителство заради проблема с мигрантите. В Австрия е същото, в Унгария също\", каза още Борисов. \"Ние решаваме кой колко мигранти да вземе, няма логика за мен. Огромно уважение имам и към САЩ, Русия, Китай и Турция, но ние вадим пари от нашите данъкоплатци, за да решим проблемите, които те причиняват в някои региони. Много неща в Турция не ни харесват, много от тях са в пълен разрез с нашите ценности, но без тях не можем да се справим с миграцията\", обясни премиерът. \"Терминът \"Западни Балкани\" не го харесвам много, защото Балканите сме едни. Докато не се реши проблемът с името, Македония не може да тръгне към ЕС. Без Косово, без Сърбия - няма как да стане. И на президента Вучич, и на президента Тачи им благодаря, че успяха да успокоят ситуацията след стрелбата в Косовска Митровица. Това показва зрялост, което е хубаво за елита на Балканите. Босна и Херцеговина днес е спокойна, утре може да стане война. България е единствената, която няма нерешен проблем на Балканите\", коментира Борисов. \"Неслучайно сме неформалният лидер на Балканите, за да може да моделираме ситуацията. В момента мисля, че можем да се похвалим с това. Балканите са Европа, те не са задният двор. Задният двор са, ако гледаш от Лондон насам, ако гледаме оттук, са коридор\", заключи той. \"Колкото и да говорим, че Балканите са малък фактор, нека не забравяме, че 2 войни тръгват оттам. Затова ние предложихме два варианта. Комисията за техническото присъединяване на страните от Западните Балкани да ускорят процеса - не е в нашата компетенция да им даваме срокове. Но трябва ясно да кажем - трябва да се даде перспектива на всички, не можем да оставим в \"челна дупка\" Косово или Черна гора, или който и да е\", каза министър-председателят. \"И днес имахме много добра среща с Европейската инвестиционна банка. Благодаря още веднъж за форума. Има огромно финансиране, пари има предостатъчно. Тук, разбира се, слагам една голяма скоба - кохезията е без алтернатива, тя не може да се пипа, така че финансиране има от банките, бюджетите и кохезията\", обясни Бойко Борисов. \"Ще бъда много щастлив, ако проработи коридор номер 9, който идва от Финландия и стига до Истанбул. Бизнесът ще спечели, това са ареалите, най-добри за животновъдство и стопанство, прекрасни места за зелени енергии. Ако не стъпим ние там с цялата си любов към тези държави, младите и квалифицирани хора ще напуснат България. Когато напускат младите, остава по-възрастно население, пенсиите стават ниски, идват популисти с неизпълними обещания\", каза още той. \"В България има мюсюлмани, ние сме рядък пример за толерантна държава. Такъв пример могат да бъдат и Балканите\", заключи премиерът.", "date": "2018.02.01", "title": "Борисов в Брюксел: Неслучайно ние сме неформалният лидер на Балканите (Видео)"}
{"url": "https://www.24chasa.bg/novini/article/6693856", "text": "Бившият военен командир на босненските сърби генерал Ратко Младич може да почине в близките дни, съобщи днес адвокатът му Драган Иветич, цитиран от ТАСС, предаде БТА. \"Генерал Младич може да почине днес или утре. Такова лечение, каквото предоставяше на генерала Международният трибунал за бивша Югославия, беше все едно да играе на \"руска рулетка\", но не с един, а с много патрони в барабана. Младич трябва спешно да бъде хоспитализиран, лекарите смятат, че рискът от смърт при него се е увеличил шест пъти\", каза адвокатът.", "date": "2018.02.01", "title": "Адвокатът на Ратко Младич: Клиентът ми може да умре всеки момент"}
{"url": "https://www.24chasa.bg/novini/article/6693879", "text": "Външният министър на Македония Никола Димитров заяви по време на общата пресконференция със специалния представител на ООН по спора за името Матю Нимиц, че спорът за името между бившата югославска република и Гърция никога няма да се реши, ако Македония трябва да променя езика и националността си, пише електронното издание МКД. Съгласно думите на Димитров, „в 21 век никой не може да посегне на правото ни да бъдем македонци и говорим македонски език, който е един от групата на славянските езици“. Първият дипломат на Скопие подчерта, че „много хора следят проблема с притеснение, други с гняв“ и „колкото повече се говори за този въпрос, толкова повече намаляват шансовете да се намери решение“. Според Димитров, „ако се подхожда с взаимно достойнство, решение може да бъде намерено“, предаде \"Фокус\". Външният министър подчерта, че заедно с Нимиц са обсъдили предложенията за ново името на републиката, като Димитров е отбелязал, че има някои имена, „които са добри, има и други, които не са подходящи“.", "date": "2018.02.01", "title": "Македония: Няма да решим спора за името, ако трябва да променяме националността си"}
{"url": "https://www.24chasa.bg/novini/article/6693883", "text": "Водачът на партия \"Републиканска левица на Каталуня\" и бивш каталунски вицепремиер Ориол Жункерас заяви, че при създалите се обстоятелства трябва да се обмисли възможността Каталуня да има едновременно двама лидери: единия - фактически, а другия - със символични функции, предаде ТАСС. Въпросът е може ли каталунският парламент да назначи за регионален лидер избран депутат, каза Жункерас в интервю, публикувано днес в изданието \"Диарио16\", предава БТА. На 30 януари каталунският парламент трябваше да заседава, за да обсъди кандидатурата на избягалия в Белгия Карлес Пучдемон за регионален лидер. В последния момент председателят на парламента Роже Торен отложи дебатите, тъй като испанският Конституционен съд постанови, че сваленият премиер не може да управлява областта дистанционно. Съдът настоява политикът да се яви лично в каталунския парламент с предварително разрешение от Върховния съд, който води делото му. На територията на Испания обаче срещу него продължава да действа заповед за арест.", "date": "2018.02.01", "title": "Жункерас предлага Каталуня да има двама лидери - фактически и символичен"}
{"url": "https://www.24chasa.bg/novini/article/6693890", "text": "Никой от представителите на БСП не е гласувал против ратифицирането на Истанбулската конвенция в Лисабон през декември м.г. Това става ясно от позиция на ПЕС, изпратена до медиите. Вчера лидерът на БСП Корнелия Нинова, която е присъствала на Съвета на Европейските Социалисти, заяви, че  . Във връзка с получени запитвания от български медии до централата на Партията на Европейските Социалисти относно процедурата по обсъждане, гласуване и приемане на Резолюцията на ПЕС „За Прогресивна Европа – Обновление“, приета на Съвета на партията в Лисабон на 1 и 2 Декември 2017 г. и участието на Българската Социалистическа Партия в този процес, ПЕС изпратиха следната позиция: „Българската Социалистическа Партия пълноценно е участвала в процеса по обсъждане, редактиране и окончателно приемане на резолюцията от Лисабон, част от която е и становището за пълна подкрепа на ратификацията на Истанбулската конвенция. Проектът за резолюция е изпратен до всички партии членове на ПЕС по е-мейл в края на октомври 2017 г., след което се проведоха двумесечни консултации по текста по имейл и на срещи на координационния съвет на ПЕС, на които БСП е имала свои представители, но не е отправяла възражения“, заяви Джакомо Филибек, заместник-генерален секретар на ПЕС. Заместник-председателят на БСП Деница Златева и г-н Кристиан Вигенин присъстваха на предварителното обсъждане и дискусия по проекта за Резолюция на заседание на президиума на ПЕС, проведено на 24 ноември 2018 г. в Брюксел. На това заседание редица партии и организации, членуващи в ПЕС, изразиха желание за корекции, поправки и добавки към проекта за резолюция, които бяха приети, но от БСП не е изразявано желание за редакции. Нито едно предложение за редакции по частта от текста, касаеща Истанбулската конвенция не е постъпило от нито една от партиите членове на ПЕС. Финално резолюцията бе обсъдена, подложена на гласуване и приета с мнозинство по време на пленарното заседание на Съвета на ПЕС в Лисабон на 1 декември 2017 г. Делегати с право на глас от БСП на съвета в Лисабон бяха председателят Корнелия Нинова, и зам-председателите Деница Златева и Кирил Добрев. В резолюцията на ПЕС от Съвета в Лисабон, За Прогресивна Европа – Обновление, изрично е записано, че Партията на Европейските Социалисти се обявява ЗА уеднаквяването на заплатите и пенсиите между мъжете и жените, ПРОТИВ насилието над жени и ЗА ратификация и прилагане на Истанбулската конвенция. Нито една партия от ПЕС не изрази резерви по тази част от текста. Резолюцията е гласувана със 188 гласа „ЗА“, 13 гласа „ВЪЗДЪРЖАЛ СЕ“ и нито един „ПРОТИВ“. Според правилата на ПЕС, ако партия-член има резерви към част от документа или към целия документ и по някакви причини делегатите не са взели участие в дискусията (например не са били в залата), то тази партия има възможност да заяви в секретариата на Съвета, че желае нейните забележки да се включат в протокола. Така например направиха от Шведската Социалистическа Партия, които имат резерви по друга тема от Резолюцията и това е отбелязано на страница 2 от протокола на Съвета. Делегатите от БСП не са поискали никакви поправки и не са внесли възражения. Всички документи са публични и могат да бъдат намерени на интернет страницата на ПЕС за съвета в Лисабон – ", "date": "2018.02.01", "title": "Официално от ПЕС: В Лисабон никой от БСП не е гласувал против Истанбулската конвенция"}
{"url": "https://www.24chasa.bg/novini/article/6693891", "text": "Осем са жертвите на грипа този сезон в Румъния, съобщава агенция Аджерпрес, като се позовава на данни на Националния институт за обществено здраве. От началото на сезон 2017-2018 г. са регистрирани осем смъртни случая от потвърден вирус на грип, информира Националният център за наблюдение и контрол на заразните болести. Миналата година смъртните случаи са били 17, предаде БТА. Четирима от починалите в периода 22 - 28 януари не са били ваксинирани. До 28 януари в Румъния са били ваксинирани 821 356 души от високорискови групи с ваксина, предоставена от министерството на здравеопазването, съобщава още Аджерпрес.", "date": "2018.02.01", "title": "Грипът взе осем жертви в Румъния"}
{"url": "https://www.24chasa.bg/novini/article/6693919", "text": "Германският Бундестаг гласува удължаването на забраната за прием на семействата на бежанци със субсидиарен статут до края на юли. Първоначално забраната важеше до края на март. Субсидиарният статут се нарича още и хуманитарен. Той се предоставя на чужденци, потърсили закрила в друга държава, защото в родината си са изложени на реална опасност от тежки посегателства като смъртно наказание или екзекуция, изтезание, нечовешко или унизително отношение или наказание. Хуманитарният статут се предоставя и в случай на война, когато за хората от определена държава съществуват тежки и лични заплахи срещу живота или личността им като цивилни лица поради насилие, произтичащо от вътрешен или международен въоръжен конфликт. Бежанци с такъв статут ще могат да се съберат с близките си едва от 1 август, но приемът на роднини не може да надвишава 1000 души месечно. За близки роднини се смятат само съпруг или съпруга, ако бракът е сключен извън Германия, както и малолетните деца на бежанците, а при непълнолетни бежанци - техните родители и братя и сестри. Според изчисленията на правозащитници на това условие отговарят не повече от 70 000-90 000 души, които ще могат да влязат в Германия от август. Опозицията критикува остро решението на Бундестага, което бе прокарано с гласовете на консерваторите от ХДС и на социалдемократите. Според Левицата то нарушава основни човешки права. Либералите пък обвиниха социалдемократите, че са предали основни свои идеали и са оставили ХДС да им се наложи. Популистката Алтернатива за Германия пък настоява събирането на семейства да става извън територията на Германия, например в защитени зони в Сирия.", "date": "2018.02.01", "title": "Бундестагът удължи мораториума\nвърху прием на семействата на бежанци"}
{"url": "https://www.24chasa.bg/novini/article/6693925", "text": "Днес на покрива на сградата на БТА беше поставен нов светлинен надпис – символичен знак за навлизането в юбилейната за информационната агенция година, съобщиха от пресцентъра на БТА. На днешния ден преди 120 години е поставено началото на Българска телеграфна агенция. На 1 февруари 1898 г. с Приказ номер 28 на княз Фердинанд за първи директор на новосъздадената Българска информационна агенция е назначен Оскар Искандер, доктор по философия, редактор и издател.", "date": "2018.02.01", "title": "Сложиха нов светлинен надпис на покрива на БТА в чест на юбилей"}
{"url": "https://www.24chasa.bg/novini/article/6694018", "text": "Ние като община се включваме в усилията за изготвяне на общинска мониторингова система за качеството на въздуха. Това каза кметът на София Йорданка Фандъкова след среща в МОСВ, на която са обсъдени технологичните възможности за връзка между измерванията на Националната система за мониторинг на качеството на атмосферния въздух на Изпълнителна агенция по околна среда към МОСВ и гражданските мрежи за измерване, предаде \"Фокус\". \"Това е тема, която изисква включване на усилията на всички институции и граждани. За нас от изключителна важност е информираността на гражданите\", коментира Фандъкова. \"Разработваме проект, който е финансиран с европейски средства. В момента се подготвя процедура за избор на изпълнител за изготвяне на т. нар. общинска мониторингова система, която ще включва 20 сензорни станции\", обясни Фандъкова и добави, че процедурата ще бъде пусната до средата на февруари. Кметът обясни, че изборът на местата ще бъде важно. Фандъкова обясни, че е получила оферта за включване на още един научен проект от страна на БАН, който ще даде по-ясна информация за конкретните източниците на замърсяване в отделните райони на столицата. По думите ѝ това ще помогне за взимането на мерки, които трябва да се предприемат.", "date": "2018.02.01", "title": "Фандъкова: От средата на февруари избираме изпълнител за системата за въздуха"}
{"url": "https://www.24chasa.bg/novini/article/6694038", "text": "„Категорично отказвам да се наема с посочване на времева рамка за приключване на спора за името, но мисля, че до няколко седмици или месеци ще се намери решение“, заяви медиаторът на ООН по спора за името Матю Нимиц по време на общата прескоференция с външния министър на Македония Никола Димитров в четвъртък, съобщава електронното издание МКД. „Въпросите са поставени на дневен ред, но те няма да станат по-леки в бъдеще“, отбеляза Нимиц. Според американския дипломат, „има две правителства със способни дипломати и решителни лидери и ние трябва бързо да се придвижим напред“.", "date": "2018.02.01", "title": "Матю Нимиц: В следващите седмици или месеци ще се реши спорът за името"}
{"url": "https://www.24chasa.bg/novini/article/6694066", "text": "Петя Димитрова, главен изпълнителен директор и председател на УС на Пощенска банка, е носителят на най-значимата банкова награда на българския пазар – отличието „Буров“ за 2017 г. Призовете в категория „Банково и финансово управление“ и категория „Индустриално управление“ бяха връчени на тържествена церемония в Гранд хотел София миналата седмица. „Тази награда е изключително ценна за мен, защото е не само оценка от професионалната общност за моята работа през годините, но и признание за екипа ми в Пощенска банка. Всички постигнати успехи са резултат от съвместната ни работа и стремежа ни да бъдем доверен партньор на нашите клиенти. Тази награда е и отговорност, защото ние, представителите на бизнеса, сме хората, които трябва да съхраним идеите и делото на Атанас Буров за изграждане на демократична българска държава и просперираща икономика, основана на модерна финансова система и свободно движение на капитали. От нас зависи да ги предадем на младото поколение на България, да откриваме, мотивираме и поощряваме талантите в областта на банкирането, защото такива определено има“, коментира г-жа Петя Димитрова. „Петя Димитрова е мениджър с безспорен авторитет както в професионалните среди, така и в обществото. Тя ръководи една успешна, уважавана и модерна банка\", заяви миналогодишният носител на наградата ? изпълнителният директор на „Банка ДСК\" Доротея Николова при връчването на приза. По традиция всяка година фондация „Буров\" отличава най-добрите мениджъри в областта на финансите и на нефинансовия бизнес. По този начин фондацията, носеща името на именития български банкер, индустриалец и финансист, дава своето признание на хората, постигнали забележителни постижения в областта на българската икономика през годината. Призът на фондация „Буров\" за индустриален мениджмънт за 2017-а получи главният изпълнителен директор на „Сирма Груп\" Цветан Алексиев. Призовете на фондацията се присъждат след анкета сред настоятелите ѝ, в която влизат лицата, ръководещи най-големите компании в страната. Те се дават на хора, управляващи дружества, които през три поредни години са показали високи обеми на продажбите, големи печалби и са платили забележителни по размер данъци. Освен тези критерии се вземат предвид и приносът на управляваните от кандидатите компании за развитието на човешкия капитал, както и авторитетът и влиянието им в бизнес средите и в обществото. Освен върху основната си бизнес дейност, под ръководството на Петя Димитрова, Пощенска банка се фокусира и върху нуждите на местната общност, като реализира собствени инициативи и подкрепя програми на утвърдени институции и организации. За своите бизнес постижения и ангажираност със секторни и обществени каузи Петя Димитрова е носител на над 20 престижни международни и български отличия, последните от които „Банкер на годината“ и „Мисис Икономика“.", "date": "2018.02.01", "title": "Главният изпълнителен директор на Пощенска банка Петя Димитрова с приз „Буров“ за 2017 г."}
{"url": "https://www.24chasa.bg/novini/article/6694093", "text": "Имаме 10-20 дни, които ще са много интензивни. Рюте, Орбан, австрийският канцлер ще идват. За да имам някакъв мотив, аз самият трябва да съм убеден и да съм сигурен в няколко неща. Това каза премиерът на България Бойко Борисов в Брюксел. Хората се страхуват от неяснотата. След разговорите ми с Меркел, ако имаме гаранция за баланс, можем да се придвижим напред. Европа вгорчи отношенията трайно години напред по темата, коментира Борисов.  Сега виждате, че полагаме усилия. Ако някой мисли, че е лесно да съберем лидерите на едно място, не е. Неслучайно всички хвалеха България, защото полагаме много усилия. Ние свършихме това, което трябваше, допълни той.  Всички очакват ние да продължим да сме така стабилни. Така че цялата политическа класа в страната, трябва да е наясно колко е важна сигурността и стабилността, каза премиерът на България. Утре имам много работа в София, срещата ми сутринта ми носи много оптимизъм. Господ да е с нас,имаме рядък шанс. Ако сега не стане, по-късно Балканите ще са под влияние. Мога да кажа, че днешното стискане на ръце с шефа на Европейската инвестиционна банка е по-силно от договор, каза още той.                                                                                                                                                                                                                                                                                                                        ", "date": "2018.02.01", "title": "Борисов: Всички хвалят България, защото полагаме много усилия (Видео)"}
{"url": "https://www.24chasa.bg/novini/article/6694052", "text": "На първата си сесия за тази година Общинският съвет на Стара Загора гласува да предостави на Старозагорската митрополия за срок от 10 години оцелелите във времето части от сградата на върха на парк \"Аязмото\", съобщи  . Кметът на града Живко Тодоров обясни: \"Вчера гласувахме именно това - да се прехвърли бившият ресторант, който знаете, че от години имаше \"сага\" с него в града - затова е много чувствителен въпросът. Защото беше приватизиран и впоследствие стана собственост и на фирма \"Кълвача\", след това имаше опити да се възвърне този имот към общината и успяхме да го направим преди няколко години, заплатихме сума за това. Получихме преди три месеца искане от митрополит Киприан, той пожела заедно да се опитаме довършим делото на дядо Методи - това му бяха точните думи\". В общото дело общината ще участва със земята, и по-точно с отстъпеното право на строеж. Защото според архитект Петър Влахов, който се прави идейния проект за бъдещата сграда на върха на \"Аязмото\", има три експертизи и те доказват, че сегашната сграда е компрометирана и опасна и би трябвало изцяло да бъде съборена. \"Митрополията не е е искала финансова подкрепа от местната власт\", каза още Живко Тодоров и допълни: \"За финансова подкрепа не сме разговаряли, тъй като самото дарение е достатъчно голямо - имотът е наистина много хубав. Смятам, че намеренията на митрополит Киприан са наистина добри и той иска да довърши този комплекс, който е започнат преди години и който на практика през 1944-та година по време на комунистическия режим е нарушен с изграждането на ресторанта\".", "date": "2018.02.01", "title": "Даряват на Старозагорската митрополия сградата на върха на \"Аязмото\""}
{"url": "https://www.24chasa.bg/novini/article/6694175", "text": "Френското външно министерство призова в четвъртък Иран и Русия да използват влиянието си спрямо Башар Асад и убедят сирийското правителство да прекрати бомбардировките срещу цивилни обекти в провинциите Идлиб и Източна Гута, предава ТАСС, цитирана от Фокус. „Франция строго осъжда атаките, извършени на 29 януари срещу болница на „Лекари без граници“, както и срещу пазара Сарахиб, както и тези от 30 януари срещу Ериха“, се казва в разпространеното от външното ведомство съобщение. „Тези нападение отнеха живота на много мирни граждани и унищожиха болницата на „Лекари без граници“, подчертаха още от външното министерство. „Необходимо е в най-кратки срокове Русия и Иран, като гаранти на астанския мирен процес и съюзници на Дамаск, да предприемат мерки за прекратяване на тези бомбардировки и разрешение за пропускане на хуманитарна помощ до всички нуждаещи се от нея.“", "date": "2018.02.01", "title": "Франция: Иран и Русия да накарат Асад да спре бомбардировките в Идлиб"}
{"url": "https://www.24chasa.bg/novini/article/6694187", "text": "Европейската комисия е одобрила финансирането на проекта за модернизация на жп линията Елин Пелин - Костенец в размер на 451 млн. евро. С отпуснатите средства ще бъдат модернизирани над 51 км железопътни линии и 5 жп гари, попадащи в обхвата на трасето. Предвижда се още да бъдат премахнати всички пресичания на едно ниво между железопътния транспорт, автомобилното движение и пътниците, съобщиха от пресцентъра на министерството на транспорта, информационните техногии и съобщенията, цитирани от БТА. Това е най-мащабният железопътен проект в ОП \"Транспорт и транспортна инфраструктура\" тъй като трасето преминава през сложен планински терен. За да бъдат постигнати проектните скорости от 160 км/ч за пътническите влакове и 120 км/ч за товарните ще бъдат изградени над 20 км тунели, най-дългият, от които е 6 км. Предвидено е още строителството на над 23 моста и виадукти с обща дължина на съоръженията приблизително 3 км. Участъкът е част от железопътния коридор Ориент/Източно-Средиземноморски, който преминава през страната. С реализацията на проекта се осигурява модерен железопътен транспорт и бърза жп връзка за 53 хиляди жители, живеещи между Елин Пелин и Костенец. Изграждането на трасето е разделено на 3 участъка - Елин Пелин - Вакарел, Вакарел - Ихтиман и Ихтиман - Костенец. Крайният срок за приключване на строителните дейности е 2023 г.", "date": "2018.02.01", "title": "Европа даде 451 млн. евро за жп линията от Елин Пелин до Костенец"}
{"url": "https://www.24chasa.bg/novini/article/6693486", "text": "За 10 години - от 2007 до 2016 г., незаконната търговия на цигари в България е донесла приходи за криминалния свят между 2,5 млрд. лв. и 3,5 млрд. лв, пише в доклад на Института за пазарна икономика (ИПИ). Документът е част от проект на ИПИ с мото \"По правилата\", с основна цел да проучи възможностите за подобряване на водените политики и преодоляване на институционалните слабости, които дават почва за незаконна търговия с тютюневи изделия в страната, предаде БТА. Потвърждава се, че недалновидната акцизна политика може да подкопае постигането на двете основни политически цели - здравната (намаляване на тютюнопушенето) и данъчната (стабилни приходи в бюджета от облагане на тютюневи изделия). Прекомерното и рязкото покачване на акцизната тежест неизменно води до ръст на незаконния пазар, коментират икономистите. През 2010 г. тютюневият пазар в страната беше буквално залят от незаконни цигари, които достигнаха една трета от пазара и генерираха огромни приходи за организираната престъпност, пише в доклада. Според ИПИ през 2007 година незаконнните продажби на цигари са били 11,2 на сто от общия дял. Постепенно те се увеличават и през 2010 година достигат 30,7 на сто от търговията, а криминалните приходи от тази акцизна стока са между 450 и 640 млн. лв. за годината. Въпреки свиването на незаконната търговия през годините, криминалните приходи не са за пренебрегване - те са между 120 млн. лв. и 170 млн. лв. за 2016 г. при продажбата на около един милиард къса цигари.Това е ресурс, които в голямата си част се влива в организираната престъпност и създава възможности за корумпиране по високите и ниските етажи на властта, пише в доклада. Данните сочат, че немалка част от незаконната търговия всъщност е с източник вътре в страната. Това означава, че борбата с незаконната търговия не следва да се насочва само и единствено към опазване на границите, а и към по-ефективен контрол спрямо производството на цигари в страната. Не бива да бъде пропускан и големият незаконен пазар при тютюна за пушене или т. нар. тютюн за ръчно свиване. Незаконната търговия при тютюна за пушене достига над 75 на сто от общия пазар, което се равнява на около 646 тона насипен тютюн. Това количество е равносилно на 861 млн. къса еквивалент на класическа цигара (0,75 грама на цигара). Около 86 на сто от незаконния насипен тютюн на пазара е с местен произход, тоест произведен в България, сочи докладът. Прегледът на развитието и ефектите от акцизната политика в България дава и някои поуки за общоевропейските политики. В процеса на хармонизиране трябва да се отчитат разликите в социално-икономическите фактори и особено разликите в платежоспособността. Огромният ръст на незаконната търговия в България и други страни от Източна Европа в първите години на членството можеше да бъде избегнат при по-внимателно поставяне на целите и далновидна политика по догонване, посочват експертите.", "date": "2018.02.01", "title": "Икономисти: Криминалният свят печели до 3,5 млрд. лева от нелегални цигари в България за 10 години"}
{"url": "https://www.24chasa.bg/novini/article/6693501", "text": "Европейската служба за подкрепа в областта на убежището заяви днес, че броят на хората, потърсили международна закрила в Европа през 2017 г., е намалял почти наполовина в сравнение с предходната година, а повечето кандидати са били сирийци, предаде Асошиейтед прес. Службата каза, че 706 913 души са потърсили убежище в 28-те страни от Европейския съюз плюс Норвегия и Швейцария през 2017 г. - с 43 процента по-малко, отколкото през 2016 г., предаде БТА. Това е втора поредна година, в която бройката намалява, след като през 2015 г. в Европа пристигнаха над 1 милион души, предимно сирийски бежанци. Повече от 98 000 сирийци са кандидатствали за убежище, а над 40 000 молби са били подадени от граждани на Ирак, Афганистан и Нигерия. Европейската служба за подкрепа в областта на убежището заяви, че около 40 процента от всички молби за убежище през 2017 г. са били одобрени.", "date": "2018.02.01", "title": "ЕС: Търсещите убежище са намалели почти наполовина през 2017 г."}
{"url": "https://www.24chasa.bg/novini/article/6693496", "text": "Кметът на община Септември Марин Рачев е задържан за 24 часа по закона на МВР, съобщи току-що говорителят на главната прокуратура Румяна Арнаудова. Утре от спецпрокуратурата ще му бъдат повдигнати две обвинения. Едното е за умишлена безстопанственост, следствие на което са настъпили вреди за Община Септември за над 100 000 лева. Второто е за покупката на имот от Община Септември на цени многократно над пазарните от фирма, която преди време е била негова собственост, с което отново са нанесени щети на общината за над 100 000 лева. Според шефа на спецпрокуратурата Иван Гешев, който също пристигна в Септември, двете обвинения, който ще бъдат повдигнати срещу Рачев, са първоначални и работни. Той каза, че съществуват данни и в хода на разследването ще се търсят доказателства за това за нанесени щети на Община Септември от над 13 милиона лева.  Към момента при операцията на спецпрокуратурата няма други задържани, но това не значи, че в рамките на досъдебното производство това няма да се случи, уточни Гешев. Той заяви, че въпросът за удължаване на ареста на Марин Рачев ще бъде преценен и решен от наблюдаващия прокурор по случая.  В същото време стана ясно, че това е и първата операция, съвместно със специализираната прокуратура, на новата комисия за противодействие на корупцията. Според Антон Славчев, директор на дирекция в комисията, операцията е много успешна. В нея са участвали над 100 служители на прокуратурата, антикорупционната комисия, бюрото за защита на свидетели, при което не е имало предварително изтичане на информация за подготвяната акция. ", "date": "2018.02.01", "title": "Кметът на Септември е задържан за 24 часа, утре му повдигат обвинения"}
{"url": "https://www.24chasa.bg/novini/article/6693513", "text": "Правосъдието в Мианма отхвърли днес молбата за освобождаване под гаранция на двамата задържани журналисти от Ройтерс, обвинени в престъпление срещу закона за държавната тайна след разследване по повод кризата с рохингите, предаде Франс прес. ООН, САЩ и ЕС, твърде обезпокоени от посегателствата върху свободата на печата въпреки идването на власт на цивилно правителство начело с нобеловата лауреатка Аун Сан Су Чжи, неведнъж настояха вече за безусловно освобождаване на двамата, предаде БТА. Трийсет и една годишният Ва Лон и 27-годишният Куав Сое О бяха арестувани на 12 декември.   Около 690 000 рохинги избягаха в Бангладеш от края на август м. г. заради военна операция на мианманските сили, наречена от ООН \"етническо прочистване\". Миналата седмица американският дипломат Бил Ричардсън, някога близък до Аун Сан Су Чжи, демонстративно напусна консултативната комисия за положението в западните райони на Мианма. Причината бе \"гневният отговор\" на държавната ръководителка на призива на Ричардсън да бъдат освободени двамата мианмански журналисти. След разпадането на военната хунта през 2011 г. в Мианма се появиха независими медии, но все още има закони, застрашаващи свободата на печата. През 2012 г. страната премахна цензурата, но според мианманските журналисти автоцензурата все още е широко разпространена, особено ако става дума за теми, засягащи армията и религията, с оглед силния национализъм сред местните будисти. Мианма е на 131-о място от общо 180 страни в годишния световен рейтинг на свободата на печата за 2017 г., разработен от \"Репортери без граници\". Миналата година в страната бяха арестувани във връзка с работата им най-малко 11 журналисти, напомня АФП.", "date": "2018.02.01", "title": "Мианма не пусна под гаранция двамата задържани журналисти от Ройтерс"}
{"url": "https://www.24chasa.bg/novini/article/6693526", "text": "Екипи на Отдела за борба с кибер престъпленията в Анкара задържаха две лица, придобили по незаконен път от интернет и продали личните данни на близо 50 милиона души, предаде информационната агенция Ихляс хабер ажансъ (ИХА). Сред потърпевшите са и висши държавни служители. Става въпрос за техните имена, номера на личните карти, адреси и телефонни номера, предава \"Фокус\".  Юсуф К. и Хакан К. са заловени след продължило два месеца проследяване – физическо и с технически средства. По време на разпитите в полицията е установено, че по-конкретно Юсуф К. е „спечелил” от тази си дейност през последните 8 месеца над 100 хиляди турски лири (около 42 хиляди лева). С тях е плащал наема на жилището и таксите за обучение в частни училища на двете си деца, посочва още ИХА.", "date": "2018.02.01", "title": "Задържаха двама турци, продали личните данни на близо 50 милиона потърпевши"}
{"url": "https://www.24chasa.bg/novini/article/6693533", "text": "Сибирска тигрица преодоля инстинкта си и влезе в село, за да потърси помощ от хората, след като изнемощя заради проблеми със зъбите, съобщи в. \"Дейли мейл\". Тигрицата отиде до къща в покрайнините на сибирското село Солонцови и легна кротко на верандата й. Галина Цимано разказа, че съседът й се опитал да излезе от къщи, но нещо подпирало вратата. Когато чул ръмжене на тигър, се прибрал и започнал да звъни на всички услуги за спешна помощ. Пристигналият екип седирал животното и установил, че то е в окаяно състояние. Заради възпалени венци и липсващи горни зъби, 10-годишната тигрица не можела да се храни. Според специалисти тигрицата съзнателно е потърсила помощ от хората. \"Тя се държеше абсолютно мирно, сякаш чакаше помощ\" - каза Сергей Арамилев от центъра за амурски тигри. Ветеринарите търсят начин да помогнат на тигрицата, но заради изтощението й още не смеят да я упоят. Засега те я хранят с мляно месо, за да набере сили", "date": "2018.02.01", "title": "Дива тигрица потърси помощ от хората заради проблеми със зъбите (Видео)"}
{"url": "https://www.24chasa.bg/novini/article/6693531", "text": "Столичната община планира през пролетта да бъдат пуснати експериментално няколко нощни линии от градския транспорт без промяна в цената на билета, предаде  . Над 30 000 подписа са събрани в подкрепа на идеята за нощен градски транспорт в столицата. Инициативата е на организацията „Спаси София”. Работа до полунощ – това е ежедневието на Ваня Станева, която работи като сервитьорка в заведение в центъра на София. И макар че работи само на няколко крачки от метростанция, през нощта тя не може да се възползва от метрото. Затова се прибира вкъщи с такси. „От чисто финансова гледна точка градският транспорт би ме облекчил доста повече, всяка вечер плащам по 8 лева за такси”, обяснява Ваня. От „Спаси София” настояват за пускането на допълнителни 7 нощни линии в интервал на движение от 30 минути. Автобусите да тръгват от площад „Света Неделя” и да обслужват 25 софийски квартала. Идеята обаче не се приема еднозначно. Много таксиметрoви шофьори са против. В общината са решили да въведат експериментално нощни линии през пролетта. „Ще направим съответната координация както със СДВР, така и с общинска полиция, съответно ще разчитаме и на видеонаблюдение, така че услугата да бъде максимално сигурна както за пътниците, така и за водачите”, каза зам.-кметът по транспорта Евгени Крусев.", "date": "2018.02.01", "title": "Пускат експериментално нощни линии от градския транспорт в София през пролетта"}
{"url": "https://www.24chasa.bg/novini/article/6693530", "text": "Мъж е бил нахапан от куче вчера. В 11,30 часа в полицията е получен сигнал за пострадал във вилна зона „Куба“ 80-годишен мъж от с. Славяново - нахапан по главата и дясната ръка от каракачанка, за която се грижил и хранил. Това съобщиха от пресцентъра на МВР. Автопатрулът установил, че кучето е собственост на 71-годишен мъж от Хасково, съсед по вила. Пострадалият е настанен за лечение в болницата със сериозни наранявания, без опасност за живота.", "date": "2018.02.01", "title": "Куче нахапа дядо в Хасковско, мъжът е със сериозни наранявания"}
{"url": "https://www.24chasa.bg/novini/article/6693560", "text": "Влак откъсна главата на момиче на метростанция „Пушкинска” в Москва, съобщи  По информация на „Интерфакс”, инцидентът е станал тази сутрин около 08,25. Представител на Московския метрополитен направи официално изявление, в което казва, че девойката е стояла зад предпазната линия, но внезапно си наклонила главата точно при преминаването на влака на спирката. Момичето умира на място, „поради несъвместима с живота травма на главата”, заключава лекарската комисия, свикана на мястото на инцидента. От Московския метрополитен излязоха с официално съобщение, в което призовават пътниците в метрото да спазват правилата за безопасност на платформите за чакащи в метрото.", "date": "2018.02.01", "title": "Влак на метрото откъсна главата на момиче в Москва"}
{"url": "https://www.24chasa.bg/novini/article/6693576", "text": "Старт на строителството по емблематичната пловдивска улица \"Отец Паисий\" даде кметът Иван Тотев. Ремонтът по нея ще трае общо пет месеца и ще се извършва на два етапа. Първият е в отсечката от ул. \"Съборна\" до \"Патриарх Евтимий\" и ще продължи три месеца. Движението вече е спряно. \"Отец Паисий\" е успоредна на главната улица на Пловдив и по нея са разположени магазините за бужитерия, красиви къщи и множество магазини. Търговците, естествено, негодуват. Според Тотев в този участък тротоарите ще бъдат разширени с 50 до 70 см, а паважът ще се пренареди. Преди това ще бъдат подменени водопроводът и канализацията. Паркирането ще е успоредно от едната страна. \"Ще вкараме казаните за отпадъци в земята, да не се виждат\", поясни кметът. Вторият етап обхваща зоната от ул. \"Патриарх Евтимий\" до хотел \"Одеон\". Там тротоарите и пътното платно ще са на едно ниво като в кв. \"Капана\". Два месеца ще бъде затворена тази отсечка. \"Паркирането ще е забранено\", поясни градоначалникът. Паркингът, който води към Археологическият подлез, ще се махне. \"Времето е с нас и с \"Отец Паисий\" даваме старт на строителството в града през т.г. Започваме работа и по ул. \"Филип Македонски\". Пред Дома на техниката ще създадем пешеходно пространство. Казаните за смет също ще бъдат вкарани в земята. Имаме договор и за Тютюневия град, където в края на месеца започваме да работим. Всички улици в района ще бъдат ремонтирани. \"Велико Търново\" временно ще поеме трафикът към бул. \"Руски\", посочи Тотев. Още една емблематична улица в центъра - \"Христо Г. Данов\" също е планирана за ремонт през лятото. Тя ще бъде реновирана подобно на \"Отец Паисий\", като паркирането по нея ще бъде успоредно, а не косо, както е сега. В Стария Пловдив се работи по ул. \"Хемус\". 6 милиона лева са заделени за асфалтирания през т.г. Приоритет е \"Куклинско шосе\". Строителството ще започне най-напред в източното платно. \"Другата седмица, ако времето е с нас, ще пуснем движението по бул. \"Васил Априлов\" в отсечката от \"Войнишка слава\" до бул. \"Шести септември\", обеща кметът.", "date": "2018.02.01", "title": "600 000 лева и 5 месеца ремонт но знаковата ул. \"Отец Паисий\" в Пловдив"}
{"url": "https://www.24chasa.bg/novini/article/6693610", "text": "Председателят на Народното събрание Цвета Караянчева и народни представители присъстваха на церемонията по отдаване на почит на жертвите на комунистическия режим пред параклиса и мемориалната стена до НДК, съобщиха от пресцентъра на Народното събрание. Важно е да направим така, че нашите деца да не забравят това, което се е случило тогава, за да не се повтарят никога подобни грешки, отбеляза председателят на Народното събрание. По думите й на този ден трябва само да сведем глави и да кажем „простете“. Цвета Караянчева припомни, че Народното събрание е осъдило комунистическия режим. От 2009 г. насам се правят реални стъпки за разкриване на истината за репресиите по времето на комунистическия режим, посочи тя и допълни, че през 2010 г. министърът на вътрешните работи е предал над 1 милион единици от Държавна сигурност в Комисията по досиетата. И днес поредната стъпка, която правим, е, че децата ни ще изучават комунистическия режим, каза председателят на парламента и благодари за това на министъра на образованието и науката. На церемонията беше отслужен молебен в памет на жертвите на комунизма. След това бяха поднесени венци и цветя на мемориалната стена.", "date": "2018.02.01", "title": "Караянчева: На този ден трябва само да сведем глави и да кажем „простете“ (Снимки)"}
{"url": "https://www.24chasa.bg/novini/article/6693547", "text": "Висшия съдебен съвет (ВСС) единодушно реши да поиска от депутатите в Народното събрание тълкуване на две законови разпоредби кога да се публикуват невлезлите в сила ефективни присъди. Става дума за текстове в Закона за съдебната власт и в НПК. Поправките са нови, влязоха в сила  5 ноември 2017 г. Измененията родиха серия от въпроси кога точно може да бъде се обяви в системата на съда ефективна присъда, която не е влязла в сила – дали след произнасянето ѝ, но преди изтичане на срока за обжалване, или след подаване на жалба и протест, или това става след окончателното ѝ влизане в сила. Промените са гласувани от парламента, за да се пресекат бягства на осъдени, т.е. да не прочетат решението на съда в интернет, преди прокурора да ги е вкарал в затвора. Измененията основно възпрепятстват работата на журналистите, тъй като осъдените могат да бъдат уведомени от адвокатите си какво е решението на съда, веднага след като бъде обявено.", "date": "2018.02.01", "title": "ВСС пита депутатите за \"тайните\" присъди"}
{"url": "https://www.24chasa.bg/novini/article/6693641", "text": "Представители на ГЕРБ от цялата страна почетоха днес паметта на жертвите на комунистическия режим в България. На церемонията пред параклиса и мемориалната стена до НДК от името на ГЕРБ бе поднесен венец в памет на хилядите загинали наши съграждани, вследствие на този режим. На събитието присъстваха председателят на Народното събрание Цвета Караянчева, кметът на София и зам.-председател на ГЕРБ Йорданка Фандъкова, депутати от ГЕРБ, председателят на Жени ГЕРБ Ирена Соколова, областният координатор на ГЕРБ-София и административен секретар на партията Цветомир Паунов, кметът на район „Триадица“ Николай Терзиев, общински съветници от ГЕРБ-София, както и много граждани. Припомняме, че с решение от 19 януари 2011 г. на правителството на Бойко Борисов, датата 1 февруари е обявена за Ден на признателност и почит към жертвите на комунизма. „Важно е да направим така, че нашите деца да не забравят това, което се е случило тогава, за да не се повтарят никога подобни грешки. На този ден трябва само да сведем глави и да кажем „простете““, заяви пред събралите се хора председателят на Народното събрание Цвета Караянчева. Представителите на ГЕРБ от цялата страна изразиха пълната си подкрепа към образователния министър Красимир Вълчев, чиято оставка бе поискана от БСП заради решението на МОН историята на комунизма да се изучава в училище. Членовете на партията бяха категорични, че тази част от българската история трябва да бъде обективно изучавана, за да могат идните поколения да знаят истината за този период. Откакто на 1 февруари се почитат жертвите на комунизма, за структурите на ГЕРБ в цялата страна се превърна в традиция да свеждат глава пред паметта на хилядите наши съграждани, загубили живота си през този период.", "date": "2018.02.01", "title": "ГЕРБ почете паметта на жертвите на комунизма (Снимки)"}
{"url": "https://www.24chasa.bg/novini/article/6693640", "text": "Учителката Милена Иванова, която раздава шамари, дърпа и крещи на децата в детската градина \"Брезичка\" в Бургас, била предлагана за награждаване. Това разкри кметът Димитър Николов, който бе силно възмутен от изтеклите кадри за насилие в забавачницата. На тях се вижда как учителката раздава шамари, удря, дърпа и крещи на 4-годишни от група \"Мики Маус\". Часове след това възпитателката си подаде оставката, но прати майка й да я занесе в градината. По случая Районна прокуратура разпореди проверка в детската градина, която трябва да установи дали е имали и други случаи на насилие над деца и дали са били медицински освидетелствани. Кадрите взривиха социалните мрежи, а ръководството на детската градина свика спешно педагогически съвет и родителска среща. \"Ужасяващите кадри, които видях, нямат нужда от проверка. Всичко е ясно - категорична физическа и психическа агресия над децата! Уволненията ще са факт още днес. Но както въпросната УучителкаФ, така и колежките й, които гледат безучастно агресията, трябва да носят наказателна отговорност. Няма да има безнаказаност, уверявам ви! Изпитвам не по- малък гняв от вас\", заяви бургаският кмет. \"От 8 г. съм директор, подобно нещо не съм виждала, никога не са били подавани и сигнали от родители\", заяви директорката Събка Недева. Проверката на прокуратурата е възложена на полицията, \"Социално подпомагане\" и \"Агенцията за Закрила на детето\", които били сезирани и от общината. Родителите искат и другата учителка от клипа - Светла Петрова, да бъде уволнена. На кадрите се вижда да размахва пръчка над децата, но обяснила, че това е \"момчешка игра\". Милена Иванова била от 6 г. в \"Брезичка\", а Петрова дългогодишен преподавател. Досега срещу тях нямало нито писмени, нито устни оплаквания. \"За мен това е недопустимо и скандално, всички трябва да си понесат последствията за това. Това е психически и физически тормоз\", категорична бе шефката на дирекция \"Образование\" Веселина Таралова, и обеща наказания още до края на деня. Засега не е ясно кой е заснел кадрите, тъй като в стаята нямало камера. Според запознати записващото устройство било монтирано в играчка на едно от децата, тъй като майка му имала подозрения за нередности в групата.", "date": "2018.02.01", "title": "Учителката с шамарите в бургаската забавачница била предлагана за награда (Видео)"}
{"url": "https://www.24chasa.bg/novini/article/6693643", "text": "\"Има картел между мандрите, които не желаят да изкупуват млякото ни. В същото време държавата е безсилна и не може да упражни контрол над тях. Искаме оставката на земеделския министър Румен Порожанов и екипа му!\". Това обяви един от организаторите на протеста на животновъдите в Кърджалийско Митко Пъчев. Няколко десетки фермери се събраха за втори път тази седмица на протест и се опитаха да блокират международния път за Гърция, но кордон полицаи им попречи. \"Изкупната цена падна на 50 стотинки за литър. Много от мандрите отказват да го изкупуват или изкупуват ограничени количества\", заявиха протестиращите. Те настояват да отмяна на Наредба 3, която обвързва субсидиите с количеството предадено мляко и за строг държавен контрол върху мандрите, които използвали заместители, а не мляко. Фермерите заплашиха, че организират национален протест, който ще се проведе в София.", "date": "2018.02.01", "title": "Протестиращи животновъди: Има картел между мандрите"}
{"url": "https://www.24chasa.bg/novini/article/6693608", "text": "Министър-председателят Бойко Борисов и президентът на Европейската инвестиционна банка Вернер Хойер обсъдиха възможностите за сътрудничество по проектите за свързаност на Западните Балкани и Европейския съюз. Това съобщиха от пресслужбата на кабинета.  Министър-председателят Бойко Борисов пристигна в Брюксел на 1 февруари, четвъртък, за официалния концерт по повод откриването на Българското председателство на Съвета на ЕС. По време на срещата си с Вернер Хойер премиерът аргументира необходимостта от партньорство, което да доведе до резултати, подпомагащи развитието на региона. Борисов даде пример с инициативите на Световната банка и Европейската банка за възстановяване и развитие. Той посочи, че срещата в София през декември с лидерите на страните от Западните Балкани, организирана от СБ, е завършила с конкретни финансови ангажименти. Предстоят и разговори по темата в Лондон с ръководството на ЕБВР. Вернер Хойер коментира, че интересът към региона е голям и от ЕИБ разглеждат дигиталната свързаност като основен приоритет. Той пое ангажимент от името на ръководството на банката да помагат за успеха на Българското председателство и неговите приоритети, които оцени високо. ЕИБ е банката, с която в България работим перфектно. За нас ще бъде чест, ако сте наши партньори по темата за Западните Балкани. Свързаността на инфраструктурата в региона е основа за неговото развитие и за европейската перспектива на страните, посочи премиерът Борисов. Той изрази готовност да запознае ръководството на ЕИБ с индивидуалните потребности в областта на инфраструктурата на всяка една държава и подчерта изключителната важност не само за региона, но и за цяла Европа, на трансевропейските коридори, чието изграждане се нуждае от допълнително финансиране.", "date": "2018.02.01", "title": "Борисов пристигна в Брюксел, срещна се с директора на Европейската инвестиционна банка (Снимки)"}
{"url": "https://www.24chasa.bg/novini/article/6693187", "text": "Следователи изнасят чували с документи и компютри от сградата на община Септември, където тече акция на специализираната прокуратура. Районът е блокиран от маскирани служители на новосъздадената комисия за противодействие с корупцията и бюрото за защита към прокуратурата.  По неофициална информация на \"24 часа\" операцията е започнала в 6 часа сутринта. Тогава от Пазарджик, където живее, е бил доведен кметът на община Септември Марин Рачев. В момента в и от сградата на общината не се допуска влизането и излизането на хора. Все още не е ясно дали кметът Рачев е задържан. Около обяд се очаква официално изявление на прокуратурата за операцията за противодействие на корупцията, която тече в община Септември.", "date": "2018.02.01", "title": "Изнасят компютри и чували с документи от сградата на община Септември"}
{"url": "https://www.24chasa.bg/novini/article/6693201", "text": "От днес влиза в сила голямо увеличение на еднократните таксите за преминаване през тунела Евразия под Босфора, предаде информационната агенция Догу хабер ажансъ (ДХА), цитирана от \"Фокус\". За автомобилите скокът е от 16.60 турски лири на 21 турски лири (около 9 лева), а за микробуси – увеличението е от 24.90 турски лири на 31.50 турски лири (около 14 лева). Тунелът бе открит на 20 декември 2016-та и свързва под морето европейската и азиатската част на Истанбул. Тогава бе оповестено, че на първия етап от експлоатацията – до 1 февруари 2018-та, таксите за преминаване през тунела за автомобили ще бъдат равностойността в турски лири на 4 ЩД (в момента – около 6 лева) + ДДС, а за микробуси – съответно 6 ЩД (в момента – около 9 лева) + ДДС, посочва още ДХА.", "date": "2018.02.01", "title": "Увеличиха таксите за преминаване през тунела под Босфора, за колите с 9 лева"}
{"url": "https://www.24chasa.bg/novini/article/6693210", "text": "Федералната служба за сигурност (ФСС) на Русия заяви днес, че е убила заподозрян член на групировката \"Ислямска държава\", подготвял терористично нападение в град Нижни Новгород в деня на президентските избори следващия месец, предадоха Асошиейтед прес и ТАСС, цитирани от БТА.  ФСС каза, че мъжът е оказал съпротива при задържането и е бил неутрализиран от силите за сигурност. В дома му са били открити огнестрелни оръжия, боеприпаси и взривно устройство. Според ФСС той е бил гражданин на една от бившите съветски републики.", "date": "2018.02.01", "title": "Русия: Осуетихме нападение, планирано за деня на президентските избори"}
{"url": "https://www.24chasa.bg/novini/article/6693218", "text": "Два леки автомобила се удариха на столичния булевард \"Васил Левски\", недалеч от кръстовището с ул. \"Гурко\", видя човек на \"24 часа\". На мястото все още няма полиция или линейка. За NOVA от полицията уточниха, че причината е неправомерно отнемане на предимство при ляв завой.  При удара е пострадала жена, която е откарана за преглед в \"Пирогов\".                                                                                                                                                                                                                                                                                                                       ", "date": "2018.02.01", "title": "Катастрофа в центъра на София, пострадала е жена"}
{"url": "https://www.24chasa.bg/novini/article/6693219", "text": "В Сливен е разкрита нарколаборатория, петима души са задържани, съобщиха от пресцентъра на ОД на МВР-Сливен. При специализирана акция на 30 януари екипи на сектор \"Противодействие на криминалната престъпност\", Специализираното тактическо звено за бързи действия и сектор \"Криминална полиция\" към РУ-Сливен, са влезли на адрес в квартал \"Нова село\" в града. В момент на сделка са задържани трима криминално проявени мъже и две жени, всички от Сливен. От мястото са иззети множество компоненти от нарколаборатория-прекурсори, вещества и други предмети, необходими за производство на синтетични наркотици. Петимата са задържани за 24 часа, уведомена е Окръжна прокуратура-Сливен. С прокурорско разпореждане за 72 часа е задържан единият от мъжете, който е многократно осъждан за разпространение и притежание на наркотици. От началото на 2018 година в ОДМВР-Сливен са задържани 45 души за наркотици.", "date": "2018.02.01", "title": "Разбиха нарколаборатория в Сливен, арестувани са 3-ма мъже и 2 жени"}
{"url": "https://www.24chasa.bg/novini/article/6693215", "text": "Министърът на външните работи на Гърция Никос Коциас е предложил името „Република Горнамакедония“ на срещата с посредника на ООН Матю Нимиц, като приемливо решение на спора за името на бившата югорепублика, съобщиха гръцки медии, предава македонското електронно издание „Фокус“. Навярно, предложението, включващо термина „македония“ с малка буква, ще бъде съобщено на македонския държавен връх от Нимиц. След завършването на разговорите в Гърция, в четвъртък специалният посредник на ООН ще бъде в Македония и ще се срещне с президента на страната Георги Иванов, премиерът Зоран Заев, както и лидерите на ВМРО-ДПМНЕ и ДУИ Християн Мицкоски и Али Ахмети.", "date": "2018.02.01", "title": "Гръцкият външен министър предложи името \"Горнамакедония\", съобщават го в Скопие"}
{"url": "https://www.24chasa.bg/novini/article/6693248", "text": "32-годишен крадец, с множество режистрации в МВР и няколко присъди, е задържан отново след поредния си набег в Бяла. С постановление на Варненската районна прокуратура апашът е задържан за 72 часа преди да му бъде поискана мярка за неотклонение. На 31-и януари, около 3.30 часа сутринта, докато семейството било в дома си, З. А. разбил входната врата на жилището им, промъкнал се в една от стаите, задигнал ЛСД телевизор и се измъкнал. Хората се разбудили от шува и се обадили в полицията. Благодарение на бързата реакция на разследващите крадецът бил задържан малко по-късно. Срещу него е образувано предварително производство за кражба с взлом. Още двама крадци са задържани и предадени на прокурор. В този случай посегателството е извършено в в базата на частна фирма в Девня. Престъпният дует - мъж на 56 години и 19-годишният му помощник, отмъкнали сериозно количество електрически проводници, заради медта, която по-късно смятали да предадат в пункт за цветни метали. След проведени незабавни оперативно – издирвателни дейности двамата са задържани. По случая е образувано бързо полицейско производство, материалите са докладвани в Районна прокуратура – Девня.", "date": "2018.02.01", "title": "Крадец разби вратата на семейство в Бяла, задигна телевизора"}
{"url": "https://www.24chasa.bg/novini/article/6693251", "text": "Българският лев и румънската лея ще могат от днес да се обменят в обменните бюра в Сърбия, според решение на Народната банка на Сърбия (НБС), съобщи Танюг. Българският лев и румънската лея ще бъдат включени в списъка с чуждестранни валути, с които банките могат да търгуват, се казва в съобщение на НБС. Българската валута ще има код BGN и цифров код 975, докато румънската лея ще има код RON и цифров код 946. При взимането на решение за въвеждането на двете нови валути в списъка с валутите, които се обменят, Народната банка на Сърбия се е ръководила от участието и значението на Румъния и България във външнотърговския обмен на Сърбия и потенциала за развитие на икономическото сътрудничество с тези страни в предстоящия период, предаде БТА. Взето е под внимание и постоянното нарастване на броя на граждани на Румъния и България, които посещават Сръбия, а въвеждането на двете валути влияе стимулиращо и на реализацията на общи икономически проекти на Сърбия с България и Румъния. Взето е под внимание също, че двете страни са членки на Европейския съюз.", "date": "2018.02.01", "title": "От днес можем да обменяме български левове в чейнджбюрата в Сърбия"}
{"url": "https://www.24chasa.bg/novini/article/6693260", "text": "Трима пешеходци са пострадали при пътни инциденти във Варна само за ден. И в трите случая шофьорите са нарушавали грубо правилата за движение. Опасност за живота на ранените няма. 44-годишна жена от Старо Оряхово, при десен завой, не пропуснала и блъснала 32-годишна пешеходка, която пресичала на зебра. Пострадалата се разминала с контузии. В друг инцидент боклукчийски камион блъсна старец на кръстовището на бул. \"Левски\" и ул. \"Бреза\" във Варна и го вкара в болница със счупени рамо и бедро. 87-годишният мъж ще остане под лекарско наблюдение. 53-годишният шофьор на сметопочистващия камион карал на заден ход без да се огледа и не видял стареца, който пресичал зад него. Със счупен крак в болница е и 33-годишен варненец, след като бил блъснат на пешеходна пътека, докато пресича на зелен светофар бул. \"Трети март\". 58-годишен шофьор на опел решил, че може да мине на червено и блъснал пешеходеца. По случая има образувано досъдебно производство. Заради висока скорост 53-годишна варненка излетя от пътя и се преобърна странично с форда си при навлизане в ляв завой. При инцидента е пострадала сериозно приятелката й, който е на 54 години. Жената е настанена в болница с контузии на глава, гръден кош, гръбначен стълб и таз.", "date": "2018.02.01", "title": "Трима пешеходци ранени за ден във Варна"}
{"url": "https://www.24chasa.bg/novini/article/6693253", "text": "Щети за 13 млн. лева е нанесъл на община Септември кметът Марин Рачев - това е посочено в постановление на Софийската градска прокуратура (СГП) след проверка на ДАНС. \"24 часа\" видя документа през декември. Постановлението е изпратено по компетентност на Специализираната прокуратура към Специализирания наказателен съд, се казва в документа.  Проверката е започнала през август 2017 г., когато инициативният комитет “Да спасим община Септември” и местни жители подават сигнал до главния прокурор Сотир Цацаров. Те посочват, че кметът Марин Рачев възлага обществени поръчки и сключва договори с фирми, които са свързани с него, заяви пред “24 часа” председателят на комитета Николай Баташки. Той допълни, че са събрани 5283 страници с доказателства за нарушения “В документите са цитирани данни за нарушения на Закона за обществените поръчки. Раздаване на поръчки по шуробаджанашка линия, липса на проведени процедури и контрол по изпълнението на поръчките, фалшива отчетност и др. Представени са и доказателства за връзка с жената на кмета и сделка с фирма на нейна втора братовчедка. В преписката са и резултатите от проверки на ДАНС и на Агенцията за държавна финансова инспекция (АДФИ) за работата на Рачев”, твърди Баташки, който бил уведомен от прокуратурата за резултатите.  В документите на обвинението е посочено, че за периода 2016-2017 г. 11 фирми, в които собственици или управители са Гергана Стоянова, Светла Димитрова и Владимира Бояджийска, спечелили или изпълнявали обществени поръчки по договори с община Септември. Според прокурор от “Антикорупция” може да се направи основателен извод, “че кметът на Септември Марин Рачев е възложил в нарушение на Закона за обществени поръчки редица дейности на дружества, с които има връзка - бил е съдружник в тях, управители и собственици на дружествата са негови близки и роднини. Според доклада от АДФИ по време на изпълнение на строително-монтажните дейности са съставяни документи за осъществен контрол, но реално той не е упражняван. От взетите обяснения на засечените лица е видно, че фирмите, които са изпълнители на обществените поръчки, нямат необходимата техника и работна сила за изпълнение на заложените дейности. Те не могат да обяснят какви точно дейности са осъществени, което е предпоставка да се смята, че фирмите им се управляват от други лица. Собствениците на фирми сключвали допълнителни договори за наеми, което оскъпява проектите. По мнение на експерти в строителния бизнес нанесените щети на община Септември възлизат на около 13 млн. лева, се казва в постановлението на прокуратурата. Отделно от това при проверките е констатирано, че голяма част от възложените дейности не са изпълнени в пълен обем или въобще не са извършени, но са разплатени. За какво конкретно става дума в документите? Управителката на някои от фирмите изпълнители Гергана Стоянова живее на съпружески начала със Стоимен Загорски. Той е собственик на дружествата “Чепинска кариера” и “Менсъл груп”. В тях като управител и впоследствие “собственик в сянка” е участвал кметът Рачев. В момента Загорски е служител в община Септември, съобщава майка му на проверяващите. Името на майката е Светла Димитрова, посочена като управител на други фирми, спечелили обществени поръчки от общината. Третата жена, собственик на подобни фирми, е Владимира Бояджийска. Нейният съпруг Пламен Бояджийски е в близки отношения с кмета Рачев. Отделно Бояджийска и съпругата на кмета - Васка Рачева, са втори братовчедки. “Владимира Бояджийска като собственик на фирма “Лео газ 80” е собственик на имота, на който е построена бензиностанция, находяща се на входа на Септември. На логото и е изписано “Рачев”. Бензиностанцията е отдадена под наем на фирма “Ойл Транс-ПЗ”. Собственик на фирмата е Станимира Тодорова Асиева, за която се предполага, че е човек на кмета Рачев”, се казва в документите на прокуратурата. “Лео газ 80” и Владимира Бояджийска фигурират и в сделка с община Септември - продажби на имот край село Варвара. Той е с площ 95,535 дка и първоначално е бил собственост на вече заличената от съда през 2014 г. фирма “Стройкомерс”, когато управител и съсобственик на дружеството е сестрата на Рачев - Татяна. Парцелът е продаден от съдия-изпълнител на публична продан за 12 250 лв. на “Петролин” с управител Милен Кехайов. През 2015 г. той го препродава на “Лео газ 80”, собственост на Владимира Бояджийска, за същата сума. Новият собственик го разделя на парцели. С единия е образуван нов поземлен имот с площ 10 дка. През март 2017 г. в настоящия кметски мандат на Рачев този имот от 10 дка е продаден от “Лео газ 80” на община Септември за 147 580 лева без ДДС. По груби сметки цената на парцела само за 3 г., когато го придобива общината, е скочила 117 пъти. Във връзка с постановлението на прокуратурата от “Да спасим община Септември” искат кметът да бъде отстранен от поста, тъй като има вероятност да повлияе на разследването, заяви председателят му Николай Баташки. Рачев бе издигнат от ГЕРБ и спечели изборите на първия тур. Името му нашумя няколко месеца преди вота в тв разследване за фирма, за която се твърдеше, че е негова собственост и която инертни материали от Чепинска река извън рамките на концесията. Последваха проверки и концесията бе прекратена. В окръжния съд на Пазарджик се води дело срещу Рачев. Той е обвинен, че в качеството му на едноличен търговец е укрил и не е платил данъци от продажбата на петролни горива в размер на 115 000 лева. Кметът на Септември Марин Рачев изпрати през декември до “24 часа” писмено становище, в което обяснява своята гледна точка по обвиненията. Имотът от 10 дка е закупен на цена, определена от независим оценител и по решение на общинския съвет. Теренът е бил придобит за строителство на компостираща инсталация за зелен отпадък. Теренът е със смесено предназначение. На този етап общината не разполагала с друг имот за тези цели. Изграждането на инсталацията ще доведе до по-ниски такси за битови отпадъци, казва Рачев. “Важно е и че има влязъл в сила Общ устройствен план, чиято подготовка и процедура за обособяване на зони е започнала в предишния кметски мандат и е недопустимо да се изграждат обекти извън утвърдените в този план - в това число и зоната за компостираща инсталация”, твърди Рачев. Кметът опровергава и другите констатации, като твърди, че колкото и обществени поръчки да са проведени в общината и да са сключени договори, дейностите по тях не са възлагани, докато не се осигури финансиране. Според него тази система е изградена, за да се избегнат тромавите процедури по обжалване на обществени поръчки, от което страдали много общини в страната. Рачев отрича и да е възлагал поръчки на близки и приятели, като цитира проверка на местната комисия за конфликт на интереси, която не открила нарушения. Той твърди още, че не е собственик на бензиностанция на изхода на Септември, и смята, че това може да се провери много лесно.", "date": "2018.02.01", "title": "Кметът на Септември ощетил града с 13 млн. лв. с назначения, продажби на имоти, поръчки"}
{"url": "https://www.24chasa.bg/novini/article/6693269", "text": "Необходимо е да зададем основните политически и икономически параметри на Европа 2030. Наша отговорност е да проведем открит дебат за това как ЕС да изпревари своите конкуренти и да се наложи като глобален играч, а не само да „запушим пробойните“ в бюджета, породени от новите предизвикателства пред нас.  Това заяви заместник министър-председателят Томислав Дончев в Брюксел пред членовете на Европейския комитет на регионите. По думите му въпросът за бъдещето на европейската политика по сближаване и за следващата многогодишна финансова рамка, която представлява бюджета на ЕС, е показател за бъдещето на самия Съюз и знак доколко държавите-членки вярват в него като такъв. Дончев акцентира, че кохезионната политика е едно от ключовите достижения на ЕС и благодарение на нея той не само е постигнал много за сближаването на европейските региони, но и е преодолял тежкия период на световната икономическа криза. Той подчерта още, че затова по време на Българското председателство на Съвета основен приоритет на България е да бъде балансиран модератор на дискусиите за смисъла от европейката солидарност и необходимостта от опростяване на правилата, но в същото време и да бъде „катализатор“ на идеи, водещи до формирането на силна и ефективна Кохезионна политика и по този начин на силни и проспериращи региони.", "date": "2018.02.01", "title": "Томислав Дончев: Необходимо е да зададем основните политически и икономически параметри на Европа 2030"}
{"url": "https://www.24chasa.bg/novini/article/6693297", "text": "Британските депутати гласуваха вчера с 236 срещу 220 гласа за напускане на Уестминстърския дворец по време на предстоящия ремонт на сградата, предадоха Асошиейтед прес и ТАСС, цитирани от БТА.  Откритата през 1871 г. неоготическа сграда на брега на река Темза е в окаяно състояние. Покриви и тръби текат, реката има риск да подкопае основите, облицовъчният камък се разрушава заради замърсения въздух, има проблеми с електрическата инсталация. Последният ремонт е извършен през 40-те години с използване на вредния за здравето азбест. Според доклад от 2015 г. ремонтните дейности ще възлязат на 3,9 милиарда лири (4,6 милиарда евро), ако депутатите напуснат сградата, и 6 милиарда лири, ако останат в нея, но се смята, че действителните разходи ще са по-високи, предаде Франс прес. \"Този дебат е трябвало да се състои преди 40 години\", каза преди гласуването председателката на Камарата на общините Андреа Ледсъм. \"Уестминстърският дворец е седалището на демокрацията ни, световно известна емблематична сграда и има голяма нужда от ремонт\", добави тя. Ледсъм напомни, че в стените на сградата има огромно количество азбест и че много от кабелите и тръбите са с изтекъл срок на годност от десетилетия. По думите й през последните десет години е имало 60 инцидента, които са можели да предизвикат пожар. Някои депутати са против ремонта, като консерватора Едуард Лий. Той смята, че ремонтът може да накара депутатите да напуснат сградата за 12 години и ще доведе до съществено изразходване на държавни средства \"в период на безпрецедентни бюджетни икономии\". В сградата с над 1000 стаи не е правен ремонт на електроинсталацията или канализацията от средата на 19-и век, когато парламентът е възстановен след пожара от 1834 г., унищожил голяма част от него. Ремонтът трябва да бъде одобрен и от Камарата на лордовете на заседание на 6 февруари. Въпросите за датата на временното преместване на депутатите и мястото, където ще работят, докато тече ремонтът, не са обсъдени, отбелязва АФП. Според Би Би Си преместването на депутатите ще стане най-рано през 2025 г.", "date": "2018.02.01", "title": "Британските депутати гласуваха да напуснат сградата по време на предстоящия ремонт"}
{"url": "https://www.24chasa.bg/novini/article/6693332", "text": "Две 15-годишни момчета запалили по непредпазливост бившата детска градина в плевенското село Ленково при игра с огън. Те са задържани за денонощие и са разпитани. Сигналът за горящата необитаема сграда на някогашната забавачка е получен в 16,51 ч на 28 януари. Пожарникарите гасили почти 10 ч, но около 2,30 ч през нощта още тлеело. Пламъците унищожили напълно покривната конструкция и пода в помещенията. По случая е образувано дело, уведомен е прокурор, съобщи плевенската полиция в четвъртък. Мъж на 53 г. пък е приет в спешното, след като пострада при пожар в жилището си в Червен бряг около 19,10 ч в сряда. Пожарникарите спрели огъня, който съсипал покъщнина и опушил 100 кв. м. стени. По първоначални данни от разследването пожарът е тръгнал от техническа повреда във вентила на газова бутилка.", "date": "2018.02.01", "title": "2 момчета запалили бивша детска градина в Плевенско, играли си с огън"}
{"url": "https://www.24chasa.bg/novini/article/6693338", "text": "Учени от университета Къртин в Австралия установиха, че преди 2,2 милиарда години на Земята са започнали катастрофални вулканични изригвания след геологично затишие, съобщи Лента, цитиран от БТА. Те станали причина за появата на суперконтинента Колумбия, разположен в северното полукълбо на нашата планета. Тектонските процеси в началото на палеопротерозоя, преди 2,4 милиарда години довели до поява на суперконтиненти - крупни временни геоложки структури, състоящи се от древни платформи, известни като кратони. Преди около 1,6 милиарда години се появил първият суперконтинент Колумбия. Анализът на стратиграфски колони, които показват последователността на скални наслоявания преди 2,4-2,2 милиарда години, разкри наличието на период на затишие, при който почти спрели геоложки процеси, като изтичане на магма, метаморфизъм, свързан с преобразуването на магмени скали в метаморфни, и минерализация. Подобни \"прекъсвания\" се обясняваха или с лошо съхранен материал, или с изменения в кората и мантията на Земята. Учените констатирали, че магмено затишие действително е имало, тъй като през въпросния период образуването на гънки на земната кора и сляганията на терена били по-редки. Но преди 2,2 милиарда години затишието било заменено с нов период на магматизъм, който се отличавал от предишните подобни процеси. От земната мантия в резултат на масивни изригвания било изхвърлено голямо количество материал, който допринесъл за появата на първия суперконтинент в северното полукълбо. Резултатите от изследването са публикувани в Nature Geoscience.", "date": "2018.02.01", "title": "Учени откриха следи от най-големите вулканични изригвания в света"}
{"url": "https://www.24chasa.bg/novini/article/6693340", "text": "Заради обявената грипна епидемия в 887 училища в страната днес няма да има учебни занятия, съобщи пресцентърът на Министерството на образованието и науката. За 138 училища в област Бургас грипната ваканция продължава до 2 февруари, включително. В София-град 276 училища също няма да учат до 2 февруари. 40 училища в област Сливен и 71 училища в област Русе са в грипна ваканция. В област Варна всичките 122 училища няма да учат до 2 февруари. В 61 училища в област Монтана има грипна ваканция. Обявена е грипна ваканция за 60 училища в област Хасково и за 44 училища в област Ямбол. В област Кюстендил 41 училища няма да учат също до 2 февруари. В 12 училища няма да се учи днес в област Враца. В област Пловдив няма да има учебни занятия в 15 училища в община Карлово и в четири училища в община Сопот. В област Видин е преустановен учебният процес в Средното училище \"Св. св. Кирил и Методий\" в град Брегово, а в област Плевен в две училища - Средното училище \"Св. св. Кирил и Методий\" в град Пордим и Обединеното училище \"Никола Вапцаров\" в село Вълчитрън. От 3 до 6 февруари, включително, учениците в цялата страна са в междусрочна ваканция, припомнят от МОН.", "date": "2018.02.01", "title": "Заради грипната епидемия в 887 училища \nв страната днес няма да се учи"}
{"url": "https://www.24chasa.bg/novini/article/6693351", "text": "Рано тази сутрин към 00.30 часа в околия Рейханлъ на провинция Хатай са паднали нови две ракети, изстреляни от района на Африн от Отрядите за народна самозащита (ОНС) на сирийските кюрди, предаде информационната агенция Догу хабер ажансъ (ДХА). Ракетите са поразили дворове на две различни къщи, едната от тях не се е взривила. В района на невзривената ракета органите за сигурност се предприели нужните предохранителни мерки, предаде \"Фокус\". Взривената ракета е нанесла материални поражения на съседни сгради. Няма пострадали. Властите предупреждават населението за възможни нови ракетни атаки, посочва още ДХА.", "date": "2018.02.01", "title": "Нови две ракети, изстреляни от Африн, паднаха в Турция"}
{"url": "https://www.24chasa.bg/novini/article/6693346", "text": "Прокуратурата в Бургас е разпоредила проверка по журналистически материали за насилие над деца в детска градина от страна на възпитателка, съобщиха от държавното обвинение. Тя трябва да установи кога и къде са се случили събитията, кои са възпитателките и кои са децата, върху които е упражнено насилие. Ще се установява още и дали са констатирани увреждания по тялото и лицата на децата, както и дали родителите им са запознати със случая. Предстоят разпити на свидетели. Проверката трябва да бъде извършена в срок от 10 дни от органите на МВР, дирекция \"Социално подпомагане\" и отдел \"Закрила на детето\".", "date": "2018.02.01", "title": "Прокуратурата проверява случая с насилие над деца в детска градина в Бургас (Видео)"}
{"url": "https://www.24chasa.bg/novini/article/6693337", "text": "57-годишен от Асеновград е бил задържан за 24 часа в ареста, след като бил хванат да манипулира електромера си. Така уредът не отчитал цялата консумация, съобщиха от полицията. Срещу мъжа е образувано досъдебно производство, тъй като според Наказателния кодекс кражбата на киловати е престъпление.  На съд ще бъде предаден и жител на Хисаря, който също бил заловен да \"пести\" еленергия.", "date": "2018.02.01", "title": "Арестуваха крадец на ток в Асеновград"}
{"url": "https://www.24chasa.bg/novini/article/6693422", "text": "Бившият ректор на Медицинския университет Ваньо Митев отрече да има нещо общо с разкритата от прокуратурата престъпна група, занимавала се с незаконен прием на студенти във ВУЗ-а. Той е подсъдим по друго дело, по което СГС заседава днес. Преди няколко дни от прокуратурата обявиха, че имало незаконен прием на чуждестранни студенти, която дейност генерира и е поставила в опасност националната сигурност на България. Освен това ставало дума за проявена безстопанственост при изпълнение на обществени поръчки, като това касае приема на 20 студенти. Тези студенти са приети за учебната 2017/2018 година, каза Митев и уточни, че е бил ректор до 2016 година. Според него прокуратурата и следствието трябва да обърнат повече внимание на човека, който им дава тази информация. Митев беше категоричен, че няма защо някой да дава 50 000 евро, за да бъде записан студент, освен ако документите му не са фалшиви. Според Митев МУ е най-успешният университет в България, а последните 8 години, когато е бил ректор, били сред най-силните. Сред свидетелите днес беше и Анастас Циканделов, който е сред разследваните по обвинението за незаконния прием на 20 студенти. Той е на свобода срещу 200 000 лева, съпругата му и сина му също. Фирмата на Циканделов се занимавала, а и в момента набира студенти от чужбина. Всяка година са набирани около 300 студенти за университети в цялата страна, а документите им за прием са проверявани от ВУЗ-овете. За това и корупция не може да има, коментира той. Циканделов не се съгласи с обвинението, според което са подпомагали британски граждани да получат статут на постоянно пребиваване у нас. Той призна, че е бил по-остър в изказа си към разследващите, но никого не е заплашвал, както оповестиха от прокуратурата. Допълни, че се извинил на разследващите, но всичко това било заради сина му, който бил разплакан. Циканделов цитира думите си, които използвал, за да подкрепи сина си - \"Този, който разплаква сина ми, ще плаче с кървави сълзи\". Циканделов допусна, че атаката идва от човек в МУ, но отказа еднозначен отговор дали това е Алексей Алексеев - съподсъдим на Ваньо Митев. Обясни обаче, че това е лице от учебния отдел. Прокуратурата обаче не е съгласна, че всичко с рекламните договори на фирмата на Циканделов било наред. Алексей Алексеев отрече той да стои зад другото разследване, заяви, че не е одобрявал студенти при прием. В ректората на МУ не се извършват плащания, това ставало във факултетите. Ръководството на МУ само уведомявало деканите, че студентите имали редовни документи.", "date": "2018.02.01", "title": "Бившият ректор на МУ: Нямам общо с разкритата група за незаконен прием на студенти"}
{"url": "https://www.24chasa.bg/novini/article/6693413", "text": "Хладнокръвна дама е прибягнала до необичайно средство, за да защити себе си и магазина си от въоръжени крадци - четец за баркодове и крясъци, предаде ДПА, цитиран от БТА.  \"Кримката\" се е разиграла в германския град Лангенфелд. Жената, чието име не се споменава, е била заета с преброяването на дневния оборот, когато в магазина й са нахлули двама размахващи ножове мъже и са поискали да сложи парите в найлонова торбичка. Без много \"да му мисли\", 37-годишната собственичка е грабнала четеца за баркодове, надавайки същевременно силни крясъци. Неочакваната й реакция е дала резултат и въоръжените крадци са избягали от магазина й с празни ръце. ", "date": "2018.02.01", "title": "Собственичка на магазин прогони въоръжени крадци с четец за баркодове"}
{"url": "https://www.24chasa.bg/novini/article/6693429", "text": "Затвор от 13 г. и 4 месеца постановиха пловдивските магистрати за мъж, пребил до смърт любимата си. Това е осма поред присъда за 40-годишният Таньо Танев. На 30 януари м.г. той уби с ритници 50-годишната си любовница Мариела Томова. Тя издъхна от тежка черепно-мозъчна травма. Двамата ги събрала чашката и страстта към питието. Периодично се събирали в дома на мъжа на бул. \"Александър Стамболийски\" в Пловдив. Във фаталния ден Таньо поканил свои познати - мъж и жена, и започнали да се наливат с уиски. Гостът забелязал, че дясното око на Мариела е синьо и с кръвонасядания. Бил наясно, че Танев редовно пребивал по-възрастната си половинка. Същия ден в дома на Таньо пристигнал техник да ремонтира бойлера. Компанията продължила да пие. Майсторът си тръгнал. Домакинът изпратил със силен ритник в гърба Мариела да почисти банята. При удара тя се свлякла. Гостите си заминали. Жената поискала пари от любимия, но той отказал. Тя посегнала към чантичката му, което го вбесило. Съблякал я гола и започнал да я рита. По-късно Мариела починала от травмите си. Съдът призна Танев в извършване на умишлено убийство по мъчителен начин. Той призна вината си и това му намали с 1/3 наказанието от 20 г. затвор. Така реално ще лежи 13 г. и 4 месеца. 40-годишният мъж има досега седем присъди.", "date": "2018.02.01", "title": "Пловдивчанин, убил любовницата си с ритници, отива за 13 г. в затвора"}
{"url": "https://www.24chasa.bg/novini/article/6693435", "text": "Полицаи са иззели четири патрона - 7.62 мм, 150 монети и 83 други предмета с вид на антични при претърсване на дома на 35-годишния Й.Й. в Нови пазар, съобщават от ОД на МВР в Шумен. Жилището на мъжа е претърсено, след като вчера, около 15.00 ч., служители на полицейското управление в Нови пазар извършили проверка на управлявания от него лек автомобил \"Рено Меган\". По случая е образувано досъдебно производство.", "date": "2018.02.01", "title": "Иззеха патрони, 150 монети и предмети с вид на антики от жилище в Нови пазар"}
{"url": "https://www.24chasa.bg/novini/article/6693440", "text": "\"Не съм задържан. Не са ми повдигали никакво обвинение. Оказвам пълно съдействие на прокуратурата, не съм нарушил закона и вярвам в справедливия български съд.\" Това заяви кметът на Септември Марин Рачев пред журналисти. Той съобщи, че го отвеждат на разпит и беше качен на автомобил, който се отправи в неизвестна посока. В този момент започва изявление на говорителката на главния прокурор Румяна Арнаудова. ", "date": "2018.02.01", "title": "Маскирани служители изведоха кмета на Септември от сградата на общината"}
{"url": "https://www.24chasa.bg/novini/article/6693458", "text": "Напрежението около суверенитета над островчетата Имия, намиращи се в Егейско море, продължава да ескалира, след като един от главните съветници на турския президент Реджеп Таийп Ердоган отправи директна заплаха към премиера на Гърция Алексис Ципрас, неговите министри и други гръцки служебни лица, пише гръцкото електронно издание Kathimerini. В коментар за турска телевизия по въпроса за островчетата Имия в Егейско море, заради които Гърция и Турция бяха близо до война през 1996 година, Игит Бюлут заяви, че Атина ще „усети гнева на Турция много по-силно, отколкото Африн“, визирайки контролирания от кюрдите анклав в Сирия, където турската армия провежда операция. „Ще счупим ръцете и краката на всеки офицер, на премиера или на други министри, които посмеят да стъпят на Имия“, категоричен е турският политик, предаде \"Фокус\".  Каменос е посетил района, придружаван от началника на Генералния щаб на гръцките ВВС вицеадмирал Николаос Цунис на борда на малкия боен кораб „Никифор“, където те са изпълнили кратка церемония по хвърлянето на венец в памет на загиналите офицери от гръцкия Военноморски флот (ВМФ) Панайотис Влахакос, Христодулос Каратанасис и Хектор Ялосопу в нощта на инцидента край Имия с турските въоръжени сили през 1996 година.", "date": "2018.02.01", "title": "Съветник на Ердоган към Ципрас: Ще усетите гнева на Турция много по-силно, отколкото Африн"}
{"url": "https://www.24chasa.bg/novini/article/6693465", "text": "Задържан е мъж от с. Врачеш, шофирал автомобил с чужди регистрационни табели. Това съобщиха от пресцентъра на ОДМВР-София. Около 11.50 часа на 31 януари, в района на 197 км на главен път 1-1, автопатрул на РУ- Ботевград предприел проверка на лек автомобил „Мерцедес“, управляван от 49- годишен жител на с. Врачеш.  В хода на проверката униформените констатирали, че монтираните регистрационни табели са издадени за друго МПС. На местопроизшествието е извършен оглед, а водачът е задържан в полицейския арест за срок до 24 часа. По случая е образувано досъдебно производство за извършено престъпление по чл. 345, ал.1 от НК.", "date": "2018.02.01", "title": "Полицията задържа мъж, шофирал автомобил с чужди регистрационни табели"}
{"url": "https://www.24chasa.bg/novini/article/6693468", "text": "Окръжен съд – Бургас наложи наказание от 8 години „лишаване от свобода“ на Петър Ж., при първоначален „строг“ режим на изтърпяване на наказанието, на основание чл. 116, ал. 1, т. 6 от НК. Това съобщиха от съда. Заседанието на Бургаския окръжен съд се проведе по реда на съкратеното съдебно следствие, по реда на Глава 27, чл. 371, т. 2 от НПК. В своя акт съдът посочва, че са налице многобройни смекчаващи обстоятелства и определи наказанието под най-ниския предел. Съдът призна подсъдимия за виновен в това, че на 27.06.2016 г., в землището на с. Равда, общ. Несебър, чрез нанасяне на удари с брадва в тилната повърхност на шията, умишлено умъртвил своя брат, К. П., като убийството е извършено с особена жестокост. Подсъдимият призна пред съдебния състав, че всички факти и обстоятелства, описани в обвинителния акт, са верни. Съдът счете, че не са налице нови обстоятелства, които да налагат изменение на взетата мярка за неотклонение „Домашен арест“ спрямо Петър Ж., като я потвърди. Присъдата на Окръжен съд – Бургас може да бъде обжалвана или протестирана в 15-дневен срок пред Апелативен съд – Бургас.", "date": "2018.02.01", "title": "8 години затвор за мъж, убил брат си с брадва в Равда"}
{"url": "https://www.24chasa.bg/novini/article/6693472", "text": "Починал е един от  , предаде агенция ТАСС, като се позова на черногорската национална телевизия. Починалият е бил приет в болница с над 90 процента изгаряния след взрива в понеделник в завод \"Тара\" в град Мойковац. Той е бил транспортиран с хеликоптер във Военно-медицинската академия в Белград, но и там лекарите не са успели да го спасят. Вторият пострадал, който също има тежки изгаряния, се намира в реанимация в черногорска болница, като състоянието му е критично, предаде БТА. В момента работата на завода е спряна, а на място работи експертна комисия на министерството на отбраната за изясняване на причините за взрива. Това не е първият инцидент в завода за оръжие \"Тара\". През февруари 2014 г. при взрив пострада една работничка, а през октомври 2014 г. бяха ранени шестима. През юни 2015 г. в същия завод избухна взрив, при който една жена загина, а седем души бяха ранени, припомня ТАСС.", "date": "2018.02.01", "title": "Почина един от ранените работници при експлозия в завод в Черна гора"}
{"url": "https://www.24chasa.bg/novini/article/6693474", "text": "16-годишният Кристиян Тодоров, който е обвинен в опит за убийство на 36-годишния охранител на варненско заведение Армен Алексиян, остава в ареста. Това реши състав на Варненския окръжне съд. Съучастникът му - Галин Минчев, все още се издирва от полицията. \"Иска да ходя на училище\", каза в последните си думи пред съда ученикът от частната търговска гимназия във Варна. Магистратите обаче взеха предвид, че само през 2017-а година, тийнейджърът има 6 криминални регистрации за палеж, грабеж, наркотици и нападение. Като по едно от тях - грабеж, извършен на територията на Пето РПУ в морската столица, има повдигнато обвинение. Самият Кристиян призна, че във фаталната вечер на 28-и януари е употребил алкохол в дискотеката, въпреки че адвокатът му Иван Томов не знаеше дали са му взети проби за алкохол и наркотици. Самият юрист зададе въпроса кой и защо е пуснал непълнолетен в нощно заведение и му е сервиран алкохол. \"От 16-годишен младеж не може да се очаква да има реална преценка за случващото се\", каза пред съда адвокат Томов.  \"Момчето е влязло в заведението с фалшива лична карта. Това беше установено и от разследващите полицаи. При нас контролът е много строг и непълнолетни лица не се допускат\", това каза за \"24 часа\" служител в нощния клуб \"Гетсби\". Според мъжа на масата, заедно с Кристиян и Галин имало още двама души. Малко преди 2 часа вечерта двамата се заяли с компания, която била на съседна маса и се стигнало почти до бой. Тогава компанията си тръгнала. Това обаче не стигнало на двамата и те започнали да трошат бутилки на бара и да замерват други хора в заведението. Тогава се наложило да се намеси охраната. Пострадалият Армен ги извел навън, но се спънал в едно от трите стъпала и паднал. Тогава бил подхванат от Кристиян, а Галин извадил ножа. Другият охранител се намесил, но нападателите избягали. Колегата на ранения го внесъл в заведението и настанала абсолютна паника - от тялото на Армен хвърчала кръв, хората, които в момента били около 400, се разбягали. От събраните до момента свидетелски показания и доказателства, става ясно, че Кристиян, който дълги години е бил състезател по борба, е държал охранителя, докато Галин го е ръгал с ножа. Лекарите са преброили 10 прободни рани, като една от тях е бил ав сърдечната област и реално е заплашвала живота на Армен. В скандала в заведението е участвал още един младеж, но засега не е ясно кой е бил той, както и какъв е бил мотива за скарването, което е преминало в меле и е изваден нож. От Варненската окръжна прокуратура допълниха, че издирваният Галин не само има криминални регистрации, а и има две влезли в сила присъди, издадени от специализирания съд, за участие в престъпна група за наркотици. Той обаче така и не бил открит, за да бъде вкаран зад решетките. Бащата на Кристиян беше в съдебната зала, но отказа да коментира случилото се. След като чу, че остава в ареста, тийнейджърът се просълзи и бе отведен с белезници.", "date": "2018.02.01", "title": "Ученикът, обвинен в опит за убийство, остава в ареста"}
{"url": "https://www.24chasa.bg/novini/article/6693747", "text": "Министърът на външните работи на Турция Мевлют Чавушоглу реагира изключително остро по повод сериозната загриженост на Франция по повод операцията на турската армия „Маслинова клонка” в района на сирийския град Африн, предаде информационната агенция „Догу хабер ажансъ (ДХА), цитирана от \"Фокус\". „Във връзка с операцията в Африн нито Франция, нито която и да е друга държава, не може да ни дава урок. Много добре знаят каква е нейната цел. На тях също им дадохме сведения; много ясно им обяснихме нещата. За съжаление, тези европейци имат подобна двойственост – казвам го в общ план. От една страна признават – да, прави сте. От друга страна обаче, казват по един различен начин – ако може да не страдат цивилните, операцията да не се превръща в окупация. Нека да не отправят предупреждения срещу Турция; нека да не проявяват двуличие.”, обяснява още Мевлют Чавушоглу, цитиран от ДХА.", "date": "2018.02.01", "title": "Чавушоглу: За операцията в Африн нито Франция, нито друга държава може да ни дава урок"}
{"url": "https://www.24chasa.bg/novini/article/6693756", "text": "Европейският комисар Мария Габриел, отговаряща за цифровата икономика и общество, ще разговаря на 2 февруари в София с министъра за информационното общество и администрацията на Република Македония Дамян Манчевски, съобщава пресцентърът на Представителството на ЕК в България. След срещата двамата ще направят кратки изявления за медиите - в 16.00 ч. в конферентната зала на Дома на Европа, ул. \"Г.С. Раковски\" 124, се посочва в съобщението.", "date": "2018.02.01", "title": "Мария Габриел ще се срещне с македонския \nминистър за информационното общество"}
{"url": "https://www.24chasa.bg/novini/article/6693753", "text": "Кметът на община Септември Марин Рачев е арестуван за 24 часа. Той беше изведен от сградата на общината за разпит. Утре от спецпрокуратурата ще му бъдат повдигнати две обвинения. Едното е за умишлена безстопанственост, следствие на което са настъпили вреди за Община Септември за над 100 000 лева. Второто е за покупката на имот от Община Септември на цени многократно над пазарните от фирма, която преди време е била негова собственост, с което отново са нанесени щети на общината за над 100 000 лева.", "date": "2018.02.01", "title": "Вижте как извеждат кмета на Септември Марин Рачев от общината (Снимки)"}
{"url": "https://www.24chasa.bg/novini/article/6693757", "text": "Парламентът прие нов Закон за пазарите на финансови инструменти на второ четене. С новия закон в българското законодателство се въвеждат изискванията на европейска директива за пазарите на финансови инструменти и се въвеждат мерки по прилагането на европейски регламент. Целта е да се увеличи прозрачността на пазарите на финансови инструменти, по-добра защита на инвеститорите, укрепване на доверието и недопускане на нерегламентирана търговия с финансови инструменти, предаде БТА. Разширява се кръгът на финансовите инструменти, като са включени някои стокови и други деривати, както и някои видове енергийни договори. Надгражда се сега съществуващия правен режим на организацията и дейността на инвестиционните посредници и регулираните пазари на ценни книжа. Въвеждат се нови изисквания за управлението и представителството на инвестиционния посредник, подробни изисквания за добра репутация, професионална квалификация и опит на членовете на управителните и контролните органи на инвестиционния посредник. Дава се възможност инвестиционните посредници да сключват договори с обвързани агенти, които да предоставят определени услуги от името на един инвестиционен посредник на негова пълна и безусловна отговорност. Въвеждат се изисквания към информацията, която инвестиционният посредник е длъжен да предоставя на клиентите и потенциалните клиенти, както и за извършване на оценка за уместност и целесъобразност. Предвижда се създаването на нов вид многостранна система за търговия - пазар за растеж. Целта е да се насърчава малкият и средният бизнес да набира капитал чрез капиталовия пазар.", "date": "2018.02.01", "title": "Приеха нов Закон за пазарите на финансови \nинструменти"}
{"url": "https://www.24chasa.bg/novini/article/6693765", "text": "Срещнах се с проф. Урсула Менле, председател на фондация \"Ханс Зайдел\" и с Барбара Шретер, директор на представителството на Бавария в Брюксел. Това написа премиерът Бойко Борисов в личния си профил в социалната мрежа фейсбук.   Министър-председателят Бойко Борисов е в Брюксел на 1 за официалния концерт по повод откриването на Българското председателство на Съвета на ЕС.  На събитието, което ще се проведе в Центъра за изящни изкуства „Бозар“, премиерът ще изнесе реч в чест на първото председателство, което България поема. Празничният концерт в зала Henry le Boeuf Theatre е от 20.00 ч.  Програмата съчетава значими произведения от българската класика и фолклор и от европейската музика. Те ще бъдат представени от Софийската филхармония с диригент Найден Тодоров, хор \"Ваня Монева\" с диригент Ваня Монева и със специалното участие на сопраното Соня Йончева и пианиста Людмил Ангелов. Гостите ще чуят \"Увертюра\" на Веселин Стоянов, \"Корени\" на Александър Текелиев, четири арии от знакови опери на Верди, един от най-красивите концерти за пиано и оркестър в европейската класика - номер 2 от Фредерик Шопен, и българските народни песни \"Полегнала е Тудора\" и \"Бре, Петрунко\", информират от МК.", "date": "2018.02.01", "title": "Бойко Борисов се срещна с председателя на фондация \"Ханс Зайдел\""}
{"url": "https://www.24chasa.bg/novini/article/6693795", "text": " В разследването на Специализираната прокуратура има още направления, още сделки, за които се събират доказателства така, че вероятно обвинението срещу кмета на Община Септември ще се увеличи и като брой на изпълнителни деяния, и като брой на престъпления. Това каза на пресконференция пред сградата на Общината говорителят на главния прокурор Румяна Арнаудова, предаде  „Фокус“. Тя уточни, че към този момент няма други задържани. „Кръгът на обвиняемите лица ще бъде преценен допълнително от наблюдаващите прокурори. Днес стартираме с активните действия, в резултат на които вече имаме и допълнителни доказателства, които не мога да разкрия към този момент“, каза Арнаудова. При въпрос дали е имало политически чадър, Арнаудова подчерта, че такъв не е имало и припомни, че миналата година кметът на Община Септември беше предаден на съд от Софийска градска прокуратура за извършено данъчно престъпление. „Мога да припомня също, че това разследване отиде в Софийска градска прокуратура по разпореждане на главния прокурор, който след като беше сигнализиран основно от медии, за това, че са подавани сигнали, но няма реакция. Беше установено от главния прокурор, че Окръжната прокуратура в района провежда разследване, но той промени компетентността и иззе делото от Окръжната прокуратура и го възложи на Софийска градска прокуратура. Три месеца след това действие Софийска градска прокуратура предаде на съд за извършено данъчно престъпление настоящия кмет“, уточни Арнаудова.", "date": "2018.02.01", "title": "Арнаудова: Над кмета на община Септември не е имало политически чадър"}
{"url": "https://www.24chasa.bg/novini/article/6693794", "text": "Пътнически кораб \"Тият\" се е сблъскал снощи с товарния кораб \"Плави Ядран\" на около 200 метра от хърватския остров Първич, след което 28-метровият товарен кораб потънал на дълбочина от около 20-25 метра, предаде агенция Хина. Местни жители са спасили двамата членове на екипажа. Пристанищните власти в близкия град Шибеник съобщиха, че потъналият кораб е имал дизелов двигател, но засега на мястото на катастрофата не се виждат признаци за замърсяване на морето от изтичане на гориво, предава БТА. На пътническия кораб е наложена забрана за плаване, докато не приключи разследването на причините за катастрофата.", "date": "2018.02.01", "title": "Товарен кораб потъна след сблъсък с пътнически в Адриатическо море"}
{"url": "https://www.24chasa.bg/novini/article/6693800", "text": "„България ще се стреми към честен и открит политически дебат за бъдещето на кохезионната политика и ще настоява тя да запази важната си роля в бюджета на Европейския съюз след 2020 година. Трябва да се вземе предвид нарастващата нужда от опростяване и ефективно прилагане на принципа на пропорционалност, основаващ се на „изпълнение и постигане на резултати“, вместо само на „съответствие и контрол“, както и да се отчитат националните и регионалните нужди и особености. Това каза министърът за Българското председателство на Съвета на ЕС Лиляна Павлова по време на дискусията „Бъдещето на политиката на сближаване след 2020“, която се проведе по време на днешното извънредно заседание на Комисията по регионална политика на Европейския парламент. Министър Павлова представи позицията на страната по този приоритет по покана на председателя на комисията г-жа Искра Михайлова. По време на обсъждането бяха изказани много мнения в подкрепа на запазването и реформирането на кохезионната политика, съобщиха от пресцентъра на Министерството за Българското председателство на Съвета на ЕС 2018. „Възможно е да се постигне повече с по-малко, стига да се използват подходящите механизми за тяхното прилагане. Необходима е реформа, насочена към опростяване на правилата и подхода, както и да се запази инвестиционният характер на преразпределението на европейския ресурс“, каза още министър Лиляна Павлова. „Политиката на сближаване осигурява реална добавена стойност за гражданите на ЕС и е най-важният политически инструмент на ЕС за сближаване и инвестиционно средство за растеж и работни места“, допълни тя. Министър Лиляна Павлова заяви твърдото намерение на Българското председателство да придвижи обсъждането на политиката на сближаване след 2020 г. и посочи, че на тази цел са посветени няколко заседания, сред които Съвет по общи въпроси относно политиката за сближаване на 12 април и конференция на високо равнище за политиката на сближаване и устойчиви региони след 2020 на 8 юни, както и ориентационни дебати на равнище експерти в Съвета. Резултатът от тези разисквания да бъде отразен в доклад на председателството до Съвета.", "date": "2018.02.01", "title": "Павлова в Брюксел: Кохезионната политика да се запази, но опростена и по-ефективна"}
{"url": "https://www.24chasa.bg/novini/article/6693812", "text": "„Тези въпроси трябва да бъдат цялостно решени и т.нар. Истанбулската конвенция е само повод за допитване до народа. Тя не може да бъде единствена тема на Референдум, който касае бъдещето на моралната, правната и религиозната и националната идентичност на България“. Това заявява в позиция до медиите лидерът на ВМРО, заместник министър-председател и министър на отбраната Красимир Каракачанов, съобщиха от пресцентъра на ВМРО. Формулировката на въпроса на БСП „Против ли сте ратификацията на т.нар. Истанбулска конвенция?“ може да бъде основателно оспорена в Конституционния съд, тъй като за легитимно юридически заглавие се смята официалното, а именно - Конвенцията на съвета на Европа за превенция и борба с насилието над жени и домашното насилие. Самият въпрос е прекалено детайлен и няма да има правни последици за българското законодателство извън обхвата на Истанбулската конвенция. Очевидно е, че обществото в огромната си част категорично отхвърля термини като „социален пол“ и политики като „джендър обучение“ и т.н. Още по-малко е склонно такива да бъдат допуснати в детските градини, училищата и университетите. От публичния дебат става напълно ясно, че българите не одобряват гей браковете и че има ясни настроения всички тези въпроси да бъдат поставени в тяхната цялост. Въпросите, които вълнуват българското общество и които предлагам да бъдат поставени за гласуване от един национален референдум, са следните: 1. Съгласни ли сте с въвеждането на трети пол, социален пол и джендър идентичност в българското законодателство? 2. Съгласни ли сте да се въведе джендър обучение в българската образователна система? 3. Съгласни ли сте с признаването на еднополови бракове в България? Призовавам председателите на всички парламентарно представени партии, в удобно за тях време, да започнем консултации и да откликнем държавнически на гласа на народа.", "date": "2018.02.01", "title": "Каракачанов: Предизвиквам референдум срещу гей браковете и джендър понятията"}
{"url": "https://www.24chasa.bg/novini/article/6693825", "text": "Русия играе стратегическа роля на настоящия етап от търсенето на изход от сирийската криза. Това заяви днес италианският външен министър Анджелино Алфано след преговори в Москва с руския си партньор Сергей Лавров, предаде ТАСС, цитирана от БТА.  Той подчерта, че е \"извънредно важно\" съдбата на Сирия да бъде решавана от самите сирийци и че ролята на Русия в този процес е \"стратегическа\". Алфано каза, че състоялият се в Сочи т.нар. Конгрес за сирийски национален диалог и преговорите в Астана са \"много важни етапи от преговорния процес\", част от който са преговорите под егидата на ООН в Женева. Първият дипломат на Италия, чиято страна е ротационен председател на ОССЕ, каза, че трябва да бъдат запазени всички действащи формати за решаване на кризата в Украйна. По думите му това са т.нар. Нормандска група (Германия, Русия, Украйна и Франция) и тристранната контактна група в рамките на Организацията за сигурност и сътрудничество в Европа. Алфано добави, че Минските мирни споразумение нямат алтернатива. Лавров изрази безпокойството на Русия от действията на доброволчески батальони в Украйна, които според него често са отговорни за провокации по линията на раздалечаването на силите в Източна Украйна. Руският министър нарече тези батальони \"нелегални въоръжени формиравания\" и \"радикали с неонацистки уклон\", които се опитват \"да раздават правосъдие\". На съвместната пресконференция с италианския гост Сергей Лавров потвърди, че Русия е готова да приеме наблюдатели от ОССЕ за президентските избори на 18 март т.г. Очаква се Службата за демократични институции и човешки права към ОССЕ да започне на 5 февруари работата си по наблюдение на руските избори. Службата ще изпрати в Русия 80 дългосрочни и 420 краткосрочни наблюдатели.", "date": "2018.02.01", "title": "Италия: Русия има стратегическа роля за намирането на изход от кризата в Сирия"}
{"url": "https://www.24chasa.bg/novini/article/6693834", "text": "От 10 часа на 1 февруари, зона „Изток“ на ГКПП-Дунав мост – Русе-Гюргево е пусната в пробна експлоатация, съобщиха от Митница Русе. Най-сетне приключи продължилото й почти четвърт век изграждане и реновиране. В пробна експлоатация са пуснати всички новоизградени трасета - общо 4 за товарни и 4 за леки автомобили. Те могат да поемат напълно входящия от Румъния трафик и в най-натоварените дни. С пускането в експлоатация на Зона „Изток\" , Зона „Запад\", която досега обработваше входящи и изходящи превозни средства, започва да обработва само изходящия лек и тежкотоварен трафик през ГКПП -Дунав мост. След приключването на тестовия период до седмица се предвижда официално откриване на обекта с участието на лица на високо правителствено ниво. Очакваният ефект от пускане в експлоатация на зона „Изток\" на ГКПП - Дунав мост е: увеличаване пропускателната възможност на пункта; създаване на условия, позволяващи качествено и експедитивно обслужване на преминаващите превозни средства, товари и граждани; създаване на съвременни условия за работа на митническата администрация, позволяващи повишаване ефективността на митническия и граничен контрол; увеличаване площта на буферната зона за входящия в страната трафик, необходима за облекчаване натовареността и опазване на мостовото съоръжение, построено през 1954г. Четирите отделни трасета само за леките автомобили в зона „Изток\" позволяват извършването на качествен и в пълен обем винетен контрол върху превозните средства. Открити са нови работни места за служители от Агенция „Митници\", НАП и Гранична полиция, които да обезпечат контрола и обслужването на транспортния поток. Зона „Изток\" е изградена преди около 20 години и е замислена като разширение на действащия граничен пункт, но до този момент не е била въведена в експлоатация. Предвид новите изисквания за граничен контрол и контрол по пътните такси, в зоната бе извършено реновиране и дооборудване на инфраструктурата. Инвестицията по възстановяване и адаптиране на инфраструктурата на пункта към новите функции е в размер 1 625 276 лв. с ДДС.", "date": "2018.02.01", "title": "Пуснаха и зона „Изток“ на Дунав мост-1"}
{"url": "https://www.24chasa.bg/novini/article/6693836", "text": "Трима членове на сваленото каталунско управление, намиращи се в затвора, решиха да сезират Работната група на ООН за произволните задържания, предаде Франс прес, цитирайки изявление на техни адвокати в Лондон. \"Задържането им в Испания е обида за човешките права и цели да им попречи да изпълняват ролята си, представлявайки каталунския народ\", заяви на пресконференция Бен Емерсън, адвокат на бившия каталунски вицепремиер Ориол Жункерас и на председателите на сепаратистките организации \"Каталунско национално събрание\" и \"Омниум културал\" - Жорди Санчес и Жорди Куишарт, предаде БТА. \"В случая не се иска от ООН да се произнесе по въпроса за независимостта на Каталуния, а да потвърди, че едно правителство не може да репресира политически противници чрез своеволното им задържане. Испания трябва да освободи тези хора\", каза Емерсън. Тримата сепаратисти са преследвани от испанското правосъдие заради ролята им в опита за отцепване на Каталуния, завършил с едностранното провъзгласяване на 27 октомври на Каталунска република. Испанското правителство реагира незабавно, като постави автономната област под свое пряко управление, уволни регионалното правителство и разпусна каталунския парламент, след което свика предсрочни регионални избори в края на декември, спечелени отново от сепаратистите. Работната група на ООН по произволните задържания е част от Съвета по правата на човека. Тя е съставена от експерти от цял свят, които разследват такива случаи, като резултатите от разследванията им нямат задължителен характер.", "date": "2018.02.01", "title": "Арестувани каталунски политици сезираха ООН за неправомерното си задържане"}
{"url": "https://www.24chasa.bg/novini/article/6694205", "text": "Сръбският премиер Ана Бърнабич заяви днес на пресконференция след съвместно заседание на правителствата на Сърбия и Словения в словенския курорт Бърдо при Краню, че двете страни имат отлични политически и икономически отношения, предаде Танюг, цитирана от БТА. Тя каза, че има много добра комуникация със словенския си колега Миро Церар, и отбеляза, че най-тежкият тест за двустранните отношения е бил финалът на Европейското първенство по баскетбол миналата година в Истанбул, когато Сърбия изгуби от Словения. \"Казах на Церар, че ако преживеем това като приятели, ще преживеем всичко останало. Преживяхме го, но следващия път няма да им се дадем\", пошегува се Бърнабич. Тя благодари специално за подкрепата на Любляна за европейската интеграция на Сърбия, както при решенията за отваряне или затваряне на определена глава от преговорите за членство, така и с техническа помощ при подготовката им. Словенският премиер Миро Церар от своя страна каза, че силно подкрепя всяко усилие за продължаване на диалога между Белград и Прищина и за осигуряване на стабилността в Западните Балкани. \"Мисля, че ЕС трябва да продължи с активната си роля в този процес, защото това е единственият начин да се стабилизира ситуацията, за да можем да се посветим на процесите на интеграция, които са най-важни\", каза Церар. На съвместно заседание на правителствата на Сърбия и Словения бяха обсъдени съвместни проекти, възможности за инвестиции, ситуацията в региона и подялбата на наследството на бивша Югославия.", "date": "2018.02.01", "title": "Ана Бърнабич: Сърбия има отлични отношения със Словения"}
{"url": "https://www.24chasa.bg/novini/article/6692437", "text": "Проектът на китайския милиардер Стивън Ло за над 1,5 млрд. долара в софийското село Мусачево е в застой от близо 1 година. Това показа проверка на екипа на в. “24 часа” в община Елин Пелин, където трябваше да е мегакомплексът “Света София”. Главният архитект на общината Стефан Аспарухов заяви, че последната среща с представители на компанията “България дивелопмънт холдингс” на Стивън Ло е била преди около година заради изтичането на сертификат за инвестиции клас А. В Мусачево бяха планирани 4 хотела по 30 етажа, мол, игрална зала, театър, арена, зала с игри за деца, закрит воден парк. Идеята за ваканционно-развлекателен комплекс “Света София” бе лансирана през 2014 г., като тогава се очакваше строежите да са приключили през август 2017 г. Основен проблем се оказал изкупуването на земите, уточниха от общината в Елин Пелин. Част от тях са държавни, друга са на частни лица, а трети - общински. По информация от няколко източника на частниците било платено само капаро от 10%. Около 300 декара са платени на общината. От фирмата, която е изготвила проектите - “Урбанико”, уточниха, че в последния вариант няма включени частни имоти заради проблем със закупуването им. Това е и причината инвеститорът да загуби платеното капаро. Основната част от земите, върху които трябва да се строи суперградчето при Мусачево, са на Министерството на отбраната. От ведомството заявиха пред в. “24 часа”, че до този момент няма никакви сделки със земи на министерството в района на Мусачево и Елин Пелин. По неофициална информация от два източника милиардерът Стивън Ло е искал да придобие земите на военните, без да плаща През 2016 г. китайският бизнесмен купи от Красимир Гергов и голф игрището до Равно поле с идеята и то да стане част от мегакомплекса. Сега голфът се продава от частен съдебен изпълнител. От 27 януари тази година до края на февруари се приемат оферти за имота. Началната обявена цена е 12 млн. лв. В обявлението е разписано, че продажбата е по искане на компания “Урбанико”, на която “България дивелопмънт холдингс лимитед” дължи 860 хил. евро. “24 часа” се свърза с Александър Симеонов от проектанската фирма. На въпрос дали са платени от инвеститора проектантските услуги той заяви, че информацията е фирмена тайна. От общината на Елин Пелин коментираха, че основната неяснота с проекта е свързана с неуредената собственост. Друг проблем е, че няма влязъл в сила подробен устройствен план за цялата площ на предвидения мегакомплекс и много от земите се водят ниви. А процедурите за прихващане на нива към регулационен и застроителен план са дълги. Имало проблем и с подпочвените и питейните води. Освен това няма постъпило инвестиционно намерение в общината Главният архитект обясни пред “24 часа”, че не разполага с информация общината да е правила опити да се свърже с инвеститорите, а и неяснотите по проекта не зависели от нея. Целият мегакомплекс, който се предвижда, е средно колкото двете населени места, между които трябва да е разположен - Мусачево и Равно поле. На 18 август 2017 г. министърът на икономиката Емил Караниколов удължи с 2 г. срока за изпълнение на инвестиционен проект “Ваканционно-развлекателен комплекс “Св. София”. Тогава той връчи на представителите на “България Дивелопмънт Холдингс Лимитед” ЕАД подновения сертификат за инвестиции клас “А”. Целта на проекта е да се създаде един от най-големите туристически и развлекателни комплекси в Европа, включващ хотели, конферентни зали, изложбени зали, закрит воден басейн, зелени площи, търговски мол и др. Предвижда се комплексът да бъде изграден в землищата на с. Равно поле и с. Мусачево, община Елин Пелин, Софийска област. Размерът на инвестицията е на стойност 1,625 млрд. лв. и предвижда създаването на 1850 работни места, се казва в обосновката за удължаване на срока. По искане на инвеститора и на основание чл. 20а от Закона за насърчаване на насърчаване на инвестициите (ЗНИ) е издаден сертификат, с който се удължава неговото действие с две години до 2019 г. Преди това, на 2 август, правителството одобри Допълнително споразумение към Меморандум за разбирателство между правителството на Република България и “България Дивелопмънт Холдингс Лимитед” ЕАД за изпълнението на приоритетния инвестиционен проект “Света София”. С документа се определя пакет от насърчителни мерки за осъществяването на проекта по реда на Закона за насърчаване на инвестициите. Първият меморандум между държавата и дружеството е подписан на 4 август 2014 г.", "date": "2018.02.01", "title": "Милиардерът Ло още не е купил земята за суперградчето край София"}
{"url": "https://www.24chasa.bg/novini/article/6694228", "text": "Въоръжените сили на Турция \"са унищожили 800 терористи\" в рамките на операцията \"Маслинова клонка\" в северната част на Сирия, съобщи днес турският президент Реджеп Тайип Ердоган, цитиран от ТАСС и БТА. \"В рамките на операция \"Маслинова клонка\" досега са унищожени 800 терористи\", заяви Ердоган в Анкара, според телевизия А Хабер. Турските въоръжени сили обявиха на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа (СЗН) и Партията на демократичния съюз (ПДС), които Анкара смята за терористични организации.", "date": "2018.02.01", "title": "Ердоган: Турските военни са убили 800 терористи в Африн"}
{"url": "https://www.24chasa.bg/novini/article/6694214", "text": "След като Варненският районен съд оправда 48-годишния Румен Чавдаров от Силистра за държане на огнестрелни оръжия и боеприпаси, окръжните магистрати в морската столица го признаха за виновен. Втората съдебна инстанция уважи протеста на държавното обвинение и даде 6 месеца условно с 3 години изпитателен срок на подсъдимия. На 18 ноември 2015 г. в дома на Румен във Варна са открити 80 бойни патрона за пистолет „Макаров“, 17 патрона за ловна карабина или автомат „Калашников“, 27 - за автомат „Калашников“ с друг калибър, 2 патрона с трасиращо действие отново за „Калашников“ , четири за картечница „Максим“ и един за пушка „Манлихер“. Държането на боеприпаси става с разрешение след придобита специална правоспособност, каквато подсъдимият не е имал. Дори и с правоспособност, допустимо е да се държат до 50 патрона. Варненският районен съд оправдал Румен Ч., като приел случая за маловажен. Тогава последвал протест, поддържан и от представителя на Окръжната прокуратура.", "date": "2018.02.01", "title": "Варненски съд отмени оправдателна присъда за държане на оръжия и боеприпаси"}
{"url": "https://www.24chasa.bg/novini/article/6694262", "text": "На 7 март ще се проведе заседание на Консултативния съвет по тютюна, на което ще бъдат предложени ставките за подпомагане. Това е съобщил заместник-министърът на земеделието, храните и горите д-р Цветан Димитров при откриване на информационната кампания за земеделските стопани в Благоевград, цитиран в съобщение от МЗХГ, пише БТА. Нивата на помощите за тютюнопроизводителите ще бъдат приблизително колкото и миналата година, намалението на средствата за сектора е между 4 и 5 на сто. Очаква се част от държавите-членки да повдигнат въпроса за подпомагането на тютюнопроизводителите на европейско ниво и след 2020 г. Зам.-министър Димитров е коментирал и недоволството на някои животновъди, че не са получили обвързана подкрепа. Той е дал данни, че 19 000 животновъди са изпълнили изискванията на наредбата и са получили субсидиите си, а жалбите са около 350 и всеки казус се разглежда индивидуално. Прави се всичко възможно случаите да бъдат решени в полза на производителите. По думите на Димитров не може фермер, който не е доказал с фактура продажбата и на 1 литър мляко да иска обвързана подкрепа, има неразбиране за нейната цел - обществото я плаща, защото стопаните осигуряват продоволствената сигурност на страната с качествена храна. Той е припомнил, че обвързаната подкрепа е допълнителен стимул, животновъдите вече са получили 75 млн. лв. или по около 200 лв. на крава. Информационната кампания за земеделските стопани продължава във всички областни градове. До началото на март ще бъдат дискутирани теми, свързани с директните плащания и Системата за идентификация на земеделските парцели, новостите в схемите и мерките за подпомагане по Програмата за развитие на селските райони и прилагането на Общата селскостопанска политика след 2020 г.", "date": "2018.02.01", "title": "На 7 март Консултативният съвет по тютюна\nще определи ставките на подпомагането"}
{"url": "https://www.24chasa.bg/novini/article/6694292", "text": "\"Да, човешка грешка е\". Това заяви пред журналисти вицепремиерът и министър на отбраната Красимир Каракачанов, в отговор на въпрос за причините за  , съобщи „Фокус”. Каракачанов обясни, че в момента на инцидента е бил обучаван вторият пилот, за да може да изпълнява функциите на първи пилот. „Все пак обучаваш втория пилот и при маневрите, които се правят, просто закача пистата. Мнението е, че е подадена повече газ, макар че скоростта е била малка”, обясни военният министър и допълни, че пилотът няма да бъда наказан. „Може ли един човек, който не е обучаван за първи пилот и го обучаваш, да го накажеш за това, че сбъркал? Ами сбъркал е”, аргументира се той. Във връзка със техническото състояние на самолетите „Спартан”, Каракачанов обясни: „Ние имаме 3, но само този летеше. Докато се ремонтира този „Спартан”, ще се вземат части от него и ще се сложат на друг, за да лети другият”.", "date": "2018.02.01", "title": "Каракачанов: Човешка грешка е причина за инцидента със „Спартан”"}
{"url": "https://www.24chasa.bg/novini/article/6694328", "text": "Президентът Румен Радев беше приет от Негово Величество краля на белгийците Филип в рамките на своето посещение в Брюксел. Това съобщиха от прессекретариата на президента.  Двамата обсъдиха двустранните икономически отношения, възможностите за увеличаване на инвестициите и потенциала на туристическите контакти между двете страни.  Икономическите отношения между България и Белгия, както и предизвикателствата пред Европа бяха сред темите на срещата между президента Румен Радев и Негово Величество краля на белгийците Филип. Държавният глава беше приет на аудиенция в рамките на работното си посещение в Брюксел. „Белгия се нарежда на едно от челните места по инвестиции в България“, отбеляза държавният глава Румен Радев и добави, че с крал Филип са обсъдили възможностите да се увеличи присъствието на белгийския бизнес в България и да се реализират повече съвместни проекти. „Немалко млади българи учат тук, много сънародници живеят и работят в Белгия - те са мост между двете държави“, посочи президентът. Белгийският крал Филип и българският държавен глава са обсъдили възможностите за образование и професионалните перспективи пред младите хора. „Кралство Белгия и Република България са свързани с дълбоки исторически връзки. Конституцията на Третата българска държава и дори мотото на Народното събрание – „Съединението прави силата“ са заимствани от белгийската конституция“, заяви президентът. По думите му фундаментът на българската демокрация почива на белгийски образец. Румен Радев отбеляза, че сред темите на срещата са били също и приоритетите на Българското председателство на Съвета на ЕС. Президентът и белгийският крал са обсъдили и общия интерес към авиацията.  ", "date": "2018.02.01", "title": "Радев се срещна с краля на Белгия, обсъдиха икономическите отношения (Снимки)"}
{"url": "https://www.24chasa.bg/novini/article/6694345", "text": "България има капацитета да допринесе за решаване на мигрантския проблем в Европа по време на председателството на Съвета на ЕС. Освен придвижването на ключови законодателни актове в Съвета, правителството ще изиграе важна роля в подобряване на отношенията на ЕС със страните от Западните Балкани, откъдето минаваше основният мигрантски поток през 2015 и 2016 г. България има силната амбиция да движи ЕС към практически действия за подобряване на свързаността със Западните Балкани в сферите на образованието, инфраструктурата, дигитализацията и енергетиката“, заяви българският евродепутат от ГЕРБ/ЕНП и председател на Европейското движение Ева Майдел по време на дискусия с министър-председателя на България Бойко Борисов, министъра за българското председателство на Съвета на ЕС Лиляна Павлова и председателя на групата на Европейската народна партия в Европарламента Манфред Вебер в Брюксел. Това съобщиха от пресцентъра на ГЕРБ.  Над 200 високопоставени политици, посланици, експерти и представители на бизнеса и гражданския сектор участваха в дебата за новата роля на Балканите и проблема с миграцията, организиран от фондация „Ханс Зайдел\". Един от ключовите въпроси в дискусията бе изграждането на функциониращ Съюз на Сигурност в Европа за осигуряване на адекватна защита на всички външни граници. Работата с региона на Западните Балкани беше разгледана като ключова за овладяването на мигрантските потоци в бъдеще и запазването на сигурността на Европейските граждани. Бе изтъкната ролята на Българското председателство на ЕС за сближаването със страните от региона и постигането на икономическа и инфраструктурна свързаност.", "date": "2018.02.01", "title": "Майдел в Брюксел: Можем да помогнем за решение на проблема с мигрантите в ЕС (Снимки)"}
