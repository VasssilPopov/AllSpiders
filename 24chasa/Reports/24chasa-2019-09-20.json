{"url": "https://www.24chasa.bg/novini/article/7666995", "text": "Властите в щата Колорадо предупредиха населението да не следва примера на жена, която настанила ранен американски рис до бебешката седалка на детето си, съобщава Асошиейтед прес, цитирана от БТА.  Отговорникът за парковете и дивата природа в Колорадо Бил Вогрин съобщи за инцидента. Жената забелязала ранения самец докато карала колата си, спряла, увила го в одеяло и го сложила на задната седалка на своя всъдеход непосредствено до 3-годишното си момченце. Жената се свързала с природозащитници и ги питала какво да прави с раненото животно. Те се отзовали на повикването й, спрели возилото й и наредили веднага да го напусне с детето. Специалистите използвали клетка, за да измъкнат 9-килогламовия рис. Той им съскал заплашително и се съпротивлявал, въпреки че получил сериозни наранявания и задните му лапи били парализирани.", "date": "2019.09.20", "title": "Шофьорка настани ранен рис на седалката до детето си"}
{"url": "https://www.24chasa.bg/novini/article/7666543", "text": "Бомбата била открита при изкопни работи за увеличаване на дълбочината на плавателния канал Шчечин-Швиноуйшче. Тя се намира близо до една от двете основни фериботни връзки в града, предава БТА. Властите още не са определили дата за изваждане и обезвреждане на бомбата, каза за ДПА говорителката на Западнопоморското воеводство Агнешка Мухла-Лагош. Тя подчерта, че няма непосредствена опасност за жителите. Говорителката отбеляза, че ще бъдат свикани няколко спешни съвещания на местните власти за намиране на адекватно решение. \"Имаме опит с изваждането на неизбухнали боеприпаси от дъното на канала, но не и с толкова голям обект, така че ни трябва време да се подготвим\", обясни Мухла-Лагош. Може да се наложи жители на града да бъдат евакуирани, но е твърде рано да се каже в какъв радиус от местонахождението на бомбата, допълни тя. В Швиноуйшче живеят над 40 000 души.", "date": "2019.09.20", "title": "Откриха петтонна британска бомба от Втората световна война в Полша (Видео)"}
{"url": "https://www.24chasa.bg/novini/article/7666551", "text": "Министерство на земеделието, храните и горите (МЗХГ) сформира дежурни екипи, които ще извършват проверки при неправомерно палене на стърнища в страната. В екипите участват служители на Държавен фонд „Земеделие“ (ДФЗ) и Областните дирекции „Земеделие“. Те ще бъдат на разположение и през предстоящите почивни дни. Това съобщиха от МЗХГ. Служителите ще бъдат в непрекъсната връзка с Регионалните дирекции \"Пожарна безопасност и защита на населението\" и ще получават информация от подадени сигнали на тел. 112 за подобни незаконни действия. МЗХГ напомня, че паленето на стърнища е забранено и подобни действия се санкционират. Съгласно Закона за опазване на земеделските земи санкцията за първо нарушение е от 1500 до 6000 лв., а при повторно става от 2000 до 12 000 лв. Изгарянето на стърнища е нарушение на основно изискване за поддържане на земята в добро земеделско и екологично състояние, което е част от изискванията за кръстосано съответствие. Спазването на изискванията за кръстосано съответствие е задължително условие, за да могат земеделските стопани да получат пълния размер на директните си плащания. Съгласно изискванията на европейското законодателство санкцията при неизпълнение на стандартите за добро земеделско и екологично състояние е между 1% и 5% от размера на всички директни плащания, на които бенефициентът има право. Конкретният процент се определя в зависимост от тежестта на нарушението. В случаите на повторно неспазване процентът се завишава на 15%, а в случай на умишлено несъответствие може да се достигне до цялостно изключване от една или няколко схеми за подпомагане в продължение на една или повече календарни години. Днес, в ДФЗ са получени няколко сигнала от Асоциацията на земеделските производители в България за неправомерно палене на стърнища. Изпратени са екипи, които да извършат проверка на място.", "date": "2019.09.20", "title": "МЗХГ праща дежурни екипи за проверки при неправомерно палене на стърнища"}
{"url": "https://www.24chasa.bg/novini/article/7666555", "text": "НАСА съобщи в своя сайт, че е приключил монтажът на централния блок на тежката ракета \"Спейс лонч систем\", с която е планирано да бъдат отправени астронавти на Луната, предаде БТА.  Инженерите в монтажното предприятие на НАСА в Ню Орлиънс в щата Луизиана присъединиха към ракетата последната, петата част на централния блок - двигателния отсек. \"В най-близко време на него ще бъдат монтирани четирите двигателя \"Ар Ес-25\" /RS-25/, се казва в съобщението.  Предстоят финалните тестове за авионика и на силовата установка\". През месец август вицепрезидентът на САЩ Майкъл Пенс на заседание на Националния космически съвет изтъкна, че монтажът на \"Ес Ел Ес\" ще приключи още през тази година. Изпитателният полет на ракетата беше първоначално заплануван за тази година, но беше отложен за втората половина на 2020 година.", "date": "2019.09.20", "title": "Завърши монтажът на централния блок\nна ракетата за полети до Луната"}
{"url": "https://www.24chasa.bg/novini/article/7666550", "text": "Три деца се отглеждат в лоши хигиенни условия, съобщиха от министерство на труда и социалната политика. Информацията е постъпила в отдел \"Закрила на детето\" към дирекция \"Социално подпомагане\" /ДСП/- Връбница на 30 август. При посещението си на адреса социалните работници установяват, че навсякъде из помещението има разхвърляни дрехи, по масата се забелязват съдове с мухлясала храна. Земята е отрупана с отпадъци и угарки от цигари. Шишетата за хранене на едно от децата са били мръсни, със засъхнало кисело мляко по тях. Непосредствено до леглото на децата е оставен нож, разказват от ДСП-Връбница. През зимата семейството се отоплява с печка с твърдо гориво, която е в непосредствена близост до едното легло. Създават се предпоставки за пожар. На въпросната маса са разпръснати и лекарства, които децата могат да погълнат, предаде БТА. Майката на две от децата е консултирана от социалните работници, че е необходимо да подобри хигиената в помещението, което обитава семейството, както и да осигури подходящ здравословен хранителен режим за децата. Социалните работници посещават отново адреса, на който живеят децата на 4 септември. Забелязва се, че хигиенно-битовите условия все още са под критичния минимум за отглеждане на дете. Мръсните дрехи са скрити под леглото и натрупани върху рафтове. По масата се забелязват остатъци от вкиснато кисело мляко. Децата лежат върху мръсни матраци, липсва спално бельо, самите те са мръсни и зацапани, разказват още от ДСП-Връбница. Със семейството се е работело от 2013 г. На майката на едно от децата, която е баба на другите две деца е предлагано два пъти да ползва социална услуга за повишаване на родителския капацитет, но е отказала да ги ползва. Социалните работници от ДСП-Връбница няколко пъти са консултирали семейството за възможностите да ползва помощи, които се гарантират от законодателството в областта на закрила на детето, но семейството не е подало необходимите документи за получаването им. Личният лекар на децата е разказала, че децата се водят при нея в нехигиеничен външен вид, че се налага тя да се обажда и търси семейството, за да доведат децата на преглед и че се хранят главно с кисело мляко. Въпреки консултациите й децата да бъдат захранени според възрастта, тяхната баба не е пожелала да се съобрази с дадените препоръки. Координационен механизъм за взаимодействие при работа в случай на деца, жертви на насилие или в риск от насилие и за взаимодействие при кризисна интервенция е бил свикан на 13 септември т.г. Потърсена е възможност за настаняване на децата при близки и роднини, но тази мярка не се е реализирала поради липса на желаещи да се грижат за децата. Поради това е взето решение, с цел опазване на живота и здравето на децата, две от тях да бъдат настанени в приемни семейства, а третото в Център за настаняване от семеен тип, допълват от ДСП-Връбница. Социалните работници продължават работата с майката и бабата на децата с цел да се подобрят хигиенно-битовите условия и децата да бъдат върнати в семейството.", "date": "2019.09.20", "title": "Три деца с майка и баба вкъщи тънат в мизерия и мръсотия в София"}
{"url": "https://www.24chasa.bg/novini/article/7666569", "text": "Отрицателна била оценката на махнатия вече от Софийския затвор зам.-началник Десислав Трайков. Той изложил писмено становище пред Софийския градски съд австралиецът Джок Полфрийман да не бъде освобождаван предсрочно от затвора.  Осъденият за убийството на студента Андрей Монов чужденец напусна затвора с автомобил минути преди 16 часа. Той бе с черен суитшърт, зелена тениска и кърпа, преметната около врата. Той бе предсрочно освободен, след като излежа 12 години от 20-годишната си присъда. Решението за пускането му бе на Софийския апелативен съд. Определението на председателствания от Калин Калпакчиев състав предизвика остри реакции в обществото и сред политиците. В мотивите си, обаче, магистратите посочват, че Полфрийман покрива всички заложени в закона изисквания за предсрочно освобождаване. Австралиецът вероятно ще бъде преместен в центъра за временно настаняване на чужденци в Бусманци, тъй като паспортът му е изтекъл и няма валиден.", "date": "2019.09.20", "title": "Полфрийман благодари на махнат шеф на затвора, който му дал отрицателна оценка"}
{"url": "https://www.24chasa.bg/novini/article/7666608", "text": "Широкото използване на мобилни устройства днес неминуемо доведе до развитието на редица приложения, включително и на такива със здравна насоченост. Те имат огромен потенциал за разширяване на обсега на здравните услуги, свързани с наркотиците, се посочва в последния доклад за наркотиците на Европейския център за мониторинг на наркотиците и наркоманиите. Според него новите цифрови решения все по-често се използват за профилактика, лечение и намаляване на вредите. Докладът представя набор от мобилни здравни приложения с различни основни цели — от разпространение на информация, като например достъп до услуги, през подпомагане на интервенции като водене на дневници за употреба на наркотици до възстановяване - приложения за самопомощ. Един от новаторските примери е използването на географско местоположение, за да се помогне на хора, които си инжектират наркотици, да намерят пунктове за обмен на игли и спринцовки. Анализира се и използването на технология за виртуална реалност (слушалки), пресъздаваща потапяне в среда, свързана с употреба на наркотици, която предизвиква желание за употребата им и помага на пациентите да развият устойчивост. Голям брой мобилни здравни приложения, разработени в Европа, се фокусират върху разпространяването на информация за намаляване на вредите, която е насочена към младите потребители, и по-специално, към участниците в партита, пише още в доклада. Въпреки че днес се предлагат много мобилни здравни приложения, неотдавнашно проучване на Европейския център за мониторинг на наркотиците и наркоманиите установи, че те невинаги се придружават от строги стандарти за качество, правила за защита на данните и оценка.", "date": "2019.09.20", "title": "Мобилните приложения с все по-широко приложение в борбата със зависимостта към наркотици"}
{"url": "https://www.24chasa.bg/novini/article/7666513", "text": "В срещата на върха се включи и Кристоф Майнуш, шеф на собственика на BTV- СМЕ •   Теодор Кириаку, председател и акционер на Antenna Group, беше домакин на срещата на Европейския медиен алианс (EMA), в която се включиха и ProSiebenSat.1 Media SE (Германия, Австрия, Швейцария), Channel 4 (Обединеното кралство), TF1 (Франция), Mediaset (Италия), Central European Media Enterprises (Централна и Източна Европа /и мажоритарен собственик на bTV Media Group в България/) и Impresa (Португалия), с цел укрепване на бизнес взаимоотношенията между телевизиите в Европа. Срещата се фокусира върху общите предизвикателства, с които се сблъскват телевизионните оператори заради липсата на единна рамка, която забавя разпространението на неограничено видео съдържание през всички платформи на пазарите в EMA и пречи на рекламодателите да се възползват пълноценно от потенциала на премиум инвентара в Европа. В резултат на диалога и споделянето на успешни практики от различните региони участниците идентифицираха няколко потенциални възможности за сътрудничество, като иновациите остават ключов фактор за задържането на водещи позиции в динамичната пазарна среда. Като допълнение към досегашните си съвместни инициативи, лидерите на EMA решиха да създадат съвместно управление, което да работи за утвърждаването на единна мярка за измерване на видео инвентара, както и за въвеждането на персонализирана телевизия с таргетирано рекламно съдържание (addressable TV) на партньорските пазари. EMA споделя визията, че обединяването на сили на европейско ниво и осъществяването на съвместни инициативи в множество страни предлага уникална възможност за значително ускоряване на дигиталната трансформация. „За мен беше удоволствие да бъда домакин на тази среща на върха на изпълнителните директори на водещите телевизионни оператори в Европа и да насърча и подкрепя сътрудничеството между лидерите в индустрията в търсенето на отговор на бързо променящия се медиен пейзаж, в който глобалните играчи навлизат агресивно“, коментира Теодор Кириаку, председател на Antenna Group. Макс Конце, главен изпълнителен директор на ProSiebenSat.1 Media SE, каза: „За пореден път имахме голяма среща на високо равнище на Европейския медиен алианс. След като проведохме полезни дискусии за предстоящите предизвикателства, как да се справим с тях и как да организираме екипната работа по ключовите теми като стрийминг, монетизация и технологии, съм много доволен, че всичките ни общи приоритети постигат напредък в рамките на Европейския медиен алианс. Освен това, отзивите за стрийминг платформата ни Joyn, която стартира наскоро, показват силен интерес от държавите към въвеждането й на европейско ниво.“ Кристоф Майнуш, съизпълнителен директор на Central European Media Enterprises, коментира: „Срещата беше чудесна възможност мениджърите на водещите европейски медии да се съберем на едно място, за да определим стратегическата посока за реализиране на потенциала на неограниченото видео през всички платформи. Стремим се да имаме водеща роля във формирането на стандартите на индустрията за единна мярка за измерване, както и за addressable TV, и в CME очакваме с нетърпение съвместните инициативи на EMA в Централна и Източна Европа.\" Алекс Мейхон, главен изпълнителен директор на Channel 4 Television, каза: „Като обществен търговски оператор, ние от Channel 4 познаваме трайната сила на телевизията като най-мощната рекламна платформа и вярваме, че сътрудничеството и партньорството ще засилят нашия успех. Продължаваме да бъдем изцяло ангажирани с взаимодействието си с нашите европейски ТВ партньори, за да гарантираме, че сме винаги иновативни в полза на рекламодателите на този все по-динамичен пазар.“", "date": "2019.09.20", "title": "Водещите европейски телевизии обединяват сили в полза на неограниченото видео по всички платформи"}
{"url": "https://www.24chasa.bg/novini/article/7666638", "text": "На 106 години почина Марко Файнголд - най-възрастният човек в Австрия, преживял Холокоста, съобщи днес еврейската общност в Залцбург, цитирана от ДПА. Файнголд оцелява в четири нацистки концлагера и се превръща в неуморен активист, предава БТА. Възрастният мъж е починал вчера в Залцбург вследствие на пневмония. Той е роден през 1913 г. в Банска Бистрица (в днешна Словакия), но израства във Виена. След анексирането на Австрия от нацистка Германия през 1938 г. (т. нар. Аншлус), Файнголд напуска страната, за да избегне гоненията срещу евреите, но през 1939 г. е арестуван от Гестапо в Прага. Бил затворник в концлагерите Аушвиц, Нойенгаме, Дахау и Бухенвалд до освобождаването си от американските войски през 1945 г. Марко Файнголд е невероятно впечатляваща личност, чиито преживявания показват, че носим отговорност нацистките зверства никога да не бъдат забравени, каза бившият австрийски канцлер Себастиан Курц.", "date": "2019.09.20", "title": "На 106 години почина най-възрастният оцелял от\nХолокоста австриец"}
{"url": "https://www.24chasa.bg/novini/article/7666666", "text": "Американският министър на финансите Стивън Мнучин бе заявил, че банката е последният източник на средства за Техеран. Президентът на САЩ отбеляза, че това са санкциите на най-високо ниво, налагани някога срещу държава. Иран е финансово съсипан, увери той, цитиран от ДПА. Агенцията уточнява, че авоарите на иранската централна банка в САЩ са замразени и че институцията е обект и на второстепенни санкции. По-рано американският министър на финансите Стивън Мнучин заяви, че банката е последният източник на средства за Техеран. Новите санкции, въведени от САЩ, прекъсват всички източници на финансиране за Иран, увери той. Санкции се налагат и на Националния фонд за развитие на Иран и на компанията Етемад Теджарат Парс, съобщи ТАСС. Ройтерс отбелязва, че компанията е използвана за укриване на финансови трансфери за ирански покупки в сферата на отбраната. Новината за санкциите дойде няколко дни след като бяха извършени атаки срещу саудитски петролни инсталации, които, според Вашингтон, са били извършени от Иран - обвинения, които Техеран отхвърля, посочва Франс прес. Попитан днес за възможността за военен отговор на Иран, Тръмп отговори, че \"САЩ винаги са подготвени и че военен удар винаги е възможност\", предаде Ройтерс. Той призова Иран да се откаже от тероризма. Когато иранците \"ни атакуват, то няма начин те да победят\", подчерта Тръмп.", "date": "2019.09.20", "title": "Тръмп: САЩ налагат санкции на Иранската национална банка"}
{"url": "https://www.24chasa.bg/novini/article/7666677", "text": "Германия ще допринесе с поне 100 млрд. евро (110 млрд долара) за борба с промените в климата до 2030 г., се казва в обзор на срещата за създаване на план за опазване на природата, който беше одобрен от германският канцлер Ангела Меркел, предава АФП. „До 2030 г. общо трицифрена сума в милиарди евро ще бъде предоставена за опазване на климата и енергийното разпределение“, се казва в документа, предава  .", "date": "2019.09.20", "title": "Германия ще даде 100 млрд. евро за борба с промените в климата до 2030 г."}
{"url": "https://www.24chasa.bg/novini/article/7666672", "text": "По повод твърденията на БСП, че правителството мълчи за мерките, които е предприело в защита на българите в Обединеното кралство при Брекзит без сделка, МВнР би желало да припомни действията, които досега е приела изпълнителната власт: Това съобщиха от пресцентъра на Министерството на външните работи. На заседание на Министерския съвет от 30 януари 2019 г. се приеха два национални плана: План за действие на Република България за прилагане на Споразумението за оттегляне на Обединеното кралство Великобритания и Северна Ирландия от Европейския съюз и План за действие за оттеглянето на Обединеното кралство Великобритания и Северна Ирландия без споразумение. И двата документа предвиждат разширяване на консулската служба в Лондон и кадрово обезпечаване в състав: консул и сътрудник, което вече е факт. Консулската ни служба обслужва гражданите бързо и ефективно, като времето за чакане в повечето дни е няколко минути и няма опашки. МВнР има готовност при Брекзит без сделка да открие изнесени консулски офиси в Шотландия и Северна Ирландия. Предвидени са и вече изпълнени повечето от мерките, заложени в плана – законови промени, комуникационни дейности и административни мерки. И двата плана са публикувани на сайта на МВнР. МВнР, МТСП и българското посолство в Лондон организират информационни дни, в които служители на дипломатическата ни мисия разясняват процедурата по придобиване на статут на уседналост. От началото на годината в различни градове на страната са проведени 30 такива информационни срещи. До края на 2019 г. са планирани още около 15 срещи, като освен в Англия, Шотландия и Уелс, такива ще бъдат проведени и в Северна Ирландия. Датите на информационните дни се публикуват на интернет страницата на посолството, както и във Фейсбук. Българските граждани, работещи и учещи във Великобритания, могат да се информират относно необходимите документи и процедурата за придобиване на статут на уседналост, както от сайта на българското посолство в Лондон, секция Brexit, така и на сайта на МВнР, секция „Какво трябва да знам за Brexit?” Българското посолство разпространява информация по въпроса за Брекзит още чрез български медии, базирани в Лондон, както и чрез информационни брошури, поставени в консулската служба, в мрежата от български училища и български търговски обекти. Всекидневно служителите на МВнР отговарят на запитвания от граждани по телефона и по имейл. По данни на британското вътрешно министерство България заема шесто място сред държавите-членки на ЕС по брой на гражданите, подали заявления за Статут на уседналост/Временен статут на уседналост - 70,600 души, като отхвърлените искания са едва 20. В процентно изражение спрямо общия брой на диаспората, българските гражданите са на първо място от държавите членки на ЕС, които са се пререгистрирали – т.е. 61 на сто от българите в Кралството са подновили статута си. На вниманието на нашите съграждани в Обединеното кралство: Обръщаме внимание още веднъж, че последният срок за кандидатстване за статут на уседналост зависи от изхода на преговорите за излизането на Великобритания от Европейския съюз. При оттегляне със споразумение срокът за кандидатстване е 30 юни 2021 г., докато при оттегляне без споразумение срокът е 31 декември 2020 г. Българите, пристигнали след Брекзит, но преди януари 2021 г., ще могат да кандидатстват за право да останат да работят и учат в страната до три години, след което ще трябва да кандидатстват по бъдещата миграционна система на ОК, която все още не е определена. Задължение на всички граждани, които искат да получат статут на уседналост, е да подадат своите документи онлайн или на хартия. Посолството съдейства с предоставяне на пълна информация по всички информационни канали. Призоваваме още веднъж всички български граждани, които искат да останат и да пребивават на територията на Великобритания и след Брекзит, да подадат своите документи за придобиване на статут на уседналост, както и да следят за актуална информация в сайта на дипломатическата мисия. При стартиране на процедурата през март 2019 г. българските граждани са получавали своите статути с изписани на кирилица имена. Благодарение на усилията и съдействието на посолството ни в Лондон британското вътрешно министерство направи модификация на програмата и отстрани софтуерния проблем. Вече българските граждани получават статутите си с изписани на латиница имена.", "date": "2019.09.20", "title": "70 600 българи във Великобритания вече получиха статут на уседналост"}
{"url": "https://www.24chasa.bg/novini/article/7666698", "text": "Спад на нарушенията по Южното Черноморие в хотели, плажове, услуги както и на престъпността отчете за сезона министърът на туризма Николина Ангелкова след среща в Бургас с контролните органи по морето. \"Този сезон няма извършено нито едно тежко престъпление\", каза бургаският кмет Димитър Николов, който бе домакин на срещата. От 87 плажа в Бургаско на 14 били наложени санкции в размер на 170 хил. лв. за недостатъчно спасителни постове и медицинско окомплектоване, глобени били и \"Елените\", а няколко хотела в Слънчев бряг и Равда отстранили пропуските си по предписания на ресорните служби след сигнали от туристи. Като цяло обаче нарушенията в сектора били по-малко в сравнение с минали години. \"Нядаваме се тази тенденция да продължи и през 2020 г.\", заяви Ангелкова. Над 2,7 млн. туристи са посетили морето ни тази година като спадът бил в рамките на 3,5%, съобщи Ангелкова възоснова на статистиката за юни и юли, тъй като за август данните още не са излезли. \"Но тези проценти са по-малко в сравнение с рекордната 2017 г., когато имахме 19,8 % ръст. Така че тенденцията да запазим България като разпознаваема и устойчива дестинация, ще я продължим и за следващата година\", добави Ангелкова. За разлика от Варна и Добрич в Бургаска област картината по отношение на туристите била по-благоприятна. \"По Южното Черноморие се наблюдава доста сериозен ръст на българите, които са пренощували в местата за настаняване над 10 дни като ръстът е повече от 15% като това компенсира по-малкия брой нощувки от чужденци\", каза Ангелкова. Слънчев бряг отново водел класацията по посещаемост от българи, а приходите от международен туризъм възлизали на 1, 005 000 000 лв., което е ръст от 1,7%. \"Това отново показва, че успяваме да задържим интереса като устойчива дестинация като целта ни е и да го увеличим\", каза Ангелкова. Според нея морето ни станала по-чисто, включително и сигналите за мъртви делфини са намалели на 42 от 70 в предната година, добави бургаският кмет. По негови данни се увеличили и туристите, пристигащи с лични автомобили и автобуси, а тази година били обработени и 502 яхти от чужди държави. \"От АПИ гарантират, че за следващото лято от Бургас до Слънчев бряг ще се пътува само по 4-лентов път, тогава се очаква да стартира и обхода на Бургас. Това означава, че и от София до курорта ще се стига по четирилентов път\", каза бургаският кмет. 11% бил спадът на туристите през летище Бургас като той основно се дължал на по-малкото летовници от Германия и Русия, но пък имало сериозен ръст на английския пазар. Според Димитър Николов прогнозите били следващото лято той да скочи с 30%, което показвали подписаните досега договори с туроператори.", "date": "2019.09.20", "title": "Ангелкова и кметът на Бургас: Приключваме сезона без тежко престъпление по Южното Черноморие"}
{"url": "https://www.24chasa.bg/novini/article/7666718", "text": "Джок Полфрийман има 2 много сериозни провинения назад в миналото, едното от тях е опасно, а другото е било определено като опит за бягство. Това съобщи зам.-правосъдният министър проф. доктор Николай Проданов на брифинг в министерството на правосъдието.  Той обаче не пожела да отговори на въпрос на \"24 часа\" кога е бил опитът за бягство и какъв е бил той. Само уточни, че е бил в началото на присъдата му.  Само през миналото лято той е имал 3 дисциплинарни наказания, едното е за разлепване на вулгарни стикери. Той ги е обжалвал в съда, едното е отменено, второто потвърдено, делото за отмяна на третото продължава. И трите обаче са заличени, тъй като са станали преди повече от година.  \"Написал съм 7 страници отрицателно становище за пускането на Полфрийман, благодарностите му са иронични\", обясни пък Десислав Трайков, зам.-шеф на Софийския затвор защо  . Той добави, че е депозирал оставката си заради твърдения на Румен Петков, когото дълбоко уважавал в миналото. Министърът на правосъдието Данаил Кирилов ще реши дали да я приеме във вторник, когато има среща с Петков", "date": "2019.09.20", "title": "Благодарностите на Полфрийман били иронични, преди време опитал да бяга от затвора"}
{"url": "https://www.24chasa.bg/novini/article/7666759", "text": "Горски пожар в района на Истанбул е свързан с тероризъм, заяви турският министър на земеделието и горите, цитиран от Анадолската агенция и БТА. \"Окончателно установихме терористичната връзка с горския пожар (в истанбулската община Пендик)\", каза Бекир Пакдемирли пред репортери в Измир. По думите на министъра задържаното във връзка с пожара лице има връзки с терористи. Според Пакдемирли естеството и местоположението на горските пожари сочи за планирани и свързани с тероризъм престъпления. \"ПКК (терористичната Кюрдска работническа партия) е поела отговорност за повечето пожари, избухнали през последвалите дни\", каза Пакдемирли. В четвъртък в гориста местност на истанбулската община Пендик пламна пожар. Силите за сигурност задържаха предполагаемия подпалвач, след като граждани съобщиха за съмнително лице край мястото. ", "date": "2019.09.20", "title": "Горски пожар в Истанбул е свързан с тероризъм"}
{"url": "https://www.24chasa.bg/novini/article/7666753", "text": "Кметът на Ню Йорк Бил де Блазио обяви днес, че прекратява кампанията си за спечелване на номинацията на Демократическата партия за президентските избори в САЩ догодина, предадоха Ройтерс и Асошиейтед прес. Той съобщи това в ефира на телевизия Ем Ес Ен Би Си. През май 58-годишният Де Блазио издигна кандидатурата си под мотото \"Работещите хора на първо място\". Така той стана 24-ият демократ, предприел опит да се противопостави на преизбирането на републиканеца Доналд Тръмп, предава БТА. Бил де Блазио, който няма право да се бори за трети кметски мандат в Ню Йорк през 2021 г., срещна проблеми в набирането на популярност в национален мащаб, като бе засенчен от федералните сенатори Бърни Сандърс и Елизабет Уорън. Той обясни пред телевизионните зрители, че основната причина да оттегли кандидатурата си са строгите правила на Демократическата партия, според които претендентите придобиват право на участие в телевизионни дебати. \"Летвата бе толкова висока и толкова преждевременна за мнозина от нас\", заяви кметът на Ню йорк, визирайки себе си и други кандидати за партийната номинация за президентските избори. Още през първия ден от своята кампания Де Блазио размени обиди с Тръмп, припомня АП. \"Той е шарлатанин. Знам неговите трикове. Знам неговия сценарий\", каза кметът на Ню Йорк по адрес на американския президент. Тръмп отговори в Туитър, че Де Блазио \"е смятан за най-лошия кмет в САЩ\". \"Ако харесвате високи данъци и престъпност, той е вашият човек. Ню Йорк Сити го мрази\", написа Тръмп.", "date": "2019.09.20", "title": "Кметът на Ню Йорк се оттегля от надпреварата за президентската номинация на демократите в САЩ"}
{"url": "https://www.24chasa.bg/novini/article/7666782", "text": "С военно-църковен ритуал на емблематичния исторически връх Каймакчалан (Нидже планина) за поредна година на 20 септември бе почетена паметта на българските воини, загиналите в драматичните сражения през 1916 г. през Първата световна война, съобщиха от министерство на отбраната. Заупокойна панихида на върха отслужи архимандрит Атанасий, протосингел на Западна и Средноевропейска епархия, с благоволението на Негово светейшество Българския патриарх Неофит. За да почетат загиналите, днес на връх Каймакчалан се изкачиха десетки хора, военнослужещи, потомци на загинали и на участници в боевете през септември - октомври 1916 г. Бяха поднесени венци и цветя от името на председателя на 44-ото Народно събрание Цвета Караянчева, от името на вицепремиера и министър на отбраната Красимир Каракачанов, Комисията по отбрана, граждани и потомци на загиналите на Каймакчалан. Присъстваха председателят на Комисията по отбрана Константин Попов, народни представители, генералният консул на България в Солун Владимир Писанчев, бригаден генерал Явор Матеев - командир на Специалните сили, представители на Министерството на отбраната, представители на местната власт, историци, общественици, граждани.", "date": "2019.09.20", "title": "На връх Каймакчалан почетоха паметта на БГ войни, загинали през Първата световна война (Видео)"}
{"url": "https://www.24chasa.bg/novini/article/7666230", "text": "20-годишен мъж е пострадал при пътнотранспортно произшествие, станало тази нощ, около 00.15 часа, по пътя между селата Окорш и Паисиево. Това съобщиха от ОДМВР-Силистра. Той бил зад волана на лек автомобил „Фолксваген“, но загубил управлението и се преобърнал. Получил е черепно-мозъчна травма. Без наранявания се отървал друг мъж, пътувал в автомобила. Изясняват се причините за катастрофата.", "date": "2019.09.20", "title": "20-годишен се обърна с колата си в Силистренско, с черепно-мозъчна травма е"}
{"url": "https://www.24chasa.bg/novini/article/7666232", "text": "Жена пострадала леко, след като опелът, в който пътувала, се блъснал в скат по пътя от Черноочене към Кърджали, съобщиха от Областната дирекция на полицията. Произшествието станало вчера около 15 часа на завой вследствие на движение с несъобразена скорост, в резултат на което от 74-годишният водач загубил контрол над управлението. Жената била транспортирана от екип на Центъра за спешна помощ и след преглед освободена. Екип на кърджалийската пожарна служба обезопасил катастрофиралата кола. След нарушена дистанция на бул.“Беломорски“ в областния град в 18,45 часа снощи 49-годишен с „Пежо“ ударил спрял пред него за отдаване на предимство на пешеходци „Фолксваген“. И при двете произшествия не е констатирана употреба на алкохол. Обработени са по административен ред с актове по ЗДВП.", "date": "2019.09.20", "title": "Жена ранена в катастрофа на завой по пътя за Кърджали"}
{"url": "https://www.24chasa.bg/novini/article/7666251", "text": "Все още не е ясно кога ще бъде открит груповият лов на дива свиня. Продължава събирането на становища и след консолидирането ще се реши коя ще е датата. Това стана ясно от отговор на министерството на земеделието на въпроси на \"24 часа\".  От там обясниха, че в момента се извършва активна комуникация с всички заинтересовани страни и специалисти, които имат отношение по темата. \"Очакват се становища и след консолидирането им ще бъде взето решение за дата за откриване на груповия лов на дива свиня\", добавиха от министерството.  Ловната общност очакваше откривнето на сезона утре - 21 септември. По-ранният старт тази година е възможен, ако министърът на земеделието промени сроковете за ловуване със своя заповед при усложнена епизоотична обстановка. Новите правомощия бяха регламентирани с промени в Закона за лова и опазване на дивеча. Те бяха обнародвани в днешния брой на \"Държавен вестник\". Това беше и причината ловците да очакват незабавния старт на сезона. ", "date": "2019.09.20", "title": "Не е ясно кога ще стартира груповият лов на дива свиня"}
{"url": "https://www.24chasa.bg/novini/article/7666262", "text": "Това каза министърът на образованието и науката Красимир Вълчев в отговор на парламентарен въпрос за разпространението в публичното пространство на реклами на нелицензирани детски градини. Достъпът до информацията в регистъра се осигурява чрез сайта на МОН и всеки заинтересован би могъл да провери и да се информира дали съответното детско заведение действително е частна детска градина, обясни министър Вълчев. Той каза, че вписването на частни детски градини в публичния регистър е съгласувано с процедурата, вписана в член 331 от Закона за предучилищното и училищното образование /ЗПУО/. Съгласно член 251, алинея 4 от ЗПУО, министърът на образованието и науката упражнява контрол върху дейността на институциите в системата на предучилищното и училищното образование. Детските заведения, регистрирани по Търговския закон и обучаващи деца от тригодишна възраст до постъпването им в първи клас, ако издават документ за завършена предучилищна подготовка, се наказват с глоба - с имуществена санкция от 5000 до 10 000 лева, информира министър Вълчев. Той обобщи, че има регистрационен режим и публичен регистър, но може да се осъществява контрол само върху регистрираните институции в образованието. В повече случаи обаче не се ползва наименованието \"детска градина\", а се използва името \"занималня\". Затова родителите трябва да бъдат максимално предпазливи в избора на детска градина и да направят проверка за нея в публичния регистър на МОН, препоръча министър Красимир Вълчев.", "date": "2019.09.20", "title": "Лицензираните детски градини и училища са в публичния регистър на МОН"}
{"url": "https://www.24chasa.bg/novini/article/7666271", "text": "Концернът Volkswagen Group ще реши къде да построи новия си европейски завод до края на октомври. Това съобщи директорът по производството на компанията Skoda - Михаел Олжеклаус, пред Automotive News Europe. Той допълни, че търсенето е стеснено до 3 обекта - два на територията на Турция и един в ЕС, но не пожела до посочи за коя държава става дума. Вече е ясно обаче, че това е България, даде подробности  . Новият завод ще се ръководи от Volkswagen, но в него ще се произвеждат основно модели на Skoda и Seat. \"Ние значително увеличихме капацитета си през последните няколко години в съществуващите заводи, но вече наистина сме препълнени\", коментира Олжеклаус. И допълни, че липсата на допълнителни мощности струва на Skoda около 100 000 продажби през 2018 г. Толкова ще бъде и минусът за 2019 г. Изданието допълва, че според последните информации предпочитаното място от VW за местоположение на завода е Турция, но все още се обсъжда и варианта за България. В концерна са притеснени от високите данъци върху по-големите автомобили в Турция, където двигателите с обем до 1,6 литра заемат около 96% от пазара през 2019 г. Правителството на Турция вече е провело разговори с германския производител, като се търси решение, с което да не бъдат ощетени и останалите компании, които имат заводи в страната. Ожеклаус разкри още, че VW Group ще реши кои автомобили да бъдат произвеждани в новия завод едва след като стане ясно къде ще се намира той. Окончателното решение за производствената гама ще бъде взето през ноември, а фабриката трябва да започне работа през 2023 г.", "date": "2019.09.20", "title": "Volkswagen решава за новия завод до края на октомври, още сме в списъка"}
{"url": "https://www.24chasa.bg/novini/article/7665491", "text": "Задграничният туризъм вече не е само привилегия за бизнесмените и политиците в Китай. Днес, той е част от ежедневието за мнозина китайци, благодарение на безпрецедентния икономически ръст на страната, облекчаването на визовите политики и растящото желание на хората за пътешествия. През 2017 г. са направени 143 милиона пътувания зад граница, докато през 1995 г. са едва 5 милиона, а средният годишен ръст за периода е бил 17%, сочи доклад на Държавното статистическо управление публикуван наскоро, съобщава \" \". В него се казва, че през 2013 г. Китай за първи път се нарежда начело в света по брой на пътуващите зад граница граждани, и продължава да окупира първото място до днес. Нещо повече, средствата, които китайските туристи отделят при пътувания в чужбина, са скочили през последните две десетилетия. От 1983 г. насам, на пътуващи от континентален Китай им е разрешено да извършват индивидуални пътувания до други места зад граница. Дестинациите по онова време са били главно намиращи се наблизо страни и региони като Тайланд, Малайзия и Сингапур. В края на 90те години до 2005 г. външният туризъм преминава през скокообразно развитие. То промени и предпочитанията на хората спрямо дестинациите и опита от пътуванията. Днес китайските туристи търсят нещо повече от добра цена, те търсят качество и богати преживявания.", "date": "2019.09.20", "title": "Десетилетия на растеж на туризма стимулираха задграничните пътувания сред китайците"}
{"url": "https://www.24chasa.bg/novini/article/7666295", "text": "Над 30 държавни и правителствени ръководители подписаха призив за повече действия в борбата с климатичните промени, предаде Асошиейтед прес, цитирана от БТА.  Документът бе разпространен от президента на Австрия Александър ван дер Белен преди срещата на върха, посветена на темата за глобалното затопляне, която ще се проведе идната седмица в ООН в Ню Йорк. В документа се подчертава, че климатичните промени \"са ключовото предизвикателство на нашето време\", че \"нашето поколение е първото, което усеща последствията от бързото покачване на температурите на земното кълбо и вероятно ще е последното, което ще има възможност ефективно да се бори с надвисналата глобална климатична криза\". В призива се казва, че страните трябва да действат \"съвместно, решително и бързо\". Сред подписалите го са президентът на Германия Франк-Валтер Щайнмайер, френският президент Еманюел Макрон, израелският президент Реувен Ривлин, премиерът на Холандия Марк Рюте и др. Новината бе съобщена днес, когато в целия свят се провеждат масови демонстрации с призив за повече действия в борбата с климатичните промени, организирани от протестното движение \"Петъци за бъдещето\". Акциите започнаха първо в Австралия, Нова Зеландия, а после продължиха в редица страни в Азия, сред които Тайланд, Индия, Хонконг, Филипините, Афганистан. В демонстрациите в Австралия се включиха над 300 000 души. Най-големи бяха протестите в Сидни (80 000 души) и Мелбърн (100 000). За първи път подобен протест имаше и в афганистанската столица Кабул. Там в него се включиха около 100 младежи, за да покажат, че климатичните промени ги тревожат също толкова, колкото бомбените атентати, извършвани почти всеки ден. В Африка стотици хора излязоха по улиците на столици и големи градове като Найроби, Претория, Йоханесбург др., за да приковат вниманието върху опасностите от климатичните промени. Експерти казват, че Африка е най-уязвимият от климатичните промени континент, който е най-неподготвен да се справя с тях. Протести имаше и в Европа. В Германия демонстранти блокираха централна пътна артерия във Франкфурт и мост в Берлин. В цялата страна там са планирани над 500 протестни прояви. Протести има и в зависимата от въглищата Полша. Във Варшава демонстранти носеха плакати, на които пишеше: \"Няма резервен план за планетата\". Хиляди ученици излязоха на протест в Прага и десетки чешки градове. Демонстрантите в историческата част на чешката столица носеха плакати, на които пишеше: \"Повече любов, по-малко въглища\". Във Великобритания за днес са предвидени 200 протестни прояви, като се очаква те да привлекат рекорден брой участници. Като цяло днес в целия свят се очаква да има над 5000 прояви. Кулминацията ще е огромна демонстрация в Ню Йорк, в която се очаква да участват 1,1 милиона ученици от 1800 училища.", "date": "2019.09.20", "title": "Над 30 държави ще се борят с климатичните промени"}
{"url": "https://www.24chasa.bg/novini/article/7666309", "text": "4-годишно момиченце е пострадало, след като катерушка в детска градина в Асеновград, е паднала върху него. Инцидентът е станал на 17 септември в ЦДГ \"Бако Динчо\".  \"Детето бе докарано с наранявания по главата, но без фрактури. Направени му бяха няколко шева. Не се наложи хоспитализация\", съобщиха от университетската болница \"Свети Георги\" в Пловдив. Зам.-кметът на Асеновград Мария Вълканова коментира пред \"24 часа\", че още в деня на инцидента е била информирана за него от директорката на градината Кети Георгиева. Разпоредена е пълна проверка по случая, като резултатите се очакват следващия вторник. Междувременно от бащата на пострадалото момиченце е постъпила жалба в общината. В нея родителят настоява виновните длъжностни лица да понесат наказание. От районна прокуратура Асеновград съобщиха, че по случая е образувана предварителна проверка, която е възложена на полицията. Очаква се тя да приключи в най-кратки срокове, за да се изяснят причините за случилото се.", "date": "2019.09.20", "title": "Катерушка в детска градина падна върху 4-годишна в Асеновград, с шевове по главата е"}
{"url": "https://www.24chasa.bg/novini/article/7666315", "text": "Здравният министър Кирил Ананиев подчерта, че има изготвени правила, по които министерството ще регулира движението на пациентите и увери, че няма да има разделение по пол, възраст и заболявания.", "date": "2019.09.20", "title": "Министър Ананиев: НЗОК ще бъде регистрирана и като застраховател"}
{"url": "https://www.24chasa.bg/novini/article/7666298", "text": "В кампанията на Предприятието за управление на дейностите по опазване на околната среда /ПУДООС/ \"Чиста околна среда\" през тази година са подкрепени 326 проекта в населени места с под 10 000 жители. Това каза министърът на околната среда и водите Нено Димов в отговор на парламентарен въпрос за политиката за спиране на обезлюдяването в малките населени места. Той отбеляза, че бенифициенти по нея са общини и кметства с финансиран размер до 10 000 лв. и училища и детски градини с финансиране до 5 000 лв. Всяка година се отделят 3,5 млн. лв за тази кампания, предава БТА. Със средства от ПУДООС се изпълняват проекти в малки водоснабдителни обекти, водопроводната и канализационна мрежа на близо 56 млн. лв. в големи, средни и малки населени места с население от 651 000 души, каза още той. Също така със средства от ПУДООС и държавния бюджет се изпълняват и проекти за изграждане и доизграждане на регионални депа за твърди битови отпадъци на стойност 21 млн. лв., които обхващат райони с население от 480 000 души. За закриване или рекултивация на съществуващи депа, които не отговарят на съвременните изисквания, са заделени 52 млн. лв.", "date": "2019.09.20", "title": "326 проекта в места с под 10 000 жители са подкрепени в кампанията \"Чиста околна среда\""}
{"url": "https://www.24chasa.bg/novini/article/7666332", "text": "Язовир \"Пчелина\" е оценен с лош екологичен потенциал, съгласно действащия план за управление на речените басейни. Това каза министърът на околната среда и водите Нено Димов в отговор на парламентарен въпрос за замърсяване на водното съоръжение, събиращо водите на река Струма. Отклоненията са на биологичните елементи за качеството и основните физико-химични показатели, поясни министърът. По думите му на 9 септември са извършени замервания, според които разтворения кислород е под минимално допустимия праг. Отчетена е висока температура на водата - 23,6 градуса на повърхността и 21,3 градуса на седем метра дълбочина. Превишенията на показатели - биологична потребност на кислород, азот и фосфор, показват битово-фекално замърсяване, а превишаването по амониев азот - за прясно битово-фекално замърсяване, каза още министър Димов. Според изследванията нормата за амоняк е превишена 18 пъти в повърхностната вода и седем пъти при дълбочинната проба на седем метра. За трайно решаване на замърсяване на водите може да се говори сред приключване на изграждането, реконструкцията и модернизацията на канализационната система и градската пречиствателна станция за отпадни води в Перник, обясни Димов и допълни, че през август е подписал договор с ВиК-Перник за изграждане на водна и канализационна инфраструктура. Започва преразглеждане на разрешителните за заустване и комплексните разрешителни, отбеляза още министърът. Нено Димов посочи, че язовирът е проектиран през 1970 г. като утаечен - събира водите от цялата тежка индустрия в Перник и Радомир, т.е. е бил производствен утаечник. Около 60 процента от полезния му обем е вече запълнен, т.е. затлачен. Когато се говори за мерките, които трябва да се приемат, трябва да се има пред вид и това замърсяване, обясни Димов.", "date": "2019.09.20", "title": "Язовир \"Пчелина\" е с лош екологичен потенциал"}
{"url": "https://www.24chasa.bg/novini/article/7666361", "text": "От Генералното консулство в Солун информират, че обстановката в града е нормализирана. Валежите снощи са засегнали основно западната част на Солун, където противопожарната служба е оказала съдействие за отводняване. В Генералното ни консулство не са постъпвали сигнали за засегнати или пострадали български граждани. Министерството на външните работи съветва българските граждани, които пребивават на територията на Гърция или планират пътуване до страната, да следят актуалната информация за метеорологичната обстановка. При необходимост от съдействие сънародниците ни могат да се свържат с генералното консулство в Солун на следните телефони: +30 2310 829 210; +30 2310 869 520.", "date": "2019.09.20", "title": "Външно: Няма информация за засегнати българи при проливните дъждове в Северна Гърция"}
{"url": "https://www.24chasa.bg/novini/article/7666325", "text": "Президентът Румен Радев тръгна на работа с колело. Това стана ясно от публикувани в социалните мрежи снимки. На тях се вижда как държавният глава кара колело около НДК в столицата. Първата снимка бе публикувана в групата \"Национална мрежа за хора с увреждания\" във фейсбук от Ася П. Малко след това и съпругата на Радев Десислава сподели снимка, направена от Bobby Angeloff. От \"Дондуков\" 2 издадоха, че президентът ходи на работа с колело от около седмица. Известно е, че Радев обича да спортува, а напоследък не му оставало време, затова измислил този начин да компенсира и да се раздвижва.", "date": "2019.09.20", "title": "Президентът Радев тръгна на работа с колело"}
{"url": "https://www.24chasa.bg/novini/article/7666403", "text": "Властите в Саудитска Арабия позволиха на местните медии да инспектират петролните рафинерии, ударени от дронове по-рано, за което Рияд и Вашингтон обвиняват Иран, предава Ройтерс. Кадрите от петролната инфраструктура на „Сауди Арамко“ показват стопени тръби и изгорена екипировка. Техеран обеща ответни действия, ако след атаките последват удари срещу Иран, предава  . Те отказаха да поемат отговорност за ударите, които причиниха сериозни щети върху износа на петрол на Саудитска Арабия. Журналистите станаха свидетели и на работата по възстановяването на инфраструктурата в Хурайс, ударена според властите в Рияд от четири ракети. „Убедени сме, че ще успеем да се върнем към пълният си капацитет до края на септември“, заяви генералният мениджър на „Сауди Арамко“ и уточни, че се работи ден и нощ за възстановяването на рафинерията.", "date": "2019.09.20", "title": "Властите в Саудитска Арабия показаха атакуваните петролни рафинерии (Снимки)"}
{"url": "https://www.24chasa.bg/novini/article/7666417", "text": "Започна нов разрив в преговорите между Великобритания и Европейския съюз, след като Лондон поиска от Брюксел да държи предложенията си в тайна, пише вестник The Guardian. Секретността на правителството на Великобритания за предложенията на Лондон по Брекзит предизвика нов разрив в преговорите с Брюксел. Това се дължи на исканията от страна на Великобритания ЕС да третира дългоочакваните документи, свързани с последните идеи на Обединеното кралство за Брекзит като „Собственост на нейно величество (Елизабет II)“, предаде  . Европейската комисия е била информирана, че трите „конфиденциални“ документа, изпратени от Лондон не трябва да бъдат предоставяни за четене на делегатите, представящи 27-те останали страни членки на ЕС. Източници, близки до Брюксел заявиха в отговор на това, че са заявили пред преговарящите от Великобритания, че всички предложения трябва да са на разположение на страните от Общността, за да бъдат анализирани и да се постигне прогрес в преговорите. Остават само шест седмици до 31 октомври, когато Обединеното кралство се очаква да напусне ЕС и има признаци на отчаяние в Брюксел за състоянието на преговорите, след като последните идеи на Лондон бяха разглеждани като „все така същите“, като последните предложения. Трите документа, които не задължават правителството да заяви специфично политическо решение, повдигнаха предложения, заявени по-рано от Дейвид Фрост, първитят преговарящ от името на премиера Борис Джонсън. Те обаче бяха пренебрегнати и отхвърлени в по-ранната фаза на двугодишните преговори. Те включват използването на нови технологии и сигурни търговски схеми, за да бъдат улеснени митническите проверки на ирландската граница и съвместното наблюдение на пазара на произвеждани стоки, за да бъде осигурено преминаването само на качествена продукция. В обяснение към страните от ЕС за провала на доставянето на копия на документите за представителите на съюза, комисията на Брюксел за Брекзит написа и-мейл, в който обяснява, че „Великобритания е заявила, че документите са собственост Нейно височество кралицата“, и е поискала от ЕС да не разпространява предложенията й. „Имаме намерение да дискутираме работни методи с Обединеното кралство за условията на прозрачност и споделянето на информация“, се казва още в и-мейла. Външният министър в правителството на Джонсън, Доминик Рааб, и преди е твърдял, че Лондон е изявявал нежелание да споделя писмените си предложения с ЕС от страх, че те може да изтекат и да станат публично достояние. Дипломатите на ЕС се оплакват, че ще е невъзможно да бъдат продължени преговорите, ако членовете на съюза не могат да анализират подробно британските планове за алтернативи на клаузата за ирландската граница. Правителството в Лондон отказва да предложи каквито и да е конкретни решения за алтернатива на клаузата преди поставената от френския президент Еманюел Макрон и финландския премиер Анти Рине крайна дата за това. Датата е поставена с цел да бъде измислено решение на въпроса с клаузата преди срещата от високо равнище на Европейския съвет на 17 октомври. Говорител на британското правителство описа тази крайна дата като „изкуствена“. „Ще можем да предоставим формални писмени решения, когато сме готови“, заяви той. В изявление пред британски медии, ирландския заместник министър-председател Саймън Ковъни заяви, че има пропаст между позициите на Брюксел и Лондон. „Да искаш да премахнеш много важна част от споразумението за оттегляне, която решава много ирландски проблеми без да предложиш никакви сериозни алтернативи няма да бъде база за споразумение“, заяви той.", "date": "2019.09.20", "title": "\"Гардиън\": Нов разрив в преговорите между Великобритания и ЕС"}
{"url": "https://www.24chasa.bg/novini/article/7666416", "text": "\"Благодаря на Десислав Трайков, заместник-началник на затвора\". С тези думи на български език преди минути излезе от Софийския затвор австралиецът Джок Полфрийман. Така той изрази подкрепата си към Трайков, който наскоро напусна поста заради скандала с тръгналия на море притежател на 16-годишна присъда за наркотрафик Будимир Куйович Осъденият за убийството на студента Андрей Монов чужденец напусна с автомобил минути преди 16 часа. Той бе с черен суитшърт, зелена тениска и кърпа, преметната около врата. Той бе предсрочно освободен, след като излежа 12 години от 20-годишната си присъда. Решението за пускането му бе на Софийския апелативен съд. Определението на председателствания от Калин Калпакчиев състав предизвика остри реакции в обществото и сред политиците. В мотивите си обаче магистратите посочват, че Полфрийман покрива всички заложени в закона изисквания за предсрочно освобождаване. Австралиецът вероятно ще бъде преместен в центъра за временно настаняване на чужденци в Бусманци, тъй като паспортът му е изтекъл и няма валиден.", "date": "2019.09.20", "title": "Вижте как Джок Полфрийман излиза от затвора (Снимки)"}
{"url": "https://www.24chasa.bg/novini/article/7665884", "text": "Не мога да се ангажирам с конкретна информация относно предполагаемата трета жертва на убийците от Негован. Това каза министърът на вътрешните работи Младен Маринов пред журналисти в кулоарите на Народното събрание във връзка с предполагаемата трета жертва на убийците от софийското село, предаде  . Младенов заяви, че от МВР са се фокусирали и върху евентуални действия на тези лица в миналото и разследването продължава. „В момента, в който имаме категорични доказателства за извършено от тях престъпление, ще уведомим всички“, добави още той.", "date": "2019.09.20", "title": "Маринов: Не мога да се ангажирам с информация за предполагаемата трета жертва на убийците от Негован"}
{"url": "https://www.24chasa.bg/novini/article/7665858", "text": "Работи се за организирането на среща между министъра на външните работи на Руската федерация Сергей Лавров и държавния секретар на САЩ Майк Помпео. Това обяви говорителят на външнополитическото ведомство в Москва Мария Захарова, предава РИА Новости. „Обмисляме среща с държавния секретар на САЩ\", подчерта Захарова на брифинг. Срещата между двамата дипломати може да се състои в кулоарите на Общото събрание на ООН следващата седмица, поясни Захарова, цитирана от  .", "date": "2019.09.20", "title": "Мария Захарова:  Работи се за среща между Лавров и Помпейо в кулоарите на ООН"}
{"url": "https://www.24chasa.bg/novini/article/7665894", "text": "С огромно мнозинство евродепутатите приеха новата резолюция относно състоянието на законодателството за борба срещу прането на пари и финансирането на тероризма в ЕС. Сред вносителите на документа е българският представител в Европейския парламент Емил Радев, който е постоянен докладчик на ЕНП в комисията по граждански свободи, правосъдие и вътрешни работи по темата за борбата с прането на пари. Това съобщиха от пресцентъра на ПП ГЕРБ. „Настоящата рамка на ЕС в тази област страда от недостатъци в прилагането. Ето защо е важно е да се изгради един всеобхватен европейски подход, който максимално ефикасно да противодейства на прането на пари и финансирането на тероризма.” Така евродепутатът от ГЕРБ/ЕНП Емил Радев коментира по време на изслушването преди вота нуждата от допълнителни мерки за подобряване на законодателството на ЕС относно прането на пари и финансирането на тероризма. „Критиките ни са основателни, тъй като голяма част от държавите-членки все още не са транспонирали напълно правилата на Четвъртата директива, а до няколко месеца трябва да въведат разпоредбите и на Петата директива. Тези мерки в никакъв случай не бива да се подценяват, защото са изключително важни за прекъсването на финансовите източници на тероризма и предотвратяването на евентуални атаки на територията на ЕС”, поясни Радев. Приемането на резолюцията е поредният призив от страна на евродепутатите за хармонизиране на правилата за борба с прането на пари и финансиране на тероризма. Това може да бъде постигнато чрез трансформиране на Директивата за борба срещу изпирането на пари в регламент, който да установи общи правила на територията на целия Европейски съюз.", "date": "2019.09.20", "title": "Емил Радев: Необходим е общ европейски подход срещу прането на пари и финансирането на тероризма в ЕС"}
{"url": "https://www.24chasa.bg/novini/article/7665893", "text": "Модерното ляво мислене акцентира върху еволюционния подход в развитието и намаляването на неравенствата чрез засилване на социалната функция на капитала, каза лидерът на БСП - София в доклада си по време на конференцията \"За единни Балкани в социална Европа\", съобщава пресцентъра на БСП - София. Прогресивното ляво днес търси нови идеи, които да осмислят процесите в обществото. Това каза лидерът на БСП - София Калоян Паргов в доклада си по време на международната конференция \"За единни Балкани в социална Европа\", която се проведе днес в София. Форумът беше организиран от Градския съвет на БСП - София съвместно с Националната асоциация за международни отношения (НАМО). На конференцията присъстваха председателят на БСП Корнелия Нинова, заместник-председателят на Народното събрание Кристиан Вигенин, бившият заместник-министър на имиграционната политика на Гърция Ангелос Толкас, Костадинка Кунева – синдикален лидер и бивш евродепутат от Гърция, председателят на Форум за балкански транспорт и инфраструктура Петър Мутафчиев, кметовете на Тирана, Крайова, Ресен и други. \"Това не беше обикновена среща на кметове и политически лидери на общинско и градско ниво, а беше среща на лидери с лява, център-лява и центристка политическа платформа. Тоест на високо отговорни хора, провеждащи политики и търсещи решения в рамките на една обща идейна концепция, базирана върху принципите на свободата, солидарността и справедливостта, каза Калоян Паргов. - На хора, търсещи най-модерни, авангардни урбанистични и социално ориентирани решения за развитие на своите градове и общини\". Лидерът на БСП - София отбеляза, че в момента в света се води епохална битка между либералния, консервативния и социалния модел на обществено устройство. \"Правят се опити да се натрапят култура, ценностни и държавно-политически модели. В някои случаи се стига до остри сблъсъци, загуба на ориентация и обществена дезинтеграция, каза Калоян Паргов. - В съвременния свят противоречията се развиват по всички направления и равнища – в икономиката, ценностите, културите, бита и традициите. Рязко се промениха и ускорено ще продължат да се променят отношенията между труда и капитала. Техническата и технологична революция променят коренно характера и съдържанието на труда, а с това и отношенията в обществото. При високата обществена динамика огромни маси от хора се оказват временно или продължително без пряко участие в създаването на общественото богатство, формират се големи групи от паразитиращи потребители. Тези процеси деформират пазара на труда, дестабилизират социалната структура и поставят под напрежение отношенията в обществата, с риск за конфликти и сблъсъци\". Според Калоян Паргов, глобализацията налага преодоляване на националните формати и поставя на дневен ред идеята за глобалното ляво, за едно ново интернационално взаимодействие. \"В очертаващите се многополюсен свят и нов световен ред, идеите за свобода, справедивост и солидарност придобиват нови измерения, добави той. - Трябва да се научим да се борим с бедността заедно, съвместно и координирано. Трябва да развиваме общи системи за солидарност. Трябва по нов начин и с нови форми да работим за защита на труда и срещу съвременните форми на робство, трафик на хора, безмерна експлоатация, поставяне на огромни маси от мигриращи работници в неравностойни, а често и в унижаващи човешкото достойнство условия\". Лидерът на БСП - София каза, че тези процеси, с особена сила, засягат и столиците на балканските държави, които непрекъснато се разрастват и превръщат в социални образования от нов тип. \"Изправени сме пред предизвикателството да осигурим работа, съвременно жилище, прехрана, добро образование и здравеопазване, условия за огглеждане на децата, условия за отдих и развлечения на непрекъснато нарастващо градско население, добави той. - Изправени сме пред огромни транспортни проблеми, свързани със задръствания, препълване с автомобили и липса на паркоместа, пред сериозна опасност от екологична катастрофа, породена от замърсяването на въздуха и огромното количество генерирани отпадъци. Градовете изискват все по-социално насочено мислене и действие, а то както знаем винаги е било прерогатив на левицата\". Калоян Паргов говори пред чуждестранните участници в конференцията за предстоящите избори за местна власт. \"Нашето виждане е за принципно нови политики във всички сфери и ресори на общинската политика, каза той. - Основната ни цел е управлението на столицата да се изведе от наложения модел, който в момента е в интерес на ограничен кръг от хора и на една партийна клика\". Той добави, че на преден план социалистите в София поставят въпроса за промяна в стратегическата насоченост на икономическото развитие на града – увеличаване на относителния дял на високотехнологичните производства в създавания БВП, увеличаване на износния профил, развитие на кооперирани производства със значително по-висока добавена стойност. \"Предлагаме модели на по-силно влияние на общината за развитие на такъв тип инвестиции, обясни Калоян Паргов. - На второ място поставяме въпросите, свързани с бурните темпове на миграция на населението към столицата и следствието от него - презастрояването на огромни площи от територията на града, без да има адекватни инфраструктурни решения. Създаването на екологична жизнена среда заема важна част от нашите идеи и предложения. Предлагаме нови решения, свързани с прекомерната автомобилизация на града – днес София е един от градовете в Европа с най-много автомобили на глава от населението, за които не достигат паркоместа. За съжаление, голяма част от колите са стари, закупени втора ръка, силно замърсяващи въздуха, който дишаме. Отделяме изключително внимание на подрастващите и младите – предлагаме политики, гарантиращи добро образование, професионална реализация, жилищна политика и стимулирането на нисколихвено кредитиране. Целта е да спасим града ни от застаряване. Да задържим младите хора тук. Специално внимание отделяме и на въпросите, свързани с равния достъп до качествено здравеопазване\". Калоян Паргов заключи, че в крайна сметка става дума за един принципен подход, базиран на традиционните ни ценности, който ги обвързва със съвременността и ги превръща във фактор за общественото действие, което да доведе до промяна. \"Модерното ляво мислене акцентира върху еволюционния подход в развитието. Върху необходимостта от постепенен и непрекъснат градеж и количествени натрупвания, за да се премине към ново качество, каза той. - Модерното ляво акцентира върху намаляването на неравенствата чрез засилване на социалната функция на капитала. Според мен, модерното ляво утвърждава държавата като носител на общите ценности и дух на общността и държи на повишаване на нейната роля в осигуряване на повече равенство чрез преразпределение. Модерното ляво търси съчетаване на общностния и личностния интерес, за разлика от традиционното ляво, което ги разглеждаше в йерархия. Целта е да обединяват, а не да разделят гражданите. На местно, градско и общинско ниво това е принципно изискване към разработваните и провеждани политики и стратегии. Убеден съм, че нашите виждания и идеи са привлекателни и приемливи за широки кръгове от населението, а не само за нашите членове и симпатизанти\".", "date": "2019.09.20", "title": "Паргов: Прогресивното ляво днес търси нови идеи, които да осмислят процесите в обществото"}
{"url": "https://www.24chasa.bg/novini/article/7665478", "text": "Пет нови сателита за дистанционно наблюдение бяха изпратени в орбита от Центъра за изстрелвания в Дзиуцюен в четвъртък с ракети-носители „Чанджън-11\", съобщава \" \". Сателитите са към проекта за спътникови съзвездия „Джухай-1\", който предвижда разполагането на общо 34 микро и нано сателити, включително видео, радарни, инфрачервени и др. Те са създадени от Харбинския технологичен институт и оперирани от Zhuhai Orbita Aerospace Science and Technology Co. Изстрелването в четвъртък е 311-та мисия на серията ракети-носители „Чанджън\". Новите сателити са хиперспектрални с покритие от 150 км.", "date": "2019.09.20", "title": "Китай изстреля нови сателити за дистанционно наблюдение"}
{"url": "https://www.24chasa.bg/novini/article/7665881", "text": "Решението на председателя на съюза на съдиите Калин Калпакчиев да пусне на свобода Джок Полфрийман 6 години и 6 месеца преди да изтече присъдата му, съвсем не е първото скандалното произнасяне на магистрата. Само преди малко повече от месец, в началото на август, той бе председател и на състава, който върна за ново разглеждане делото срещу  получилия доживотна присъда на първа инстанция Герман Костин. Основният аргумент беше, че правата на подсъдимия за убийстовото на 5-годишния Никита Плотников, не били докрай зачитани. \"В процеса на събиране на доказателства по делото, съдът е ограничавал правото на подсъдимия и неговата защита да участват в разпита на свидетелите и вещите лица, като без да излага надлежни и обосновани мотиви не е допускал въпроси и е прекратявал разпитите, без да даде възможност на страните да зададат въпросите си. По този начин е нарушено правото на защита и в частност принципът на равенство на страните и състезателността на производството\", е написал Калпакчиев. В същото време няма нито ред за злоупотребата с права, демонстрирана от Герман Костин, както и за пороя от обиди и псувни, които съдията от Софийския градски съд Атанас Атанасов беше длъжен да понася на всяко заседание. Незнайно откъде, но лежащият в носилка Костин намираше чутовни сили за болен човек, когато с мощен глас скандираше: Съдията п......т. И съдията, и съдебната охрана, и членовете на състава  бяха подложени на постоянни провокации, но за тях в решението нямаше и дума.  Още по назад във времето Калпакчиев беше и съдия докладчик по делото САПАРД. Процесът ще се запомни с това, че докато в Германия разследваните за далаверата с европари вече бяха в затвора, у нас той се точеше. Калпакчиев ги оправда през 2012 г. само дни преди да стане член на Висшия съдебен съвет. Основният му аргумент бе, че делото е трябвало да бъде разделено още в самото начало на разследването и така хвърли вината на прокуратурата.", "date": "2019.09.20", "title": "Преди да пусне Полфрийман, Калпакчиев върна делото срещу Костин отначало"}
{"url": "https://www.24chasa.bg/novini/article/7665940", "text": "Това бе акцентът на работното посещение в София на министъра по миграционната политика на Гърция, Георгиос Кумуцакос, съобщиха от пресцентъра на Министерството на вътрешните работи. Като държави на първа линия, България и Гърция са изправени пред общи предизвикателства, свързани със засиления миграционен натиск. Те трябва да обединят усилията си не само на двустранно ниво, а и в рамките на Европейския съюз, за да се обърне необходимото внимание на Източното Средиземноморие. Това трябва да се осъществи и в тясно сътрудничество с Турция. Това бе общото виждане, изразено от министър Младен Маринов и министърът по миграционната политика на Гърция, Георгиос Кумуцакос, по време на днешната им среща в София. Двамата дадоха висока оценка на двустранното сътрудничество в областта на вътрешните работи, както и по темите за миграцията и убежището. Изразена бе готовност за надграждане и разширяване на съществуващото сътрудничество, с цел справяне с общите предизвикателства - трансграничната престъпност, незаконната миграция, трафика на хора, контрабандата на стоки. Подчертано бе и значението на тристранното сътрудничество с Турция и ключовата роля в обмена на информация на тристранния контактен център за полицейско и митническо сътрудничество на ГКПП „Капитан Андреево“. Откритият и конструктивен диалог с турската страна на всички нива трябва да продължи, посочиха двамата министри. В рамките на работното си посещение в София министър Кумуцакос проведе и срещи с министър-председателя Бойко Борисов и заместник-министъра на външните работи Петко Дойков. Осъществено бе и посещение в Националния координационен център в Главна дирекция „Гранична полиция“ за запознаване на място с миграционната обстановка в България и усилията, които правоприлагащите органи полагат за ограничаване на миграционния натиск и защита на границите.", "date": "2019.09.20", "title": "България и Гърция ще работят заедно по въпросите на миграцията"}
{"url": "https://www.24chasa.bg/novini/article/7665972", "text": "След лято на горски пожари, горещи вълни и урагани генералният секретар на ООН Антониу Гутериш казва, че на срещата на високо равнище за климата, която ще се състои в понеделник в Ню Йорк, разчита на нови обещания на правителства и компании да се откажа от изкопаемите горива. В момент, когато тийнейджърката Грета Тунберг и други активисти засилват натиска над делегатите преди Срещата на ООН за действия за климата, официални представители очакват близо 60 страни да поемат по-големи ангажименти към Парижкото споразумение за климата от 2015 г. \"Губим битката с климатичните промени\", каза Гутериш на пресконференция в сряда. \"Очаквам да бъдат обявени и представени няколко сериозни плана за намаляване на вредните емисии през следващото десетилетие и да постигнем нулеви въглеродни емисии до 2050 г.\", заяви той. На масата на преговорите следващата седмица ще седнат представители на различни страни, включително на малките островни държави, които са най-уязвими от покачването на нивото на моретата, и на европейски държави като Франция и Германия, става ясно от проектопрограмата, видяна от Ройтерс. Засега не се предвижда големите икономики, които все още строят или финансират електроцентрали на въглища като Япония, Южна Корея и Австралия, да се изкажат на форума, но те може да внесат своите планове. Американският президент Доналд Тръмп и бразилският му колега Жаир Болсонаро, единствените световни лидери, публично подлагащи на съмнение данните за климата, не се очаква да участват, заявиха техни представители. Природозащитни групи казват, че срещата на високо равнище ще се проведе в решаващ момент, когато екстремните природни явления и покачването на температурите засягат все повече хора във все повече краища на света. \"Срещата наистина е много важна\", каза Мей Буве изпълнителен директор на природозащитната група 350.org. \"Това значи, че държавите най-сетне ще трябва да говорят за източника на пламъците, обгръщащи нашата планета: изкопаемите горива\", каза тя. На мушката са въглищата Гутериш призова от 2020 г. в света да спре строителството на електроцентрали на въглища, за отказ от субсидиране на изкопаемите горива и бърз преход към възобновяеми енергийни източници (ВЕИ), като слънчева, вятърна и геотермална енергия. Той и други служители на ООН искат също Китай да избягва увеличаване на въгледобива в Азия и Африка чрез инфраструктурния си проект \"Един пояс, един път\". \"Много по-загрижен съм за страните от Африка, които трябва да имат възможност да не се обвързват с въглищата. Трябва да им се дадат повече възможности за използване на ВЕИ\", каза пратеникът на ООН за климатичните промени Луис Алфонсо де Алба в интервю за Ройтерс. Сред представителите на частния сектор, поканени на срещата на върха, е изпълнителният директор на датската енергийна компания \"Йорстед\", която тази година се освободи от петролните си и газови активи и закри електроцентралите си на въглища. Но група големи петролни компании, обединени в Петролната и газова инициатива за климата ще организира среща в кулоарите на форума на върха, насочена към смекчаване на въздействието върху климата на изкопаемите горива чрез технологии за улавяне на въглерода и неговото складиране, както и чрез улавяне на метана, става ясно от програмата на събитието. Въпреки че Парижкото споразумение задължава правителствата да осъществят бърз преход към чиста енергия, световните емисии на парникови газове отбелязаха рекордни нива миналата година. Според сегашните ангажименти по споразумението светът лесно ще задържи повишаването на световните температури с две градуса спрямо нивата от прединдустриалната епоха, праг, чието надвишаване ще има катастрофални последици, предупреди в доклад през октомври подкрепяната от ООН Междуправителствена комисия за климатичните промени (МККП). Комисията съобщи също миналия месец, че ще са необходими значителни промени в използването на обработваемите земи, за да се предотврати ускореното затопляне и предстои да публикува още един доклад за въздействието на климатичните промени върху световния океан следващата седмица. Въпреки че подкрепата на правителството на Тръмп за изкопаемите горива и търговското напрежение между САЩ и Китай подкопаха надеждите за глобално сътрудничество за климата, дипломати казват, че виждат някои окуражаващи сигнали. Възходът на активизма издигна климата по-високо в дневния ред на някои страни, по-специално в Северна Европа, докато бедствията - от наводненията в Средния Запад на САЩ до пожарите в Амазония и Арктика, привлякоха вниманието на избирателите. В Европа новоизбраният председател на Европейската комисия Урсула фон дер Лайен каза, че иска да направи Европейския континент първия с нулеви въглеродни емисии в света. В САЩ кандидатите на демократите за президентските избори догодина подкрепят предложената Нова зелена сделка за насърчаване на ВЕИ и отказ от използването на изкопаеми горива. Инвеститорите забелязват това и преместват парите си в компании, свързани с екологично чисто производство, каза Найджъл Топинг, изпълнителен директор на We Mean Business, организация с нестопанска цел, работеща с компании за мерки за защита на климата. \"Виждаме, че инвеститорите са категорични, че промяна ще има\", каза той. (БТА)", "date": "2019.09.20", "title": "Срещата на върха за климата на ООН ще покаже дали наистина светът желае да спре глобалното затопляне"}
{"url": "https://www.24chasa.bg/novini/article/7665969", "text": "Бели облаци плуват по синьо небе. Скоро на екрана се появява основният продукт - невзрачна сива кутия, малко по-висока от човешки ръст. Това е първата в света горивна клетка за битови нужди, която децентрализирано произвежда от чист водород електроенергия и гореща вода. За мениджъра от Panasonic Норухико Кавамура уредът не е просто прототип. \"Настъпил е преломен момент за използването на водорода\", убеден е той. Освен това компанията си е поставила цели с олимпийски амбиции. При построяването на олимпийското селище за атлетите, които ще участват в летните олимпийски игри в Токио през 2020 година, част от 4000-те жилища би трябвало да бъдат оборудвани със собствени горивни клетки, а целият квартал допълнително да има парк от горивни клетки с мощност 30 киловата. Планът на Panasonic не е изолиран случай в Япония, а част от инициатива в национален мащаб. Японското правителство се нареди сред лидерите в света, обединявайки през 2017 година вече съществуващи проекти на автомобилните си и технически концерни в национална стратегия за развитие на използването на водорода като гориво. Целите са амбициозни - страната възнамерява до 2030 година да изгради глобална снабдителна верига и голям пазар за водород. Планира се да има 800 000 коли, задвижвани с водородни клетки, и 5 милиона горивни клетки за битови нужди. Амбицията не е единствената забележителна черта на японската стратегия, според професора по икономика Йорг Раупах от японския университет \"Рицумейкан\". \"Впечатлението ми е, че тук, в Япония, на водорода се гледа не толкова като на начин за защита на климата, колкото на класическа политика за иновации, технологии и растеж\", казва той. Япония трябва да развие революционни технологии, за да успее да изпълни поставената от правителството цел до 2050 година да намали емисиите си на парникови газове с 80 %, заяви японският премиер Шиндзо Абе през януари в правителствена декларация. \"Япония ще поеме лидерството в епохалните иновации като развитието на водородните технологии, при което ще създадем положителен цикъл от защита на околната среда и растеж\", заяви той. Трите института, които водят в интернет \"Climate Action Tracker\" обаче оценяват климатичния план на Абе като Дкрайно недостатъченУ. Към 2030 година Япония ще увеличи дела си на възобновяемата енергия само от 22 до 24 %, като вместо това се залага на атомна енергия и въглища. Според експерти по този начин страната следва път, който би довел до увеличаване на световните температури с 3 до 4 градуса и по този начин Япония е далеч от целите, заложени в Парижкото споразумение за климата. За премиера Абе подобна критика е неоснователна. Тази седмица над 1000 министри, предприемачи и експерти най-вече от Азия, Австралия и Русия обсъждат три теми, по които Абе иска да застане начело в света Ц световни правила за производството и продажбите на втечнен природен газ, стратегии за изграждане на водородна икономика и технологии за улавяне, запазване и преработка на въглероден диоксид. За японците тези въпроси са тясно свързани. УМного технологии за използване на водорода са едва в началото си. Искаме чрез субсидии да допринесем за развиване на пазараУ, посочва Тошиюки Ширай, ръководител на отдела за нови системи в министерството на икономиката. Според японските власти, ако компаниите имат възможност първо да спечелят пари, то след това те ще инвестират в иновации и по този начин ще разширят пазара и в дългосрочен план по-бързо ще допринесат за разрешаване на проблема, който засега разделя мненията по въпроса за водорода. Според мнозина експерти водородът е незаменим за усилията на човечеството в дългосрочен план да се откаже от използването на изкопаеми горива не само при транспорта, но и във всички сектори на производството и живота. Японски пилотен проект на остров Хокайдо показва как това може да стане децентрализирано и по екологичен начин. Там чрез излишното електричество, добито от слънчева енергия, водата се разделя на кислород и водород. След това водородът се съхранява и превозва в специални газови бутилки до обществена баня, където служи за гориво, заместващо природния газ за отопление. Експерти обаче очертават реални недостатъци на тази идея. На първо място, при производството на водород все пак се отделя въглероден диоксид, тъй като той се получава като страничен продукт в химическата или стоманодобивната промишленост или чрез процес, за който е необходимо използване на изкопаеми горива като въглища или газ. Дори ДзеленияУ начин за добива му без отделяне на въглероден диоксид Ц разделянето на водни молекули на кислород и водород чрез ток - според някои критици е уловка, тъй като за него е необходима много енергия. Защо изобщо да вървим по разточителния заобиколен път на горивните клетки, щом вече можем да се зареждаме акумулаторни батерии с възобновяема енергия, питат противниците на тази технология. Спорът около този отговор прилича на религиозна война, при която фронтовата линия разделя правителствата по света. В Германия например министерството на транспорта отдавна иска да стимулира разработванетона автомобили, задвижвани с водородни клетки. Министерството на околната среда обаче в краткосрочен план залага на нови електромобили, тъй като целта му е още сега да намали емисиите въглероден диоксид от транспорта, а не чак когато някой ден по-екологичните водородни технологии станат пазарно приложими. Японците в момента се надяват чрез голям пазар за ДмръсенУ водород в крайна сметка да успеят да ускорят прехода към ДекологиченУ. От финансова гледна точка страната е доста напред. Според изследване на консултанстската компания McKinsey през 2016 година само Япония е инвестирала 40 % от 850-те милиона долара, които са били вложени в целия свят във водородни технологии. От технологична гледна точка на водещо място по изключение не е автомобилната промишленост, а разработването на горивни клетки за еднофамилни жилища. Уредите, които доставчиците на комунални услуги са разработили заедно с технологичните концерни, се наричат ДEne-FarmУ. Panasonic изкара на пазара първия модел още през 2009 година. Оттогава са продадени над 300 000 от тези миниатюрни топлоцентрали, първоначално със, а от 2019 година и без, субсидии. В технологично отношение Япония е толкова далеч напред, че бизнесът вече е напълно независим от държавното субсидиране на покупките, посочва ескпертът на Panasonic Кавамура. Япония се надява да използва технологичната си преднина за експанзия в чужбина. Автомобилният сектор е вторият основен задвижващ фактор във визията на Абе за развитие на водордните технологии. През 2014 година Toyota включи в продуктовия си каталог Mirai Ц първият масов модел автомобил, за който бе планирано задвижване с водородни клетки. През 2016 година примерът бе последван от Honda с модела Clarity. Докато за момента Nissan, партньорът на Renault, залага на електрическата мобилност, то Toyota и Honda продължават да се движат в множество различни направления. Toyota неотдавна обяви, че в началото на идното десетилетие ще увеличи производствения си капацитет за горивни клетки до 30 000 годишно. Освен това се разработва второ поколение на автомобила Mirai. Концернът разработи и автобусите, задвижвани с водород, Sora, които през 2020 година на летните олимпийски игри в Токио трябва да рекламират пред света Япония като Дводородна нацияУ. Нарастващият финансов интерес също играе роля за ангажимента на сектора към тези технологии. Toyota и Honda наред с множество технологични и енергийни концерни основаха компанията Japan H2 Mobility, за да стимулират изграждането на станции за зареждане с водорд и ценово изгоден добив на самия водород. Абе вече превърна олимпийските игри в рекламна витрина за японските високи технологии. Тази година като председател на Г-20 той включи водородните технологии и в дневния ред на групата, обединяваща 20-те промишлено най-развити и бързо развиващи се страни в света. \"Япония си постави голяма цел при водородните технологии\", заключава професор Раупах, макар да има съмнения дали визията на премиера по същество наистина може да се нарече енергийна стратегия. Никой обаче не трябва да подценява решимостта на Япония да приложи разработените планове. \"Ще го направят\", сигурен е експертът. (От БТА)", "date": "2019.09.20", "title": "Япония залага на водорода"}
{"url": "https://www.24chasa.bg/novini/article/7665988", "text": "Ремонтите по магистрала \"Хемус\" ще приключат до средата на декември, но този в тунел \"Витиня\" ще продължи до края на 2020 година. Това каза в парламента министърът на регионалното развитие Петя Аврамова. Тя отговори на въпрос на народния представител Николай Иванов относно ремонтните дейности и ограничаването на движението по автомагистрала \"Хемус\". Хората остават с впечатление, че ремонтът се прави бавно, каза Николай Иванов и апелира за контрол на качеството и на сроковете на строителните работи. Сушата през август е причината за намалените количества вода в язовир \"Студена\" и за проблемите с водоснабдяването в община Перник, каза още Аврамова. Тя отговори на въпрос на народните представители Станислав Владимиров и Любомир Бонев относно състоянието на яз.\"Студена\", предаде БТА. Петя Аврамова посочи, че чашата на язовира може да поеме 25 млн.куб.метра, но сега в съоръжението има 10 млн.куб.м. Сушата е причината и за повечето аварии във водопроводите в региона, допълни министърът. ВиК Перник изпълнява инвестиционна програма за подмяна на инфраструктурата за 106 млн. лева като 40 млн. лева от тях ще са за нови тръби, каза Петя Аврамова. Към момента няма конкретни стъпки изграждане на трета активна лента за движение по магистрала \"Тракия\" между София и Пловдив, каза още Аврамова. Тя отговори на въпрос народния представител Павел Шопов относно нови ленти за движение в двете посоки на автомагистрала \"Тракия\" в отсечката Пловдив-София. Проблемите пред изгражданото на трета активна лента са много - трябва да се проучат възможностите на трасето за нова лента, да се намерят пари, които вероятно ще са много, да се види дали надлезите, подлезите и мостовете могат да бъдат разширени и т.н., посочи Аврамова.", "date": "2019.09.20", "title": "Аврамова: Ремонтите по \"Хемус\", освен в тунел \"Витиня\", приключват до средата на декември (Обновена)"}
{"url": "https://www.24chasa.bg/novini/article/7666006", "text": "Част от работещите звена в \"Български документи за самоличност\" ще преминат на плаващо или увеличено работно време. С цел избягване на опашки звената ще подлежат на ежедневен контрол. По преценка, в случаи на по-голям брой чакащи граждани, могат да се организират работни места на двама служители за всяко гише. Освен това ще има и възможност за специфичен прием при постъпили искания от ведомства, кметства и други да имат възможност групово да подадат документи. Услугите за електронно издаване на лични карти и паспорти ще се популяризира чрез медиите. Гражданите ще бъдат информирани за промяната на работното време на звена и приема на документи чрез мобилни биометрични станции, обясни министър Маринов. Подаването на заявления за издаване на лични документи ще може да се прави във всяко едно районно управление от гражданите с постоянен адрес в областта, в която живеят. Също така са предприети действия за осигуряване на допълнителни помещения и разкриване на работни места в административните звена на други държавни органи и местната власт, където ще могат да се подават заявления и връчват лични документи. Министърът допълни, че към съдебната власт са изпратени молби за осигуряване на места в Съдебната палата в София и Софийският районен съд за подаване на документи и издаване на документи за самоличност. За регламентацията на електрическите тротинетки вътрешният министър обясни, че се провеждат обсъждания за законови промени с Държавната агенция за безопасност на движението по пътищата. Проектът предвижда изисквания към електрическите тротинетки и водачите им. Част от тях са те да се движат по велоалеите, а при тяхна липса в най-дясната част от пътното платно. Да не се движат по пътища и улици, по които максималната скорост е над 50 км в час, да не превишават скорост от 25 км/ч, а водачите да са на възраст не по-малко от 16 години и да притежават една от категориите предвидени в Закона за движение по пътищата. МВР следи ежечасно ситуацията с мигрантите по границата, при евентуална вълна ще се търси помощ от военните. Това коментира пред журналисти министърът на вътрешните работи Младен Маринов в парламента. Той посочи, че ежечасно получава информация за опитите за преминаване на границата и за задържаните лица. В момента, в който се зададе по-сериозна вълна, незабавно ще действаме, добави Маринов. На този етап не сме търсили участие на военни, тъй като ситуацията не го налага, но има изградените съответни планове и стандартни процедури при криза да ги активираме, каза вътрешният министър. Ситуацията, която наблюдаваме, може да се каже, че е усложнена, коментира Маринов. Той посочи, че преди да дойде в парламента е имал среща с гръцкия министър по въпросите на миграцията в новото правителство. Обсъдихме, че в Гърция положението е наистина сериозно, защото гръцката граница е смесена - освен сухоземна и дълга морска граница, нямат изградено възпрепятстващо съоръжение и реално потоците се насочват натам, обясни той. Маринов отбеляза, че до 11.00 часа днес, по данни на министъра, 440 лица са преминали незаконно за деня в Гърция. \"Но когато съседите имат проблем, означава, че и ние можем да очакваме проблем\", коментира той. Министър Младен Маринов отказа да коментира решението на съда за предсрочно освобождаване на Джок Полфрийман. Всеки човек може сам да си направи изводи, каза той. Относно случая \"Негован\" и предполагаема трета жертва на убийците, вътрешният министър каза, че след разкриването на това зверско деяние, разследващите са се фокусирали и върху евентуални действия на тези лица в миналото. В момента, в който имаме категорични доказателства за извършено от тях престъпление, ще бъдете уведомени, но на този етап не мога да се ангажирам с конкретна информация, тъй като тече разследване, добави Младен Маринов.", "date": "2019.09.20", "title": "МВР готви изнесени бюра за лични документи и мобилни биометрични станции заради очакван наплив"}
{"url": "https://www.24chasa.bg/novini/article/7666018", "text": "Във връзка с разпространената информация, че експертите на РИОСВ – Перник са установили основния източник на миризмите, оприличавани на бакелит, усещащи се ежедневно в тъмната част от денонощието на територията на града, бихме искали да се обърнем към обществеността и ангажираните по темата институции. Това се казва в охициално становище на \"Топлофикация Перник\". Ето какво пише още в него: Оказа се, че цели две седмици след като на „Топлофикация Перник“ беше вменена публично вината, че дружеството е единственият замърсител на територията на града, е установено, че въпросният мирис на бакелит не идва от нас. Чуха се множество неверни твърдения и получихме редица обвинения, но в крайна сметка бе установено, че действително не осъществяваме оползотворяване на отпадъци. Призоваваме управата на Перник, институциите и обществеността да не замесват името на нашето дружество във всякакви измислени скандали. Нека да се говори по наш адрес единствено и само когато твърденията са предварително проверени и са придружени със съответните доказателства. Не се крием от никого, открити сме към всички и сме отворени да разговаряме с всеки един гражданин, както и с всяка една институция, които проявяват интерес към нашата дейност и методите ни на работа. Надяваме се, че ще бъде прекратена порочната практика с жлъчното манипулиране на местната общественост с измислени скандали, касаещи се до чистотата на атмосферния въздух в района.", "date": "2019.09.20", "title": "Топлофикацията в Перник: Доказа се, че не замърсяваме"}
{"url": "https://www.24chasa.bg/novini/article/7666011", "text": "Министър-председателят Бойко Борисов се срещна с министъра по миграционната политика на Република Гърция Георгиос Кумуцакос, съобщиха от правителствената информационна служба. Премиерът Борисов изтъкна, че България и Гърция традиционно имат сходни позиции по въпросите на миграцията и убежището. „Готови сме да продължим да работим заедно в отстояването на общите интереси като държави на предна линия“, добави министър-председателят и акцентира върху сериозната работа на страната ни по охраната на външната граница на Европейския съюз. Българският министър-председател отбеляза, че Гърция е една от най-засегнатите държави от миграционната криза през последните години и няма как това да не се отрази и на България. Оценяваме високо усилията ви за справяне с това голямо предизвикателство, заяви премиерът Борисов и добави, че страната ни участва активно в дейностите, които са насочени за подпомагане на нашата съседка и които са координирани от различните европейски агенции. Същевременно българският министър-председател подчерта, че трябва активно сътрудничество с Турция по темата миграция. В рамките на разговора премиерът Бойко Борисов посочи, че взаимодействието ни с Гърция в сферата на вътрешните работи е на много високо ниво. „Работим заедно за противодействие на трансграничната престъпност, незаконната миграция, трафика на хора, контрабандата на стоки. Прилагаме най-добрите европейски и шенгенски практики“, категоричен беше българският министър-председател. Премиерът Борисов специално обърна внимание на регионалното сътрудничество и подкрепата за европейската перспектива на Западните Балкани. Според българския министър-председател по този съвместен приоритет ще бъде от полза да има още по-тясна координация на двустранно равнище, в рамките на ЕС и НАТО и в регионален план.", "date": "2019.09.20", "title": "Борисов: Миграционната криза засегна много Гърция, това се отразява и на България"}
{"url": "https://www.24chasa.bg/novini/article/7666034", "text": "Държавният глава на Сърбия Александър Вучич обяви, че в рамките на Общото събрание на ООН следващата седмица ще проведе серия от срещи с представители на редица страни, които – съгласно думите му, ще бъдат трудни, защото Косово ще бъде доминиращата тема, предава македонската информационна агенция „Макфакс“. „Ще имам безброй срещи в Ню Йорк. С хора от ЕС, отново с канцлера (на ФРГ Ангела) Меркел, което за мен е удоволствие\", заяви Вучич пред телевизия Pink, на която се позовава македонската медия. Уточнява се, че Меркел сама е поискала среща с Вучич. Сръбският президент призна, че е бил изненадан от факта, но изказа благодарности към германския канцлер за вниманието, предаде  Коментирайки предстоящите срещи, Вучич отбеляза: „САЩ очакват Сърбия, както видяхте в писмото на президента (Доналд) Тръмп, да признае независимостта на Косово\". Поради тази причина според държавния глава на западната ни съседка преговорите ще бъдат трудни за него.", "date": "2019.09.20", "title": "Вучич: В Ню Йорк ни очакват безброй срещи, Америка иска да признаем Косово"}
{"url": "https://www.24chasa.bg/novini/article/7666028", "text": "Македонец получи условна присъда за внос у нас на 544 кг фреон. А.Н. от Скопие, който е шофьор в транспортна фирма от Северна Македония призна вината си и сключи споразумение с прокуратурата, одобрено от районния съд в Кюстендил. На 17 март тази година на ГКПП Гюешево, през трасе \"входящи автомобили\", той е внесъл в България вещества, които нарушават озоновия слой - четиридесет бутилки с общо тегло 544 кг, съдържащи хладилен агент фреон \"R22\", забранен за внос на територията на Европейския съюз. Съдът му наложи наказание от 6 месеца условно с 3-годишен изпитателен срок, както и 1000 лв. глоба. 40-те кашона с бутилки с хладилен агент \"фреон\" ще бъдат отнети в полза на държавата.", "date": "2019.09.20", "title": "Условна присъда и глоба за македонец, внесъл у нас 544 кг фреон"}
{"url": "https://www.24chasa.bg/novini/article/7666037", "text": "Conde Nast Traveler, световноизвестно списание за пътешествия, включи три балкански страни в списъка си на 40-те най-красиви държави в света, предава македонската електронна медия A1 On. Това са Хърватия, Черна гора и Словения, които се нареждат в класацията заедно с някои от най-красивите дестинации в света като Нова Зеландия, Коста Рика, Австралия, Кения, Тайланд и Япония, предава  . В статията Хърватия е описана като страна с „набраздени полета и бели слънчеви плажове\". „Разположена между Балканите и Централна Европа, Хърватия е страна на красотите. Най-известните води в страната са Плитвичките езера, които са в спектъра на синьо-зеления цвят“, пише изданието под снимка на езерата. Словения фигурира като страна, която „има какво да предложи\" - от Алпите и езерото Блед до „прекрасните зелени гори\". Черна гора е представена с думите на поета Джордж Гордън Байрон, който я определя като „най-красивата среща на сушата и морето\".", "date": "2019.09.20", "title": "Три балкански страни в списъка на 40-те най-красиви държави в света, вижте кои са (Снимки)"}
{"url": "https://www.24chasa.bg/novini/article/7665568", "text": "В четвъртък шефът на най-висшия американски авиационен регулатор тества новия софтуер за управление на полета за самолетите Boeing 737 Max и даде благоприятна оценка, съобщава \"Уолсртийт джърнъл\". Новият председател на Федералната авиационна администрация (ФАА) на САЩ Стивън Диксън, който е пилот, също така обиколи поточната линия за сглобяване на самолетите от серията MAX близо до Сиатъл и се срещна с висши служители на компанията \"Боинг\" (Boeing), предава  . Самолетите Boeing MAX продължават да бъдат принудително приземени по целия свят от месец март насам след две смъртоносни катастрофи с този модел само в рамките на пет месеца, при които загинаха всичките 346 души на борда. \"Боинг\" се надява ФАА да позволи на този модел самолети да полетят отново през следващите няколко месеца. Но шефът на ФАА Диксън посочи, че неговата агенция няма конкретен времеви график за преглед на промените, които компанията прави по нейните самолети. Компанията \"Боинг\" все още не е представил своя анализ за безопасност на предложените промени. От своя страна Стивън Диксън отбеляза, че е виждал чернови, които все още се нуждаят от повече работа. Той обаче не предостави повече подробности.", "date": "2019.09.20", "title": "Тестваха новия софтуер за управление на самолетите Boeing 737 Max"}
{"url": "https://www.24chasa.bg/novini/article/7665590", "text": "Производителят определи най-новият изтребител МиГ-35 за връх в това самолетно семейство и публикува за първи път подробни технически характеристики, предава РИА Новости, цитирана от \" \". Машините са представени в две модификации – МиГ-35 (едноместен) и МиГ-35Д (двуместен), като и двата варианта са създадени на базата на технологиите за изтребител от пето поколение. „За серийното производство на самолетите е модернизирана и успешно функционира производствено-технологическа база, която осигурява възможността за производство на самолетите с високи темпове и високо ниво на качество“ се казва в съобщение на корпорация „МиГ“. Предсерийните модели за произведени по поръчка на Министерството на отбраната на Русия и преминават изпитания в интерес на Въздушно-космическите сили (ВКС). Подробни характеристики Изтребителят е предназначен да унищожава въздушни цел през деня и нощта, в прости и сложни метеорологични условия, както и да поразява подвижни и неподвижни наземни (надводни) цели. Основните му характеристики: - Максимално тегло при излитане - 24 500 кг; - Максимално външно натоварване - 6500 кг; - Максимална тяга - до 18 000 kgf; - Максимална скорост - 2100 км/ч; - Практически таван - 16 000 м; - Максимално оперативно претоварване - 9G; - Максималният обхват на полета е 3000 км. Сред основните предимства на самолета са: - Намалена забележимост на радара; - Четирикратно резервиране по всички канали за управление; - Авионика от ново поколение, включваща радарна станция с активна фазирана антенна решетка, оптична радиолокационна станция и система за обозначение и индикация, монтирана на каска; - Съвременно информационно и контролно поле на кабината с високо ниво на автоматизация. Най-съвременното бордово оборудване в съчетание с високоточното въоръжение позволяват на МиГ-35 да решава широк спектър от задачи и конкретно: - Завоюване на господство във въздуха в борба с изтребители от четвърто и пето поколение; - Прихващане на съвременни средства за въздушно нападение; - Нанасяне на удари с високоточно оръжие по наземни и надводни цели без влизане в зоната на ПВО през деня и нощта и във всякакви метеорологични условия; - Въздушно разузнаване с използване на оптико-електронно и радиотехнически средства; - Участие в групови действия и изпълняване на функциите на въздушен пункт за управление на авиационни групи. МиГ-35 е снабден с оборудван с нови двигатели с увеличена тяга, има възможно за дозареждане с гориво в полет и да изпълнява ролята на танкер. В допълнение, едноместната и двуместната версии на самолета са напълно унифицирани според дизайна на самолета, комплекса от бордово оборудване и изпълняваните функции. В девет точки на външното окачване изтребителят може да носи широка гама оръжия: - Управляеми ракети въздух-въздух с малък, среден и голям обсег; - Ракети въздух-повърхност, предназначени за унищожаване на земни (надводни) цели; - Управляеми въздушни бомби; - Неуправляеми ракети; - Въздушни бомби и еднократни бомбени контейнери с калибър от 100 до 500 кг В допълнение, МиГ-35 има вградена автоматична 30 милиметрова картечница.", "date": "2019.09.20", "title": "Разкриха техническите характеристики на най-новия изтребител МиГ-35 (Видео)"}
{"url": "https://www.24chasa.bg/novini/article/7665610", "text": "Всеки 4-ти издаден болничен е на здрав човек. Тези измамници крадат 50 млн. лв. от колегите си, 150 млн. лв. от НОИ. Пропуските за БВП са за над 1 млрд. лв., а хазната е ощетена с 350-400 млн. лв. Това съобщи председателят на АИКБ Васил Велев на кръгла маса за злоупотребите с болничните. През последните шест години издадените болнични листове са се увеличили двойно. \"Трудно е човек да повярва, че здравният ни статус се е влошило толкова\", каза Велев. Само през миналата година работодателите са платили 160 млн. лв. за болнични, а НОИ още 560 млн. лв. За последните три годи са наказани 20 лекари заради допуснати нарушения при издаване на болнични листове. На един милион съмнителни болнични имаме средно 7 наказани лекари. Толкова малко дефекти дори в автомобилната индустрия не се допускат, каза още Велев. Даде за пример, че ако Иван Иванов взима 1000 лв. заплата, ако не боледува в края на месеца ще вземе чисто 775, 98 лв. Ако обаче е ползвал 3 дни по болест, то фиша му ще е за 751,98 лв. Виждате, че ако той отиде за череши или си направи дълъг уикенд на морето, няма да бъде по никакъв начин икономически санкциониран за измамата, каза още Велев. АИКБ предлага първите три дни да не се плащат от никой. И се обосноваха, че само в 9 държави в ЕС няма период на изчакване. От КРИБ пък предлагат първите 3 дни да се върнат в НОИ. Те смятат, че това е логично и честно. Социалният министър Бисер Петков също смята, че трябва да се върви към реформа. Едно от предложенията, които припомни е  джипито да може да издава до 7 дни наведнъж, а не 14 както е сега. А общият брой дни, които да плащат работодателите е до 15 за година. Шефът на НОИ Ивайло Иванов пък бе категорично против НОИ да поеме плащането и на първите три дни. Това ще тструва 200 млн. повече на година. Според него реформа трябва да има, но не за сметка на НОИ. Може би трябва да има изчаквателен период,но това е въпрос на дискусия, каза Иванов. Подчерта, че тежките заболявания не трябва да влизат в тях. Шефът на парламентарната икономическа комисия Петър Кънев предложи да се направи работна група между синдикати и работодатели в рамките на тристранката. И също подчерта, че само в 9 държави в ЕС няма период на изчакване. Даде за пример, че в САЩ работниците имат право на 5 дни болнични. Шефът на социалната парламентарна комисия Хасан Адемов обясни, че фалшивите болнични листове се доказват в съда. Лично негови са две предложения - да се договорят различни проценти за първите три дни, както и ограничението от 15 дни годишно от личен лекар. Другото му предложение е да се върви към швейцарския модел - работодателят да дава разрешение за болничен през първите 3 дни.", "date": "2019.09.20", "title": "АИКБ: Всеки 4-ти болничен е на здрав човек. Тези измамници крадат 150 млн. лв. от НОИ"}
{"url": "https://www.24chasa.bg/novini/article/7665625", "text": "„Съдът счита, че при тези данни за прояви на осъдения по време на изпълнение на наказанието, които сочат изцяло за положителна промяна у него, може да се приеме убедително, че изпълнението на целите на наказанието е дефинитивно и необратимо постигнато. Преди процесното осъждане осъденият не е имал криминални прояви”, се казва в мотивите на съда. „И по време на изпълнение на наказанието с поведението си в затвора лишеният от свобода в нито един момент не е разкрил, че може да представлява риск било за останалите лишени от свобода, било за служителите в администрацията или за когото и да е друг, дотолкова, доколкото никоя от неговите прояви не разкрива криминогенен елемент, свързан с насилие или с незачитане на чуждите права или с незачитане на правилата в социума. Затова, а и като съобразява отразеното в методическите указания за оценка на риска, в раздел РВ-8, както и отразеното в личната книжка на осъдения, в която пък рискът за обществото е определен от среден към нисък, съдът намира, че поначало твърдението, че рискът за обществото и сега продължава да бъде среден може да се мотивира само с данните за престъплението, за което е осъден П., но не и с нещо друго”, заявяват от съда. Но естеството на престъплението е константна величина, а законът не изключва определен кръг престъпления от тези, за които може да се допусне условно предсрочно освобождаване. Няма прояви на осъдения или данни за негови нагласи, от които да е изводим среден риск от вреди за обществото, категоричен е съдът. Остатъкът от наказанието, който възлиза на 6 години 6 месеца и 25 дни, както посочиха и представителят на прокуратурата, и представителят на началника на затвора не е малък, но той единствен, както е посочено и в разпоредбата на ал. 3 на чл. 439а НПК, не може да служи за отказ от постановяване на условно предсрочно освобождаване, се казва още в мотивите. „В обобщение на всички свои съображения изложени дотук, въззивният съд намира, че са налице основания да отмени определението на предходния, защото за разлика от него приема, че конкретните доказателства по делото установяват данни за поправянето на осъдения, които определят по-нататъшния му престой в затвора като неоправдан от гледна точка на легитимната потребност от постигане на целите на наказанието, доколкото по отношение на него те вече следва да се приемат за успешно реализирани. Предвид обстоятелството, че осъденият не е български гражданин, а и с оглед липсата на конкретни данни, които да обусловят необходимостта от това, съдът намира, че прилагането на пробационна мярка в рамките на изпитателния срок не се налага. В обобщение на изложеното, САС отменя протоколно определение от 17.07.2019 година на Софийски градски съд, Наказателно отделение, 22-ри състав и постановява условно предсрочно освобождаване по отношение на Д. П. от изтърпяване на остатъка на наложеното му наказание от 20 години „лишаване от свобода“ по НОХД № 866/2008 година на СГС, възлизащ в размер на 6 години 6 месеца и 25 дни и определя изпитателен срок в размер на 6 години 6 месеца и 25 дни. Определението е окончателно. Препис от него да се изпрати на Затвора за изпълнението му, постановява още съдът.", "date": "2019.09.20", "title": "Съдът: Джок Полфрийман не е опасен за обществото, поправил се е"}
{"url": "https://www.24chasa.bg/novini/article/7665659", "text": "Детска поликлиника ще има вече в София. Това съобщи столичният кмет Йорданка Фандъкова по време на посещение в \"Майчин дом\". От няколко месеца водя разговори със здравния министър и вече е освободена сградата на бившия център по наркомании, вече е във владение на Столична община и започва работа по подготовката на първия в София общински детски медицински център, обясни Фандъкова. В детската поликлиника ще бъдат събрани специалисти в различни направления от общинските болници, които да направят цялостната диагностика на детето и оттам да насочат майката за лечение, а не тя да обикаля на сляпо, допълни тя. Детската поликлиника ще е в район \"Възраждане\", като предстои да се направи проект, да се ремонтира сградата и да се закупи оборудване. Важно е и откриването на детската болница в София, зад която стоя като проект, каза още Фандъкова. Тя посети родилното отделение на \"Майчин дом\" и бе впечатлена колко млади хора работят в него. Това е клиника с дух, похвали кметицата и разказа, че самата тя е раждала в същата болница, но беше впечатлена от родилното отделение сега. Фандъкова разгледа и нова апаратура за дистанционно проследяване на тоновете на бебето и маточните контракция във втората половина на бременността. В момента родилките трябва да ходят за това в болницата, но следенето на тоновете вече ще може да се прави дистанционно от дома, особено при по-проблемни бременности, като на монитор в болницата лекар ще следи всичко в реално време. Най-много бебета на София се раждат тук и \"Майчин дом\" е пример и лидер във въвеждането на технологиите и иновациите, похвали Фандъкова. Тя благодари на шефа на родилното отделение проф. Асен Николов и за иновациите, и за невероятния му екип. И го покани в листата си за общински съветници, да бъде част от иновативния екип на Столична община. Професорът е доказан авторитет, експертиза, опит и възможност да защитава интересите на гражданите на София като цяло, той е един от националните консултанти по акушерство и гинекология, обясни решението си Фандъкова. Проф. Николов й благодари за честта. Г-жа Фандъкова е изключително достоен човек и кмет, който е доказал своята ефективност в досегашното управление, върна жеста той. И разказа, че досега е участвал в общинската комисия по асистирана репродукция, по която вече има родени бебета. \"Майчин дом\" вече има борд от настоятели, където е и кмета Фандъкова. Тя е човек, който направи много неща по време на мандатите си, каза и шефът на болницата проф. Иван Костов. И похвали кметицата както за общинския фонд за ин-витро, така и за това, че е организирала първия мащабен скрининг за рак на гърдата, в който са участвали над 7000 учителки. Откриване на клиника за хирургия на рака на гърдата планират в \"Майчин дом\", съобщи проф. Костов.", "date": "2019.09.20", "title": "Фандъкова прави детска поликлиника в София"}
{"url": "https://www.24chasa.bg/novini/article/7665688", "text": "Генералният директор на Българското национално радио Светослав Костов е бил откаран преди минути с линейка на \"Бърза помощ\". На Костов му е прилошало и са били повикани спешните медици, съобщиха за   от радиото. Предполага се, че Костов вдигнал много високо кръвно, след като през последните дни името му бе във фокуса на скандала около БНР. Журналисти от редколегията на \"Хоризонт\" му поискаха оставката от СЕМ, медийните надзорници ще обсъждат въпроса идната седмица, а ГЕРБ и БСП искат анкетна комисия за спирането на радиосигнала на 13 септември и за оказван натиск върху журналисти. От медийния регулатор обявиха, че ще сезират прокуратурата за цензура в БНР, а преди това пък бе извършена проверка от ДАНС, КРС и СЕМ за спирането на излъчването. Той бе разпореден от прокуратурата. Заключението бе, че е нямало техническа причина да се преустанови излъчването на \"Хоризонт\", за което от СЕМ може да наложат глоба до 27 хил. лв. за нарушение на медийния закон, както и на индивидуалната лицензия.", "date": "2019.09.20", "title": "Откараха с линейка в \"Бърза помощ\" шефа на БНР, прилошало му"}
{"url": "https://www.24chasa.bg/novini/article/7665678", "text": "Първите руски зенитно-ракетни системи (ЗРС) С-400 ще бъдат разгърнати в Турция през декември тази година. Това съобщи в петък ръководителят на Управлението за военна промишленост на републиката Исмаил Демир, цитиран от ТАСС. „Системите С-400 ще бъдат разгърнати и приведени в готовност през декември“, цитира думите му новинарският портал Haberler. Генералният директор на концерна „Алмаз-Антей“ Ян Новиков в края на август информира, че обучението на турските военни за работа със ЗРС С-400 ще се проведе в периода между 1 септември 2019 година и 2 януари 2020 година. Вторият етап на доставките на С-400 в републиката е планиран за 2020 година, предаде \" \".", "date": "2019.09.20", "title": "Първите С-400 ще бъдат разгърнати в Турция през декември"}
{"url": "https://www.24chasa.bg/novini/article/7665486", "text": "Българин опита да влезе в Румъния с документите на свой сънародник, защото имал да плаща голяма глоба, наложена му от румънските власти, съобщава Аджерпрес, цитирана от БТА. В прессъобщение на Териториалния инспекторат на румънската гранична полиция се посочва, че български гражданин, водач на камион марка Волво, опитал да влезе през изминалата нощ на територията на Румъния с документите на друг български гражданин. Румънско-българският смесен граничен екип установил, че лицето, явило се за проверка, и представените документи не съвпадат, и предприел допълнителни справки. В резултат на тях самоличността на шофьора била установена, а той обяснил, че е взел документите на свой приятел и е прибягнал до този метод, тъй като имал да плаща голяма глоба в Румъния. Мъжът е бил предаден на българските власти, посочва Аджерпрес.", "date": "2019.09.20", "title": "Българин опита да влезе в Румъния с чужди документи"}
{"url": "https://www.24chasa.bg/novini/article/7665691", "text": "Популацията на птиците в Северна Америка е намаляла с една четвърт, т.е. с почти 3 милиарда екземпляра от 1970 г., сочат резултатите от изследване, цитирани от световните информационни агенции. Най-засегнати са полските птици, вероятно заради превръщането на ливади и прерии в земеделски земи, както и заради използването на пестициди, които влияят върху цялата хранителна верига, убивайки насекомите. Но популацията на горските птици също е намаляла. Деветдесет процента от загубите са свързани с 12 семейства птици, сред които врабчетата, жълтите овесарки, коприварчетата, косовете и кадънките, предаде БТА. Тези данни съответстват на намаляването на популацията на птиците другаде, включително във Франция, където Националната обсерватория за биоразнообразието отчете, че броят на полските птици е намалял с 30 процента от 1989 г. до 2017 г. Настоящето изследване комбинира два източника на данни. Става въпрос първо за ежегодни данни, събирани през пролетта, по време на размножителния сезон от хиляди доброволци в съответствие с един и същ метод от 1970 г. Вторият източник е от радари, които регистрират ятата птици по време на миграцията им нощем. Над половината от птиците в Северна Америка мигрират или към южната част на САЩ, или към Централна и Южна Америка. Резултатите от изследването са публикувани в сп. \"Сайънс\".", "date": "2019.09.20", "title": "Птиците в Северна Америка са с 3 милиарда по-малко от 1970 г."}
{"url": "https://www.24chasa.bg/novini/article/7665704", "text": "Търговският съветник на президента Доналд Тръмп - Питър Наваро заяви, че водената политика от управителя на Федералния резерв Джером Пауъл е коствала на американската икономика \"цял процент от потенциалния растеж\", предава  . \"Пауъл ни коства 1% от икономическия растеж\", посочи той пред телевизия Fox Business, като се позова на \"липсата на пазарна финансова грамотност\" по отношение на взиманите от шеф на Фед решения. \"Той е отговорен за четири увеличения на лихвите, по време на които доларът скочи с почти 10%\", съгласи се Наваро с Тръмп и добави, че Европейската централна банка има по-добро разбиране за поддържане на конкурентно предимство. Изказването на Наваро идва само ден, след като Федералният резерв намали лихвените си ставките на второ поредно заседание.", "date": "2019.09.20", "title": "Съветник на Тръмп: Политиката на шефа на Фед коства 1% от икономическия растеж на САЩ"}
{"url": "https://www.24chasa.bg/novini/article/7665658", "text": "В Съвета за електронни медии няма да се проведе среща между генералния директор на Българското национално радио Светослав Костов и редколегията на програма „Хоризонт“, съобщиха от медийния регулатор. В отговор на публично отправената от СЕМ покана за среща от редколегията информират, че ясно са заявили позицията си пред членовете на регулатора още на 19 септември и тази позиция остава непроменена. Това се казва в качено на сайта на СЕМ прессъобщение, предаде  . Вчера по искане на редколегията на „Хоризонт“ се проведе среща на нейни представители - заместник главният редактор на програмата в оставка Даниела Късовска, колегата Силвия Великова и още журналисти от БНР, с членове на Съвета. След това председателят на медийния регулатор София Владимирова обяви, че СЕМ ще сезира прокуратурата за проверка на изнесената информация за натиск върху журналисти и опит за цезура. Тя отправи публична покана за нова среща днес между генералният директор на БНР Светослав Костов и редколегията, на която СЕМ да бъде своеобразен медиатор, ако страните пожелаят такава. Вчера Светослав Костов заяви, че е готов на такава среща с редколегията на „Хоризонт“ и с членовете на СЕМ. Междувременно за петък следващата седмица беше насрочено и ново заседание на регулатора, на което да бъдат разгледани допълнителни факти и обстоятелства.", "date": "2019.09.20", "title": "Без среща между генералния директор на БНР и редколегията на „Хоризонт\" в СЕМ"}
{"url": "https://www.24chasa.bg/novini/article/7665470", "text": "Китайският технологичен гигант Хуауей представи най-новия си смартфон от висок клас в Мюнхен в четвъртък. Той ще е първият от серията мобилни устройства, които няма да разполагат с популярните приложения на Гугъл. „Днес, заради забраната на САЩ, ние не можем да инсталираме приложенията на Гугъл\", каза Ричард Ю, изпълнителен директор на Хуауей, при представянето на моделите Mate 30 и Mate 30 Pro, съобщи \" \". Разсейвайки страховете, че телефон без популярни приложения като няма да успее, Ричард Ю подчерта, че алтернативната платформа на Хуауей предлага избор от 45 000 приложения. Той добави, че китайският гигант е инвестирала 1 милиард долара в основната си софтуерна екосистема Huawei Mobile Services (HMS), като насърчи разработчиците на приложения да добавят творенията си към системата.", "date": "2019.09.20", "title": "Huawei представи първия си телефон без приложения на Гугъл"}
{"url": "https://www.24chasa.bg/novini/article/7665721", "text": "Болницата на затвора е предоставила официално становище, в което са категорични, че не могат да положат нужните грижи, предвид критичното й състояние. Експертните лица също потвърждават, че жената е с реална опасност за живота й. В края на юли наблюдаващият прокурор е разпоредил Арабаджиева да бъде настанена за терапия в болница „Лозенец“, но тя е отказала в собственоръчно написана декларация заради унизителното третиране при предишния й престой в болница - жената е била непрекъснато вързана с белезници за леглото и това нехуманно отношение е възпрепятствало нормалното й лечение.", "date": "2019.09.20", "title": "Маринела Арабаджиева е с опасност за живота"}
{"url": "https://www.24chasa.bg/novini/article/7665736", "text": "Главният изпълнителен директор на \"Гугъл\" (Google) Сундар Пичай обяви в петък, че компанията ще инвестира допълнително 3 млрд. евро (около 3,32 млрд. долара) за разширяване на своите европейски центрове за данни, предава  . На съвместна пресконференция със Санур Пичай, премиерът на Финландия Анти Рине заяви, че инвестиционният план на \"Гугъл\" включва допълнителна инвестиция в размер на 600 млн. евро в центъра за данни във финландския град Хамина, като по този начин общата инвестиция там ще възлезе на 2 млрд. евро. Другите европейски центрове за данни на \"Гугъл\" се намират в Холандия, Ирландия и Белгия. Технологичният гигант също така посочи, че се придържа към плана си от 2011-а година да инвестира над 700 млн. долара в Тайван, като построи второ подобно съоръжение на азиатския остров.", "date": "2019.09.20", "title": "\"Гугъл\" ще инвестира 3 млрд. евро в центрове за данни в Европа"}
{"url": "https://www.24chasa.bg/novini/article/7665774", "text": "Националната метеорологична служба на Гърция (HNMS) издаде предупреждение за опасност от силни бури, придружени с градушка, съобщава електронното издание на атинския ежедневник Protothema. Времето в южната ни съседка се влоши бързо в следобедните часове на четвъртък, най-вече в централната и северната част на страната, където температурите паднаха чувствително, предава  . Проливни дъждове и гръмотевични бури се очакват по крайбрежните райони в източната част на страната, в Северна Гърция, както и на Халкидики. Сред районите, които се очаква да бъдат засегнати най-тежко, са и Спорадските острови, както и град Солун.", "date": "2019.09.20", "title": "Предупреждение за още силни бури и градушки в Северна Гърция (Видео)"}
{"url": "https://www.24chasa.bg/novini/article/7665767", "text": "Неизвестно лице е открило огън от апартамент на авеню „Avenue Marechal de Saxe & Rue Paul Bert“, стреляйки по минувачи, съобщават френските власти. Към момента няма официална информация за жертви или пострадали, предаде  . Близо до мястото на инцидента е забелязан отряд на френското полицейско специално звено RAID. Според предварителни сведения, след като е открило стрелбата, лицето се е барикадирало в апартамента. В момента тече полицейска операция. Свидетели са заявили, че стрелецът е жена.", "date": "2019.09.20", "title": "Стрелец откри огън от апартамент в Лион (Видео)"}
{"url": "https://www.24chasa.bg/novini/article/7665766", "text": "Възможно е Джок Полфрийман да не излезе на свобода, въпреки решението на Софийския апелативен съд за предсрочното му условно освобождаване. Австралиецът няма валиден паспорт, тъй като не е подновил документа си за самоличност, предаде  . По тази причина най-вероятно затворническите власти ще трябва да предадат Полфрийман на Дирекция \"Миграция\" към МВР и той да бъде настанен в някое от специализираните заведения за незаконни мигранти. През декември 2007 г. при улично сбиване Джок Полфрийман наръга смъртоносно 20-годишния студент Андрей Монов и рани друг негов приятел.", "date": "2019.09.20", "title": "Джок Полфрийман няма валиден паспорт"}
{"url": "https://www.24chasa.bg/novini/article/7665770", "text": "По предварителни данни на Националния статистически институт през второто тримесечие на 2019 година общите разходи на работодателите за един отработен час от наетите от тях лица нарастват с 11,0% спрямо същото тримесечие на предходната година, като това представлява леко забавяне на темпото на растеж от 12,9%, отчетено в началото на годината. Увеличаването в индустрията е с 9,8%, в сектора на услугите - с 11,1% и в строителството - с 10,6 на сто, след като през първото тримесечие разходите за труд в отделните сектори се повишиха съответно с 11,4%, с 13,1% и с 8,4 на сто. По икономически дейности през периода януари - март 2019 година най-висок ръст на общите разходи за труд в България спрямо същия период на 2018-а година е регистриран в икономическите сектори \"Образование\" - с цели 17,9%, в \"Операции с недвижими имоти\" - с 16,3% и в \"Други дейности\" - с 15,0%. В същото време разходите за възнаграждение за един отработен час (разходите за заплати) през второто тримесечие на годината се увеличават с 10,9% след растеж с 12,7% в началото на годината, а другите разходи (извън тези за възнаграждения) - с 11,6% след тяхно повишение с 13,8% през първото тримесечие на 2019-а година. По икономически сектори изменението на разходите за възнаграждения спрямо второто тримесечие на 2018-а година варират от повишение с цели 17,4% за сектор \"Образование\" до увеличение с едва 4,8% за \"Професионални дейности и научни изследвания\".", "date": "2019.09.20", "title": "НСИ: Разходите за труд нарастват с 11%, а за заплати - с 10,9% през второто тримесечие"}
{"url": "https://www.24chasa.bg/novini/article/7665798", "text": "Министърът на труда и социалната политика Бисер Петков не е съгласен първите 3 дни от болничния да не се плащат нито от работодателя, нито от НОИ. Това каза той на кръгла маса на тема \"Злоупотребите с болнични листове - вреден за обществото феномен\".. Според социалния министър предложението, направено от АИКБ, е \"непропорционално, прекомерно и социално неприемливо\", предаде БТА. Бисер Петков призна, че от 2012 г. наистина има нарастване на издадените болнични листове, но решение с този проблем може да се намери по друг начин. Затова той предлага да се обсъди възможността за ограничение на периода, в който личните лекари могат да издават болничен лист. Сега този срок е до 14 дни непрекъснато. \"Мисля, че във времето назад е било до 7 дни\", добави Бисер Петков. Освен това той допълни, че може да обмисли и ограничение до 40 дни в общата продължителност в рамките на една година, в която личният лекар може да издава болничен лист. Според него може да се приеме и мярка, в която работодателят участва в обезщетяването на работниците за не повече от 15 дни в рамките на годината. Възможно е да се обсъди и възможността за преразпределение на изплащането на дните между работодателите и държавното обществено осигуряване. Бисер Петков е на мнение, че общата сума на обезщетения на издадените болнични нараства и заради повишаването на средния размер на доходите. Освен това част от причините за нарастването на болничните са и при тяхното издаване.", "date": "2019.09.20", "title": "Бисер Петков: Не съм съгласен първите 3 дни от болничния да са за сметка на служителя"}
{"url": "https://www.24chasa.bg/novini/article/7665799", "text": "100 лв. глоба е наложена на 69-годишен мъж, обидил свещеник. Това съобщиха от пресцентъра на ОДМВР-Кърджали. Административното наказание е било наложено по Указа за борба с дребното хулиганство. Решението е на Районния съд в Кърджали след инцидент в двора на храма в село Резбарци. Мъжът предизвикал скандал, обиждал и ругал свещеника.", "date": "2019.09.20", "title": "Глоба от 100 лв. за мъж, обидил свещеник в Кърджалийско"}
{"url": "https://www.24chasa.bg/novini/article/7665809", "text": "Министерството на вътрешните работи е готово с нов проект на нормативен акт, който да регламентира предвижването с електрически тротинетки по улиците у нас, предаде  . Водачите на електрически тротинетки трябва да имат задължително книжка, каска и светлоотразителни елементи по дрехите си. Това обяви министърът на вътрешните работи Младен Маринов от парламентарната трибуна в петък. По думите му, новите правила за движение ще влязат в сила с приемането на регламента. В момента тече неговото обществено обсъждане. За нарушителите на новите правила ще бъдат прилагани досега съществуващите санкции в закона за движение по пътищата, а именно глоба от 20 до 150 лева. Водачите на електрически тротинетки също така ще са длъжни да карат само във велоалеи или в най-дясната част на пътя ако няма такива. Освен това ще е забранено те да карат по пътища с ограничени на скоростта над 50 км/ч. Максималната скорост за движение на тротинетките ще бъде 25 км/ч. По-големите видове тротинетки ще подлежат и на регистрация.", "date": "2019.09.20", "title": "Младен Маринов: Водачите на тротинетки - задължително с каска и книжка"}
{"url": "https://www.24chasa.bg/novini/article/7665813", "text": "Българското външно министерство е длъжно да реагира тогава, когато има опити за заемане на позиция или намеса във вътрешната политика на страната - на която и да е държава. Това каза министърът на външните работи Екатерина Захариева в отговор на парламентарен въпрос за позицията на МВнР по повод на организираната от посолството на Русия на 9 септември изложба в София, предаде БТА. Това в никакъв случай не би трябвало да пречи на приятелските отношения. Напротив - когато изразяваш позиция в защита на националния си интерес, би трябвало другите повече да те уважават, посочи външният министър. Тя напомни, че МВнР е реагирало два пъти преди този случай на изказвания, свързани с българската история, от страна на Русия, и това не е довело до влошаване на отношенията, а същото така е реагирало и на други държави и ще продължи да го прави. Смятам, че е необходимо да престанем с налагането на разделителна линия по оста Русия - България, и то по исторически теми, за които българският парламент преди много години е взел ясно отношение, посочи Захариева. Тя увери, че българското правителство има желание да бъде приятел - на основата на взаимно зачитане на суверенитета, взаимния интерес, ненамеса във вътрешнополитическия живот на другата страна, уважение и зачитане на различията в позициите по отношение на оценките на фактите и събитията от миналото. Крайно време е да престанем да разделяме държавата на каквито и да било \"фили\" и \"фоби\", смята Захариева. Тя посочи, че в позицията на МВнР за организираната от посолството на Русия на 9 септември изложба в София изрично се признава ролята на Съветския съюз за разгрома на нацистка Германия през Втората световна война, както и не се подлагат на съмнение извършените от националсоциалистическия режим престъпления срещу човечеството и военни престъпления. Декларацията е насочена към конкретно действие, което сме преценили, че преминава граница на допустимото от страна на представители на друга държава, посочи Захариева. Тя подчерта, че става въпрос най-вече за датата на организиране на изложбата и за заглавието. Ако тя беше на 9 май, министерството нямаше да реагира. МВнР нямаше никакъв друг вариант освен да реагира, обясни министър Захариева, като добави, че неслучайно и самото посолство е сменило заглавието на експозицията след реакцията на българското външнополитическо ведомство. Захариева припомни, че българският парламент със закон е дал оценката си на тези събития и на техните последици за държавата - в Закона за обявяване на комунистическия режим в България за престъпен, който е от 5 май 2000 година.", "date": "2019.09.20", "title": "Захариева: Министерството е длъжно да реагира при опит за намеса във вътрешната политика"}
{"url": "https://www.24chasa.bg/novini/article/7665810", "text": "Турската социологическа агенция АДА /\"Анализ на оценката на проучванията\"/, известна с това, че прогнозира с най-голяма точност избирането на Екрем Имамоглу за кмет на Истанбул на повторния вот, оповести резултати от проучване на общественото мнение във връзка с критичните проблеми на Турция. Според допитването критични проблеми в Турция са закупуването на руските ракети С-400 въпреки реакциите на САЩ и НАТО, законопроектът за амнистия, който предстои да бъде обсъден в Меджлиса, новите формации, които се очаква да създадат Али Бабаджан и Ахмет Давутоглу. На първо място обаче като най-сериозен проблем 44,9 на сто от участниците посочват негативната икономическа ситуация, в която включват безработицата /17 на сто/,сирийските бежанци /6,2 на сто/, терора /5,2 процента/, потъпкването на демокрацията, на човешките права, правосъдието /2,9 процента/. Неодобрението на президентската система също е посочено като сериозен проблем. 61,5 на сто отговарят, че не са доволни от президентската система, останалите 38,5 процента от анкетираните са доволни. Нова политическа партия начело с Али Бабаджан би получила над 10 процента одобрение /10 на сто е прагът за влизане в парламента/, според мнозинството анкетирани. Ахмет Давутоглу би получил 7,3 на сто. Мухаррем Индже от опозиционната Народнорепубликанска партия /НРП/ би получил 9.5 процента одобрение. Появата на Мухаррем Индже отново на политическата арена е интересен момент. Индже е дългогодишен активист на основната опозиционна НРП, но е с амбиции да бъде лидер на НРП срещу сегашния председател Кемал Кълъчдароглу, с когото влезе в конфликт на конгреса на НРП. Той беше доста силен опонент на Ердоган на изборите за президент, беше издигнат от НРП и с това до известна степен се тушира конфликтът с Кълъчдароглу. От страна на Индже засега няма заявка за евентуална нова партия, но той подсказа, че се готви отново да се кандидатира за президент срещу Ердоган на следващите избори през 2023 г. Това ще означава, че ще застане срещу кмета на Истанбул Екрем Имамоглу, който отсега се смята за кандидата на НРП, зад когото стои Кълъчдароглу, за бъдещ президент на Турция. 56,4 процента от анкетираните отговарят с \"не\" на въпроса има ли нужда Турция от нова политическа партия, докато 32,2 на сто са на мнение, че се нуждае от такава, а 11,1 процента се въздържат от отговор. \"Най-висок процент на одобрение - 74,9 процента получава закупуването на руските отбранителни комплекси С-400 въпреки реакцията на САЩ и НАТО срещу 14,9 против против\", се посочва в анкетата. Само 7,3 на сто са неутрални по въпроса. На въпрос кои са приятелски и кои вражески на Турция страни, 94,5 процента посочват САЩ за главен враг на Турция. Сред приятелските страни на първо място е Азербайджан /83 на сто/, следват Русия /16,3 на сто/ и Китай /10,2 на сто/. На въпроса за кого бихте гласували на президентските избори 39,1 процента биха дали вота си за Ердоган, 28,6 на сто за Имамоглу, 8,01 на сто за кюрдския лидер Селяхаттин Демирташ, 6,8 на сто за Мерал Акшенер, 6,5 процента за Девлет Бахчели, 4,2 на сто - за Али Бабаджан, 2,3 процента за Ахмет Давутоглу, 2 процента - за Мухаррем Индже, 0,5 на сто - за Кемал Кълъчдароглу. Ако тази неделя имаше общи избори, прогнозният вот на политическите партии се подрежда в следния ред: управляващата Партия на справедливостта и развитието получава 37,5 на сто, основната опозиционна НРП - 22,8 процента, нова политическа партия - 11,5 на сто, Партията на националистическото действие на Девлет Бахчели - 9,5 на сто, прокюрдската Партия на демократичните народи - 9,0 на сто, Добра партия на Мерал Акшенер - 7,б0 на сто, Партията на щастието - 0.9 процента. Проучването е било извършено в периода 19-30 август с над 1700 анкетирани в 26 окръга на Турция.", "date": "2019.09.20", "title": "Проучване: Икономиката е най-големият проблем на Турция, САЩ - най-големият й враг"}
{"url": "https://www.24chasa.bg/novini/article/7665816", "text": "Ето кандидатите за еврокомисари, които може да срещнат трудности при изслушването - било във връзка с афери, било по политически причини. Обект на съдебно разследване по случая с фиктивните назначения за сътрудници на евродепутати от партията Демократично движение (Модем), което я принуди да подаде оставка от френското правителство, 54-годишната французойка бе разпитана от полицията същия ден, в който беше представена новата комисия. Разследвана същевременно и от Европейската служба за борба с измамите (ОЛАФ), тя вече прие да възстанови на Европейския парламент сумата от 45 000 евро заради един от своите сътрудници. Възможно е също да й зададат въпроси, засягащи щедро платената й работа за американски мозъчен център в течение на 2,5 години, докато е била евродепутат. Изслушването й е на 2 октомври. Бивш министър на околната среда, след това министър за европейските фондове, 59-годишната румънка бе обвинена, че е разработила правителствено решение в полза на компания, близка до бившия силен човек на левицата в страната й - Ливиу Драгня, който е в затвора от май. Румънският парламент обаче отказа през 2017 г. да й отнеме имунитета, с което принуди антикорупционната прокуратура да закрие делото. Изслушването й е на 2 октомври. Белгийското правосъдие е започнало предварително разследване по повод обвинения в корупция, отправени срещу него от бивш агент на белгийските разузнавателни служби. Това предварително разследване цели да установи дали са събрани достатъчно материали, за да бъдат предадени на федералната прокуратура. Стожер на белгийската политическа сцена, 61-годишният Дидие Рейндерс отхвърля \"твърденията\", че е извършил нещо нередно. Изслушването му е на 2 октомври. Член на Европейската сметна палата и бивш председател на сметната палата на страната си, 64-годишният бивш евродепутат се разследва от ОЛАФ заради \"предполагаеми нарушения, свързани с възстановяване на пътни разходи\". Той се оправда с \"административна грешка\" и призна, че е възстановил на Европейския парламент 11 250 евро, щом разбрал, че \"не достигат документи\", оправдаващи пътните му разходи. Изслушването му е на 1 октомври. Шейсет и тригодишният унгарец бе министър на правосъдието в правителството на Виктор Орбан, когато последният неведнъж беше упрекван за реформи, преценени като посегателство върху свободите и баланса на властите. Бъдещият му пост обаче предвижда той да проверява зачитат ли страните-кандидати основните човешки права. Изслушването му е на 1 октомври. Жозеп Борел (социалист, Испания) - Шеф на дипломацията Бившият председател на Европейския парламент (2004-2007 г.) е заседавал в управата на енергийната групировка \"Абенгоа\". Като неин член бе глобен миналата година с 30 000 евро за неправомерно използване на вътрешна информация - продал е през 2015 г. акции на дружеството, малко преди то да обяви предстоящия си фалит. Според два европейски източника Европарламентът, преди да го изслуша, ще поиска уточнения за притежаваните от него дялове в различни предприятия. Изслушването му е на 7 октомври.", "date": "2019.09.20", "title": "Шестима еврокомисари, които може да срещнат трудности при изслушванията в EП"}
{"url": "https://www.24chasa.bg/novini/article/7665834", "text": "По делото са изготвени съдебно-счетоводна и графическа експертизи, разпитани свидетели, събрани са голям обем документи и декларации, представени от фирмата и от нейни доставчици, ревизионни актове и др. Внесеният обвинителен акт е от 290 страници. Щетите не са възстановени. Предстои Окръжен съд – Смолян да насрочи заседание по делото.", "date": "2019.09.20", "title": "Смолянски бизнесмен е обвинен в данъчни престъпления за 442 хил. лв"}
{"url": "https://www.24chasa.bg/novini/article/7665855", "text": "От документите става ясно, че през 2013 г. \"Бромак\" ЕООД на Цветан Василев е дарила 31 515 евро на \"Русофили\" за изработване на паметен знак \"Самарски кръст\" в 200 екземпляра. Публикуван е и договор между Руския институт за стратегически изследвания (РИСИ) и Националното движение \"Русофили\" от същата година. Организацията на Малинов е получила 2,2 млн. рубли (около 61 хил. лв. - б.р.) за журналистически материали, които да отразяват вътрешната и външна политика на България. Има и експертиза от разговори на заместника на Николай Малинов Юрий Борисов в чат приложението \"Телеграм\", в което той си пише с жена на име Ивелина, а в разговора става дума, че трябва да се направи истинска русофилска партия, която да влезе в парламента и да играе ролята на балансьор.", "date": "2019.09.20", "title": "Цветан Василев дал 31 хил. евро на русофилите, Решетников - 2,2 млн. рубли"}
{"url": "https://www.24chasa.bg/novini/article/7665871", "text": "46-годишен мъж, установен с неистински лични документи, е задържан в ареста на районното управление. Мъжът бил участник в пътен инцидент преди село Градище и напуснал произшествието. Toва съобщиха от МВР. При проведените издирвателни действия било установено, че автомобилът с който се движи - \"Фиат Крома\", със софийски регистрационни табели, бил взет под наем, а при наемането му е ползвал неистински документи за самоличност - лична карта и свидетелство за управление на моторно превозно средство. Мъжът е издирен и задържан за срок до 24 часа в РУ- Шумен. За извършено престъпление по чл. 308 ал. 2 във връзка с чл. 308 ал. 1 от НК е образувано досъдебно производство.", "date": "2019.09.20", "title": "Мъж наел кола с фалшиви документи, избягал след инцидент"}
{"url": "https://www.24chasa.bg/novini/article/7665865", "text": "На 19 септември, след получен сигнал в 09.57 часа, екип на РСПБЗН-Белоградчик реагирал на сигнал за пожар в землището на село Стакевци, съобщиха от ОДМВР – Видин. Огънят е унищожил 70 декара иглолистна гора, спасени били 130 декара широколистна гора. Причината е в процес на установяване. В потушаването на пожара се включили служители на горското стопанство и гасачески групи от Стакевци.", "date": "2019.09.20", "title": "Пожар унищожи 70 дка иглолистна гора във Видинско"}
{"url": "https://www.24chasa.bg/novini/article/7666050", "text": "Спирането на \"Брикел\" слдд предписание на РИОСВ – Стара Загора е неправомерно и може да остави без парно и топла вода три града. Това са казва в становище на изпълнителния директор на на дружеството Янилин Павлов. Той посочва, че са получили редица предписания във връзка с поставяне на камери, предприемане на мерки за увеличаване на контрола, както и такива по отношение на биомасата и RDF. Всички те били изпълнени. Прекратяването на нашата цялостна дейност за по-дълъг период от време крие редица рискове, посочва Павлов. „Брикел“ имал 2 основни звена – топло- и електропроизводствена централа и брикетна фабрика. Част от произведените брикети се продават на хората, за да могат те да се отопляват. Останалата част се използвало като специализирано обогатено гориво, което се влага при производството на енергия от ТЕЦ \"Брикел\", \"Топлофикация Сливен\" и \"Топлофикация Перник\". Поради невъзможността ни да произвеждаме т.нар. обогатено енергийно гориво, остават под заплаха отоплителните сезони в Гълъбово и Сливен, както и доставките на битова гореща вода в Сливен и Перник, посочва Павлов. В Гълъбово около 2000 домакинства използвали централно отопление. Освен тях клиенти на \"Брикел\" били 7 учебни заведения, 6 културни центъра, както и местната болница. Дружеството осигурявало топлоснабдяване на 3 сгради на община Гълъбово, на районния съд, както и на ОД на МВР. От години \"Брикел\" осигурявал топлинна енергия под формата на дарение на общински и републикански обекти. Абонатите на \"Топлофикация Сливен\" били над 13 000 домакинства, а централното отопление оставал най-евтиният метод за отопление и липсата му щяла да повиши разходите на домакинствата. Павлов казва още, че брикерите се произвеждат от въглища, които \"Брикел\" купува изцяло от „Мини Марица Изток“. По осреднени данни на месец количеството било около 250 000 тона въглища. Дефакто ние осигуряваме голяма част от техния пласмент на държавното дружество, посочва Павлов. В „Мини Марица Изток“ работели над 7000 души и не било ясно какво ще стане с тях, в случай, че \"Брикел\" спре да купува това огромно количество въглища месечно. Апелираме към всички институции, да се ангажират по-сериозно с проблема със затварянето на „Брикел“ и да вземат под внимание възможните социални и икономически проблеми, които ще възникнат при евентуално удължаване на периода, в който нашето дружество не може да изпълнява своята нормална производствена дейност, казва Павлов.", "date": "2019.09.20", "title": "\"Брикел\": Има риск три града да останат без парно и топла вода"}
{"url": "https://www.24chasa.bg/novini/article/7666060", "text": "\"Все още има инструменти, с които да се влияе решението за пакета \"Мобилност\", но вчерашният вот беше много неприятен. Става дума за три досиета, свързани с командировките - започват да се плащат много по-стриктно командировки, западни ставки. Вторият е т.н. каботаж - с почивката на шофьорите, и третият е връщането на празните камиони. Това би имало пагубен ефект върху българските превозвачи и върху превозвачите в страните от периферията\". Това заяви председателят на Делегацията на българските социалисти в ЕП Петър Витанов пред НТВ. По думите му малко са останалите възможностите на ЕП по въпроса и предстои още едно гласуване, на което ще се реши дали тези файлове да отидат на междуинституционални преговори с Европейския съвет ЕК и ЕП, където да се търсят компромисни текстове. Витанов подчерта, че след вчерашното гласуване не е голям оптимист. \"Надявам се с новия комисар, представител на Румъния, който изцяло споделя виждането на България, да има форми, по които да намерим някакви компромисни текстове\", каза още евродепутатът. \"Не става дума само за икономиката на България и за транспортния сектор на страните от периферията. Това е фундаментален проблем, защото приемаме протекционистки мерки, които да гарантират бизнеса на френските и немските превозвачи. Ние приемаме мерки, които са в абсолютен разрез със свободното придвижване на хора, капитали, стоки и услуги. Опитваме се да се запазим това, върху което се крепи ЕС\", изтъкна Витанов. Той изрази мнение, че пакетът \"Мобилност\" има сериозно политическо измерение - в началото на обсъждането му половината държави са подкрепяли България, а сега са останали шест. По думите му посредством различни политически механизми, част от държавите са се отказали подкрепата си. Петър Витанов изтъкна, че социалистите в ЕС настояват за оценка на въздействие - какво ще се случи, ако тези мерки бъдат приети по отношение на климата, на вредните емисии, трудовата емиграция, загубата на работна ръка. \"Надявам се все пак да има някакъв разум, който да надделее и да се намери някакъв компромис, защото 7 държави ще бъдат изключително ощетени. За семейните фирми е основният удар - ще загубят своята работа, защото няма да са конкурентноспособни на европейските си колеги. Няма да могат да получават поръчки за каботаж и да издържат ценово - ще фалират\", заключи Витанов.", "date": "2019.09.20", "title": "Петър Витанов: Надявам се да има разум и той да надделее"}
{"url": "https://www.24chasa.bg/novini/article/7665485", "text": "Международното влияние на китайската столица Пекин се разраства на фона на усилията ѝ да се превърне в метрополис от световна класа, каза нейният кмет Чън Дзинин на пресконференция тези дни. „Градът е свидетел на огромните исторически промени за изминалите 70 години. С усъвършенстваните функции на „четирите центъра\", градът се преобрази\", добави той, съобщава \" \". През изминалите години Пекин подобри значително способностите си в предоставянето на качествени услуги за големи и важни национални дейности и събития. В същото време повиши нивото на услугите в културната сфера, като увеличи броя на библиотеките, музеите, изложенията и изложбите. Пекин е отделил също 6,17% от БВП за научни изследвания. Градът е допринесъл с повече от половината от направените големи пробиви в областта на технологията в Китай, каза още кметът. „Нещо повече, Пекин си спечели международно влияние благодарение на тези усилия\", каза Чън. В бизнес сектора, 56 от най-големите 500 компании в света, имат седалище в Пекин. Пекин е дом на 30 000 чуждестранни институции и седалище на водещи международни организации като Азиатската банка за инфраструктурни инвестиции.", "date": "2019.09.20", "title": "Глобалното влияние на китайската столица Пекин се разраства"}
{"url": "https://www.24chasa.bg/novini/article/7666026", "text": "Постът европейски главен прокурор не е като този на европейски комисар или евродепутат от Румъния, който се полага по право на страната, коментира журналистката Йоана Ене Доджою в статия в информационния сайт Зиаре по повод избирането на Лаура Кодруца Кьовеши за главен прокурор на Европейската прокуратура. Статията е озаглавена \"Подаръкът на Кодруца Кьовеши и горчивата победа\". \"Кьовеши няма да заеме пост, който се полага на Румъния. Тя донесе европейски пост на Румъния след конкурс с прокурори от цяла Европа. Това е още един подарък, който Лаура Кодруца Кьовеши направи на страната\", посочва журналистката, цитирана от БТА. \"Победата й не е политическа. След изключително сложна техническа оценка, тя бе класирана на първо място сред трите предложения, представени на Европейския парламент и Европейския съвет. Победата й стана политически наситена заради ирационалния гняв, който нейният успех предизвика в Румъния и който даде старт на ад от репресии от всякакъв вид. Ако не беше тази истерия, която изнесоха в Страсбург и Брюксел абсурдите на румънската политика, Кьовеши щеше да спечели без проблеми, но победата й нямаше да има същата стойност. Истерията се обърна срещу онези, които я предизвикаха, защото придадоха на смазващия избор на Европа в полза на г-жа Кьовеши символична стойност, много по-голяма от признание на качествата на Лаура Кодруца Кьовеши\", пише журналистката. Символично изборът на Кьовеши е шамар за правителството в Букурещ и неговата политика в областта на правосъдието. Това е форма на подкрепа и признание за борбата с корупцията и за румънските магистрати, които са подложени на най-свирепата атака от влизането на Румъния в ЕС, отбелязва авторката на Зиаре. \"Същевременно това е горчива победа за румънското общество, защото Румъния губи Лаура Кодруца Кьовеши. Тя ще замине за Люксембург, ще започне нов път, ново предизвикателство, в момент, когато Румъния има огромна нужда от нея\", пише Йоана Ене Доджою, според която Кьовеши би могла да бъде отличен президент, министър на правосъдието, конституционен съдия или член на Висшия съвет на магистратите. Лаура Кодруца Кьовеши е румънски гражданин, а това, че румънски гражданин е успял да заеме европейски пост е в интерес на румънската държава. Румъния получи като подарък от Кьовеши не само една длъжност, но и благоразположение, надежда и вдъхновение, пише Йоана Ене Доджою. Журналистката Магда Градинару пък отбелязва, че цялото \"досие\" около избора на Кьовеши е представлявало компрометиране на начина, по който Румъния иска да бъде възприемана от очите на чуждестранните партньори и на европейските институции. Румънското правителство поведе кампания по очерняне, сатанизиране и сплашване срещу един румънски гражданин, който за своя сметка се е включил в конкурс за европейски пост. Настървението и сталинистките техники, с които една официална институция на държавата пусна в действие огромен апарат, включващ и други държавни институции и румънски евродепутати, предизвикаха ропот в бюрата на европейските институции, посочва Магда Градинару в статия в Зиаре под заглавие \"Румънски хаос в Брюксел. Как Румъния рискува доверието към себе си в международен план и кой е отговорен за това\". \"В един момент всички в Брюксел разбраха, че става дума за марионетно правителство, контролирано от балкански политически лидер с нелиберални амбиции и най-вече с огромен страх от затвора, където в крайна сметка се озова\", пише журналистката, визирайки бившия лидер на управляващата Социалдемократическа партия Ливиу Драгня, който през май т.г. влезе в затвора с присъда от три години и половина затвор за подстрекаване към злоупотреба със служебно положение. Журналистката обръща внимание на противоречивите реакции на официалните румънски представители по време на различните гласувания в процедурата по избор на Кьовеши в контекста на циркулиращи в общественото пространство твърдения, че постоянният представител на Румъния в ЕС Луминица Одобеску е гласувала вчера в подкрепа на Кьовеши, докато при първото гласуване в КОРЕПЕР (постоянните представители в ЕС) по-рано тази година подкрепи френския кандидат. Журналистката Магда Градинару анализира и поведението на президента Клаус Йоханис, който не пое никаква роля при първото гласуване, при положение че той отговаря за външната политика на Румъния. Румънски медии пишат днес, че президентът Йоханис се е обадил вчера на румънската посланичка в ЕС Луминица Одобеску, за да поиска от нея да гласува в подкрепа на Кьовеши. Йоана Ене Доджою отбелязва, че този жест е от полза за президента в контекста на предизборната му кампания за втори мандат, но задава въпроса защо Йоханис не защити Кьовеши по-рано, включително при отстраняването й като ръководител на антикорупционната прокуратура? Журналистката се пита още дали пропускът Луминица Одобеску да получи писмени инструкции от МВнР как да гласува на КОРЕПЕР, не е опит на премиера Виорика Дънчила да измами собствената си партия и да не стане напълно за смях в Брюксел. \"Като оставим настрана вътрешните сметки (...) Румъния не стои добре\", пише Магда Градинару. \"Трудно е да имаш доверие и да работиш по международни досиета с държава, която има двойно и нехармонизирано командване във външната политика, което създава напрежение и проблеми дори на чуждестранните партньори\", пише журналистката и припомня и случая с преместването на румънското посолство от Тел Авив в Ерусалим. Същото важи и в казуса на Кьовеши, където назначението на една европейска длъжност бе блокирано, защото някои политици в Букурещ страдат от отмъстителност, посочва Магда Градинару.", "date": "2019.09.20", "title": "Коментари в Румъния за избирането на Лаура Кьовеши за европейски главен прокурор"}
{"url": "https://www.24chasa.bg/novini/article/7666074", "text": "Блогъри и влогъри ще рекламират България като туристическа дестинация, съобщи днес във Варна ресорният министър Николина Ангелкова. По думите й предстои среща с популярни български и чуждестранни личности, които се занимават с такава дейност, като фокусът на разговорите ще бъдат възможностите за културно-исторически туризъм у нас, предава БТА. През настоящата година средствата за национална реклама са 11 милиона лева, като искаме сумата да остане същата и за 2020 г., допълни Ангелкова. По думите й още 15 милиона лева обаче ще бъдат осигурени за реализация на механизма за насърчаване на организирания туризъм. Министърът допълни, че до 10 дни ще бъдат представени детайлите на механизма, като подчерта, че не става дума за субсидиране на чартърни полети. Мерките за насърчаване на организирания туризъм ще бъдат представени и пред представителите на големите туроператори, с които министърът предстои да разговаря. Ангелкова каза още, че скоро ще бъде обявена отново и процедура за подобряване и актуализация на националния сайт за туристическа реклама. Във Варна днес министърът на туризма се срещна с представители на контролните органи и браншовите организации от Северното Черноморие, на която бяха обсъдени резултатите от летния сезон. Според Ангелкова е отчетен спад на нарушенията в сектора. По думите й най-сериозните оплаквания на туристите са били свързани с разминавания между категорията на местата за настаняване и предлаганите услуги, както и за несъответствия с очакванията им за ол инклузива. Поради тази причина министърът планира да предизвика дискусия с представителите на бранша, за да стане ясно има ли нужда от приемане на специална обща рамка на какви стандарти трябва да отговарят ол инклузив услугите. Ангелкова допълни, че в хотелите от категория четири и пет звезди продуктът е качествен и оплаквания от гостите не са констатирани. През това лято се забелязва тенденция за ръст на нощувките, реализирани от българи, особено в националните курорти, каза още министърът. По думите й в комплексите по Северното Черноморие увеличението е с над 15 процента. Ангелкова допълни, че от летище Варна вече ще има целогодишни полети от и до 17 дестинации, което е предпоставка за развитие на целогодишен туризъм.", "date": "2019.09.20", "title": "Ангелкова: Блогъри и влогъри ще рекламират България като туристическа дестинация"}
{"url": "https://www.24chasa.bg/novini/article/7666092", "text": "Специализираният наказателен съд отхвърли искането за изменение на мярката за неотклонение „Задържане под стража“ на добричкия бизнесмен Антон Проданов, съобщават от пресцентъра на спеспрокуратурата. Основният свидетел по делото срещу бившия депутат Живко Мартинов (придобило популярност като „Суджукгейт“) бе задържан на 25 юли 2019 г. в кк „Албена“ при мащабни действия по разследването на Специализираната прокуратура, ДАНС и ГДНП в Добрич, София и Варна. Същия ден Специализираната прокуратура го привлече като обвиняем като ръководител на организирана престъпна група за избягване установяването и плащането на ДДС в особено големи размери. Оттогава Проданов е задържан под стража с определения на две съдебни инстанции. Специализираният наказателен съд отхвърли искането за изменение в по-лека на мярката му за неотконение, тъй като от привличането му към наказателна отговорност до момента не са настъпили нови обстоятелства, налагащи това. Събраните доказателства дават основание да се направи обосновано предположение, че е извършил престъпленията, за които е обвинен, не е отпаднала опасността да извърши друго престъпление и да повлияе на разследването. Съдът мотивира отказа за изменение на мярката на Проданов и с това, че досъдебното производство срещу него се води ритмично и не е налице нарушение на правата му. Определението на Специализирания наказателен съд може да се обжалва пред Апелативния специализиран наказателен съд.", "date": "2019.09.20", "title": "Оставиха в ареста основния свидетел срещу Живко Суджука - Антон Проданов"}
{"url": "https://www.24chasa.bg/novini/article/7665993", "text": "Присъда- лишаване от свобода за 2 години и 6 месеца за Юлиян Д., която да бъде изтърпяна при първоначален строг режим, постанови Районен съд-Кюстендил, под председателството на съдия Мая Миленкова. Подсъдимият призна вината си за кражба на 30 лв. от дома на трудно подвижна възрастна жена в Кюстендил, като деянието е извършено в условията на опасен рецидив. Съдът одобри сключеното споразумение между прокуратурата и защитата на подсъдимия, който възстанови щетите от кражбата, извършена на 10 септември тази година. Юлиян Д. е осъждан 30 пъти, като първата му присъда за кражба е от 2001 година. Последно е изтърпял наказание от 4 години и 6 месеца лишаване от свобода, като е освободен от затвора на 28.10.2017 година.", "date": "2019.09.20", "title": "Осъждан 30 пъти пак влиза в затвора за кражба на 30 лв."}
{"url": "https://www.24chasa.bg/novini/article/7666131", "text": "Проливните дъждове в южната ни съседка причиниха сериозни проблеми в Солун. Десетки сгради бяха наводнени, а улиците останаха под вода, съобщава македонското електронно издание МКД. Двама мотоциклетисти са били хванати в капана на придошлите води. Единият от тях е успял сам да се измъкне от водата, но другият е потърсил помощ от полицията, предаде БТА. Противопожарната служба е получила сигнали за изпомпване на вода от 17 къщи. Седем души са били евакуирани заради наводненията в областта на Ефкарпия. Трафикът в Солун е затруднен, съобщава се и за катастрофи заради хлъзгавите пътища.", "date": "2019.09.20", "title": "Потоп в Солун - сгради и улица под вода"}
{"url": "https://www.24chasa.bg/novini/article/7666113", "text": "Кипърските турци не са малцинство в Кипър, а кипърската гръцка общност не трябва да се смята за единствен господар на острова, заяви турският вицепрезидент Фуат Октай. Това изказване той направи по повод намеренията за отваряне на квартал Вароша в севернокипърския град Фамагуста, който е контролиран от турската армия, откакто жителите му се изселиха през 1974 г. при турската окупация. \"Още веднъж искам да подчертая, че Турция в никакъв случай няма да си затваря очите пред намеренията на кипърската гръцка общност да се счита за единствен господар на острова и да ползва едностранно природните богатства. Ние присъстваме с желязна воля в Източното Средиземноморие\", каза Октай, цитиран от БТА. По думите на вицепрезидента Вароша ще бъде отворена и ще бъде осигурено връщане на имотите \"по справедлив начин в светлината на историческите документи\". \"Никой няма право да третира кипърските турци със статут на малцинството на острова. Ние нито бихме разрешили подобно нещо, нито кипърският турски народ би се съгласил на това\", добави Фуат Октай. Подобно изявление наскоро направо и турският външен министър Мевлют Чавушоглу. Вароша, някога елитен курортен квартал на град Фамагуста, беше изоставен, когато северната част на остров Кипър бе превзета от турската армия през 1974 г. след инспириран от Гърция преврат на кипърските гърци. ", "date": "2019.09.20", "title": "Турция: Присъстваме с желязна воля в Източното Средиземноморие"}
{"url": "https://www.24chasa.bg/novini/article/7666138", "text": "Сибирският шаман, който беше тръгнал пеша от Сибир към Москва, за да прави екзорсизъм на президента Владимир Путин, е изпратен в психиатрична болница за преглед, съобщи АФП. Шаманът Александър Габичев беше арестуван край магистрала в Бурятия вчера през нощта. След това той е изпратен в родната му Якутия, където го издирват за престъпление, съобщи полицията. Днес е заведен в държавна психиатрична болница за експертиза. Габичев искал да направи церемония за екзорсизъм на Владимир Путин, защото \"Бог му казал, че той е демон\", предаде БТА. \"Природата не го обича. Където е той, има катаклизми и терористични актове\" - заяви по телевизията шаманът през юли. Александър Габичев започвал пътуването си през март и планирал да стигне в Москва през 2021 г. За целта трябвало да измине около 5000 км. Напоследък го придружавала малка група последователи. Това привлякло вниманието към него и довело не само до репортажи по телевизията, но и до проблеми с местните власти. През август пристигането му в столицата на Бурятия - Улан Уде, предизвикало проблеми. Други шамани му забранили да влиза в града, а много от последователите му били арестувани. Последвали демонстрации в защита на задържаните. Шаманите, които претендират, че контактуват с природните сили, някога са били много популярни в изолирания Сибир и Далечния изток. Съветската власт обаче ги забранява и те практикуват тайно. След края на СССР интересът към тях нараства, но има много критики, че новите шамани нямат нищо общо с традициите от миналото.", "date": "2019.09.20", "title": "Шаманът, искал да направи екзорсизъм на Путин, е в психиатрия"}
{"url": "https://www.24chasa.bg/novini/article/7666132", "text": "Европейската комисия призова днес Либия да не използва бойно оръжие срещу мигрантите. Повод за този призив станаха съобщенията, че мигрант, разтоварен от европейски спасителен кораб, е бил застрелян от либийски граничари. Много съжаляваме и решително осъждаме този смъртен случай. Използването на бойно оръжие срещу мигрантите е неприемливо, либийските власти трябва да изяснят подробностите по случая, за да не се повтаря и за да бъде понесена отговорност, заяви говорител на ЕК, цитиран от БТА. По неговите думи ЕС работи за затварянето на миграционните центрове в Либия и за разкриването на места за прием според международните изисквания. Говорителят добави, че ЕС осигурява средства за обучението на либийската брегова охрана, за да могат нейните служители да спасяват живот. Обучаваме либийските граничари за човешките права. Нашата цел е да бъде спасен живот, да помагаме на мигрантите да се върнат у дома по сигурни пътища, да осигурим законни пътеки към ЕС на онези от тях, които се нуждаят от международна закрила, добави говорителят. Той отбеляза, че спасяването на корабокрушенци е въпрос на задължение, а не на избор. ЕК не участва в определянето на мястото, където корабокрушенците да бъдат връщани на брега. Това се прави според международното законодателство, посочи говорителят. По неговите думи, когато самолет за наблюдение над Средиземно море забележи бедстващ плавателен съд, летците подават данните към център, а центърът изпраща на място кораби за оказването на помощ.", "date": "2019.09.20", "title": "ЕК към Либия: Използването на бойно оръжие срещу мигрантите е неприемливо"}
{"url": "https://www.24chasa.bg/novini/article/7666139", "text": "Московски съд постанови днес актьорът Павел Устинов, осъден в понеделник на три години и половина затвор \"за насилие\" срещу полицията, да бъде освободен от ареста до разглеждане на обжалването на присъдата му. Решението е огласено след широка обществена кампания в подкрепа на актьора, предаде Франс прес. Съдът нареди 23-годишният Устинов да излезе на свобода с условие да не напуска руската столица. Съдебното заседание се състоя след крайно необичайна молба на руската прокуратура на актьора да бъде наложено \"наказание, което изключва ефективна присъда затвор\", до разглеждане на обжалването му, насрочено за 26 септември, предава БТА. Устинов беше осъден за оказване на съпротива при арестуването му, при което е било изкълчено рамото на полицейски служител. Актьорът бе задържан на 3 август по време на неразрешена демонстрация в руската столица. Той обаче твърди, че изобщо не е участвал в протеста, а просто чакал приятел пред близката метростанция. В подкрепа на Устинов се обявиха десетки негови колеги, известни телевизионни фигури и кинодейци, преподаватели и дори свещеници. Поддръжниците му са възмутени, че правосъдието отказа да проучи видеозапис, който според тях доказва невинността на актьора. На записа, публикуван в социалните мрежи и медиите, се вижда как служители на полицията за борба с безредиците с каски се нахвърлят върху Павел Устинов, докато той стои с телефон в ръка сред други минувачи. Устинов прави движение назад, след което пада и се вижда как полицаи го удрят с палки.", "date": "2019.09.20", "title": "Пуснаха от ареста руския актьор Павел Устинов, докато обжалват присъдата му"}
{"url": "https://www.24chasa.bg/novini/article/7666398", "text": "Българите, които са живели и работели в САЩ и получават американска пенсия, са скочили двойно. Това става ясно от данните на Social Security Administration (SSA) до август 2019-а - става въпрос за 701 души. Предишните години бройката им е варирала между 300 и 390 и рядко е достигала малко над 400, пише . От SSA обобщават, че броят на пенсиите, които се изпращат към български сметки, са 346. Това са хора, които са се прибрали в България. 349 пък харчат парите си за старост през американски банки, но в повечето случаи и те се теглят от родината ни. Въпросът за пенсионно споразумение между САЩ и България стои висящ от години. За последно той беше повдигнат през ноември 2018 г. при посещение на външния министър Екатерина Захариева в Щатите. Тогава тя се срещна с държавния секретар Майк Помпео. Двамата обсъдиха въпроса за признаването на трудовия стаж на работещите в САЩ българи за получаване на пенсия в България. Казусът засяга над 400 000 българи. Решение беше взето от SSA на база оценка на характеристиките на действащата социалноосигурителна система у нас и поради липсата на подобно ограничение за американските граждани, живеещи в България. Преценено е, че социалното осигуряване у нас съответства на заложените в американската нормативна уредба изисквания, което дава възможност за отпадане на тогавашното ограничение за българските граждани. До приемането на решението, неспазването на условието за пребиваване в САЩ бе причина за спиране изплащането на сумите, отпуснати и дължими от американското социално осигуряване. Какво е необходимо, за да се вземе американска пенсия (т.нар. доходи от social security) Ако имате американско гражданство и живеете извън Америка, вие можете да получавате пенсия, стига да сте в държава, в която се изплащат такива. (България влиза в този списък.) Ако не сте с американско гражданство обаче, вие трябва да покриете определени изисквания, за да се възползвате от social security ползите. Ето ги и изискванията, при положение, че пенсията ви е базирана на вашия трудов стаж, а не по наследство: – да сте работили в Америка минимум 10 години (или т.нар. 40 кредита) или да сте живели в Америка най-малко 10 години (като сте физически в страната най-малко 6 месеца от всяка календарна година); – да сте навършили 66 години и 4 месеца (за онези, които искат да се пенсионират преди тази възраст, процентът на пенсията намалява в зависимост от периода, който са избрали, минималната възраст, на която човек може да се пенсионира в САЩ, е 62 години). За да получавате канадска пенсия вие трябва да покривате изискванията: – да сте навършили 65 години (или минимум 60, но размерът на пенсията ви в този случай ще бъде намален); – да имате доказателство, че сте пребивавали в Канада легално (канадски паспорт; временно разрешение за пребиваване в страната, или т.нар. Minister’s Permit; да сте постоянен имигрант, или т.нар. Landed immigrant); – да сте живели в Канада най-малко 20 години след 18-годишна възраст. Повечето американци не са финансово готови за старините си Преобладаващата част от американците посочват, че все още не са готови финансово да излязат в пенсия. Според 44% от гражданите на страната техните пенсионни спестявания не са в добро състояние спрямо 36%, които казват, че нямат проблем. Това показват данни от шестото годишно проучване на икономиката на домакинствата на Борда на Федералния резерв, съобщава Bloomberg, цитиран от investor.bg. Останалата част от гражданите казват, че все още не са сигурни за плановете си. Макар че една трета от допитаните граждани извън пенсия посочват, че спестяванията им са каквито искат, то една четвърт от хората изобщо нямат спестявания или пенсия. Липсата на заделени средства логично е по-отчетлива сред по-младите и постепенно изчезва с възрастта. Въпреки това все пак 13% от хората на възраст над 60 години нямат никакви спестявания. Дори и сред тези, които разполагат с някакви средства, често се среща липса на финансови познания, като част от хората се чувстват неудобно да взимат финансови решения. На този фон близо 25% от пенсионерите са били принудени да се пенсионират заради липса на работа, като все по-голям процент от допитаните посочват и влошеното си здраве като причина. Близо четирима от всеки десетима американци имат допълнителни спестявания извън пенсионната си сметка. Над 30% от гражданите финансират различни видове индивидуална пенсионна сметка, а малко над 20% от тях имат план за определена от работодател пенсия. На доходи от недвижимо имущество ще разчитат 14% от бъдещите пенсионери, а един от всеки 14 души се надява на средства от собственост върху бизнес. Какво да правите, ако сте работили в страна от ЕС? Ако сте работили в няколко страни от ЕС – този случай 28-те страни от ЕС + Исландия, Лихтенщайн, Норвегия и Швейцария, може да сте натрупали пенсионни права във всяка от тях. Трябва да кандидатствате пред пенсионните органи в страната, в която живеете или в която сте работили последно. Ако никога не сте работили в страната, в която живеете, тази страна ще препрати вашата молба за пенсия на страната, в която последно сте работили. След това тази страна е отговорна за обработката на вашата молба и за събирането на информация за пенсионните ви вноски във всички страни, в които сте работили. В някои страни пенсионният орган следва да ви изпрати формуляра за кандидатстване, преди да сте навършили пенсионната възраст на тази страна. Ако не го получите, проверете в пенсионния орган, за да разберете дали ще ви го изпратят автоматично. Трябва да потърсите информация за получаване на пенсия поне 6 месеца преди да се пенсионирате, тъй като процедурата за отпускане на пенсия от няколко страни може да отнеме време. Документите се различават в различните страни, но обикновено трябва да предоставите вашата банкова информация и някакъв вид документ за самоличност. В някои страни от ЕС – в този случай 28-те страни от ЕС + Исландия, Лихтенщайн, Норвегия и Швейцария, ще трябва да почакате по-дълго, преди да започнете да получавате пенсия. Можете да получите пенсия само в страната, в която живеете в момента (или сте работили последно), след като навършите законната пенсионна възраст в тази страна. Ако сте натрупали пенсионни права в други страни, ще получите тези части от вашата пенсия едва след като навършите законната пенсионна възраст в съответните страни. Ето защо е важно да се информирате предварително във всички държави, в които сте работили, какво ще бъде вашето положение, ако промените датата на пенсионирането си. Ако вземете една пенсия по-рано от друга, това може да се отрази на сумите, които получавате.", "date": "2019.09.20", "title": "Двоен скок на българите с американски пенсии в родината"}
{"url": "https://www.24chasa.bg/novini/article/7666434", "text": "На основание чл. 98, т. 7 от Конституцията на Република България във връзка с чл. 8, ал. 5 и чл. 7, т. 3 от Закона за Националната служба за охрана, президентът Румен Радев подписа указ, с който назначава полковник Красимир Станчев на длъжността началник на НСО и го удостоява с висше офицерско звание „бригаден генерал“, считано от 30 септември 2019 г. Това съобщиха от прессекретариата на президента. Красимир Станчев е бивш охранител на премиера Сергей Станишев, а преди това е бил в екипа от гардове на Симеон Сакскобургготски. Станчев беше зам.-началник на службата по времето на Ангел Антонов, който го освободи през 2016 г. В момента той движи международния отдел на НСО, като обезпечава необходимите документи на гардовете от НСО при пътуванията им в чужбина.", "date": "2019.09.20", "title": "Президентът назначи полк. Красимир Станчев за шеф на НСО, произведе го генерал"}
{"url": "https://www.24chasa.bg/novini/article/7666442", "text": "Може би скоро ще бъде сложен край на периода, в който спасените в Средиземно море мигранти биваха изолирани на кораби дни и седмици в морето, докато правителствата в Европейския съюз се карат коя да ги приеме. В понеделник Малта ще бъде домакин на среща на представители на Италия, Франция, Германия, Европейската комисия и финландското председателство на ЕС, на която ще се обсъжда потенциално ключово споразумение. \"Убеден съм, че можем да се споразумеем по механизъм за автоматично европейско преразпределяне\", каза в сряда френския президент Еманюел Макрон на среща в Рим с италианския премиер Джузепе Конте. Германия вече е казала, че може да приема една четвърт от мигрантите, спасени в морето. Очаква се Франция за поеме подобен дял, а може да постъпят и по-малки оферти от други страни в ЕС. Ако има фиксирани квоти, може да се избегне необходимостта от ad hoc преговори за това кой да приеме пристигналите всеки път, когато плавателен съд със спасени мигранти наближи италианските или малтийските брегове - както ставаше през последните месеци. \"Не знам дали те ще постигнат сделка в Малта, но са налице всички условия за промяна в посоката на миграционната политика на ЕС\", казва експертът по миграция Марио Морконе. Според Морконе, бивш шеф на отдел в италианското министерството на вътрешните работи и настоящ ръководител на Италианския съвет за бежанците, коментарите на Макрон в Рим са \"окуражаващи\". Каквото и да бъде договорено в Малта, то вероятно ще бъде предложено за одобрение на срещата на вътрешните министри на блока в Люксембург следващия месец. Макрон говори и за необходимостта от повече солидарност между страните членки и подкрепи отдавнашното искане на Италия страните, които отказват да помогнат в миграцията, да понасят финансови наказания. \"Всички държави трябва по един или друг начин да участват в европейската солидарност или да бъдат наказване финансово\", каза Макрон. Първата мишена ще бъде Вишеградската група - Полша, Унгария, Словакия и Чехия, която се облагодетелства значително от фондове на ЕС и може да бъде заплашена с орязването им. Тази идея не е нова и очаквано бе посрещана с твърда съпротива от вишеградските лидери и особено от унгарския премиер Виктор Орбан, непоколебим антиимигрантски хардлайнер. Друг препъникамък е обхватът на проекта за споразумение от Малта. Както стоят сега нещата, той може да изключва т.нар. икономически мигранти, както и мигрантите, пристигнали сами на италианския бряг, тоест, без да бъдат засечени преди това от неправителствена организация, военния флот или бреговата охрана. Тъй като тези категории са преобладаващото мнозинство от пристигналите по море в Италия, има риск предложената схема за преразпределение да не помогне много за намаляване на бремето за Италия. Матео Вила, експерт по миграция в Института за изследване на международната политика, е пресметнал, че сред 8104-мата мигранти, пристигнали в Италия до средата на септември, броят на отговарящите на изискванията за преразпределяне е между 269 и 1210. Икономически мигранти са хора, които се преместват в друга страна в търсене на по-добри условия на живот, а не заради война или преследвания. Обикновено те нямат право на убежище и трябва да бъдат репатрирани, което е скъпо и трудно. Често мигрантите минават в нелегалност, за да не бъдат върнати у дома, или страните, от които произхождат, не искат да ги приемат обратно. Ако сделката от Малта изключи икономическите мигранти, няма да има напредък в сравнение с последните предложения за солидарност в ЕС и \"това ще бъде истинско разочарование\", казва Морконе. От друга страна, някои може да оспорят необходимостта от сделка, която да помогне на Италия и Малта, имайки предвид, че напливът към Испания и Гърция е много по-голям натиск. По данни на агенцията за охрана на границите на ЕС Фронтекс, огласени в понеделник, Валета и Рим трябва да се справят с около 6500 пристигнали през първите осем месеца на 2019 г. в сравнение с близо 15 хиляди в Испания и над 38 хиляди в Гърция и Кипър. Но да се помогне на Италия вече е повече политически въпрос. До миналия месец главният политически играч в страната бе крайнодесният вътрешен министър Матео Салвини, който създаваше криза в целия ЕС всеки път, когато кораб на благотворителна организация се опитваше да влезе в италианско пристанище. Сега Салвини не е в играта, след като остана в опозиция заради правителствената криза, която през август сам предизвика с надежда за предсрочни избори. Новото правителство в Рим се надява сега да покаже, че Италия може да получи по-добри оценки от Брюксел, като играе деликатно и се е отказала от антиевропейската реторика. \"Без националист като Салвини във вътрешното министерство е ясно, че можем да започнем отново и да престартираме дискусиите в Европа\", казва Морконе.", "date": "2019.09.20", "title": "ЕС ще обсъжда споразумение за разпределяне на мигрантите, какво ще промени това?"}
{"url": "https://www.24chasa.bg/novini/article/7666460", "text": "Секретарят на Великобританското правителство за Брекзит Стивън Баркли заяви, че преговорите с Брюксел се движдат напред с „инерция“, въпреки опасенията, че постигането на сделка все още не е възможно, предава AFP, цитирана от  . „Движим се напред с инерция, преговорите ще продължат следващата седмица между делегациите“, заяви Баркли на среща с главния преговарящ за Брекзит на Европейският съюз Мишер Барние.", "date": "2019.09.20", "title": "Великобритания: Преговорите за Брекзит с Брюксел се движат напред по инерция"}
{"url": "https://www.24chasa.bg/novini/article/7666480", "text": "Момиче на 7 години пострада при катастрофа в Благоевград, съобщиха от Областната дирекция на полицията. Вчера около 15:10 часа на ул.“Цар Иван Асен“ в града мерцедес с 33-годишен водач отнема предимството и допуска ПТП с опел \"Астра“ с 65-годишен шофьор от Симитли. С болки в областта на челото е пострадалото 7-годишно момиче, което е пътувало в лекия автомобил „Опел Астра“. Детето не е било обезпасено с колан. Пробите за наличие на алкохол в издишания въздух на водачите са отрицателни.", "date": "2019.09.20", "title": "Дете на 7 пострада при удар между коли в Благоевград"}
{"url": "https://www.24chasa.bg/novini/article/7666503", "text": "\"Нямам притеснения за обвиненията. Процесът е политически, а не криминален. Никога не съм пристъпвал закона\", заяви при представянето на листата зърненият бос. \"На 67 г. съм и до този момент никога не съм нарушавал закона. Убеден съм, че ако делото срещу мен тръгне, ще излязат много интересни неща и всички обвинения ще отпаднат. Излезе информацията от Турция. Оказва се, че не съм крил никого, защото ние бяхме задържани на 3-ти юни, тогава е излязла и заповедта на Интерпол. Няма как да съм укривал някой, който не е бил търсен\", добави Бенчев. Според него и обвинението за незаконни боеприпаси щяло да отпадне, а откритата в дома му пушка било административно, а не криминално нарушение. След случая от миналото лято с Митьо Очите БСП отстрани от редиците си Бенчев като общински съветник от гражданската квота и той заедно с още четирима съветници основаха група в местния парламент \"Заедно за Бургас\". Според идеолога и двигател на новата формация \"Ние, гражданите\" Ангел Божидаров амбицията им била да станат втора политическа сила в Бургас, измествайки БСП и НФСБ на Валери Симеонов.", "date": "2019.09.20", "title": "Бенчо Бенчев, водач на листа в Бургас: Обвиненията срещу мен ще отпаднат"}
{"url": "https://www.24chasa.bg/novini/article/7665994", "text": "", "date": "2019.09.20", "title": "Наръчник и карта за Местни избори 2019, информация по региони"}
{"url": "https://www.24chasa.bg/novini/article/7666511", "text": "Служител на технологичния гигант \"Фейсбук\" почина, след като в четвъртък следобед скочи от четвъртия етаж на централата на компанията в Менло Парк, Калифорния, предаде БГНЕС. Полицията в Менло Парк заяви, че са намерили жертвата в такова състояние, че опитите за спасяването на служителя са били неуспешни.въпреки намесата на пожарникари и медицински екип но не са успели да съживят жертвата, според американския уебсайт за технологични новини CNET. Предварителното разследване показа, че „не става дума за убийство, а за очевидно самоубийство“. Говорител на компанията изрази съжаление за случилото се. Подчертавайки, че компанията сътрудничи с полицията и предоставя подкрепа на служителите си, говорителят заяви, че нямат допълнителна информация.", "date": "2019.09.20", "title": "Служител на \"Фейсбук\" се самоуби в централата на компанията"}
{"url": "https://www.24chasa.bg/novini/article/7666516", "text": "Главният прокурор Сотир Цацаров и зам.-главният прокурор Иван Гешев проведоха работна среща в Хага с президента на Евроджъст Ладислав Хамран, съобщиха на сайта на прокуратурата. Основна тема в разговорите бе сътрудничеството в борбата с организираната престъпност и корупцията, противодействието на тероризма, трафика на хора и нелегалната миграция. Участие в обсъжданията взеха и българският представител в Евроджъст Иванка Которова и завеждащият отдел „Международен“ във ВКП Цветомир Йосифов. В хода на срещата главният прокурор Сотир Цацаров и президентът на Евроджъст Ладислав Хамран подчертаха отличната съвместна работа. Като примери бяха посочени множество успешни операции, сред които ХАЛИФАКС (срещу незаконната миграция); акцията срещу финансирането на тероризъм по системата Хавала; арестът на лидери на ОПГ за данъчни престъпления, арестувани в Испания и предадени на българските власти; задържането на телефонни измамници на територията на Румъния, както и действията на съвместния екип за разследване между България и Норвегия, довели до ареста на лица, занимаващи се с детска порнография. Обсъдена бе и работата на Националното бюро на България в Евроджъст, на която г-н Хамран даде висока оценка. През 2018 г. българското бюро в европейската организация е работило по 454 случая на международно сътрудничество при разследването на престъпления (6-то място по обем работа сред 28-те държави-членки - след Италия, Германия, Франция, Австрия и Румъния).", "date": "2019.09.20", "title": "Цацаров и Гешев обсъждаха с Евроджъст противодействието на тероризма"}
{"url": "https://www.24chasa.bg/novini/article/7666522", "text": "220 антични находки, изнесени незаконно от България в Германия бяха върнати днес, предаде  Министърът на културата Боил Банов обясни, че след оглед на специалисти антиките ще бъдат изложени в музей. Сред заловените антични предмети има и златни. Те са открити при операция на спецслужбите на Германия и България. Били са предназначени за продажба на антикварния пазар в Германия. Министърът на културата Боил Банов: \"Над 220 антични предмета, римски в по-голямата си част, изкопани незаконосъобразно и изнесени незаконосъобразно. Започнахме да работим вече в пълна координация с европейските държави\". Страната ни очаква да получи още заловени при операции антики: \"Ние очакваме след около три месеца от Германия още една голяма пратка да ни се върне. Много добре работят службите, в пълна координация, и нашите с цяла Европа. Кога са изнесени, не мога да кажа в детайли, но там са хванати вече през антикварния пазар\".", "date": "2019.09.20", "title": "220 незаконно изнесени антични находки бяха върнати в България"}
{"url": "https://www.24chasa.bg/novini/article/7666529", "text": "Туитър е премахнала няколко хиляди акаунта, свързани с чужди държави, заради разпространяване на фалшиви информации, съобщиха от самата социална мрежа, цитирана от Франс прес. В съобщението се уточнява, че са били премахнати акаунти от Обединените арабски емирства, Саудитска Арабия, Египет, Испания и Еквадор, в допълнение към 200-те хиляди китайски, които бяха премахнати миналия месец. От заличените акаунти от ОАЕ, 4258 са били фалшиви и са разпространявали неверни информации за войната в Йемен, а 267 са били съвместни египетско-емирски акаунти, замесени в кампания за дезинформация, насочена срещу Катар и други страни, например Иран. Тези съвместни акаунти са били създадени и ръководени от технологичната компания Дот Дев, базирана в Египет и Обединените арабски емирства, и са разпространявали също така и послания в подкрепа на саудитското правителство. Заличените саудитски акаунти са шест и са били свързани със саудитски държавни медии, но се представяли като независими журналистически органи, които разпространявали съобщения, представящи саудитското правителство в благоприятна светлина, допълни БТА. Закрит е акаунтът на Сауд ал Кахтани, бивш съветник на саудитския престолонаследник Мохамед бин Салман. Премахнатите испански акаунти са били 259 фалшиви акаунта на Народната партия. В Еквадор са закрити 1019 акаунта, свързани с управляващата политическа коалиция, които са се фокусирали върху проблеми, свързани с еквадорските закони за свободата на словото, правителствената и технологичната цензура.", "date": "2019.09.20", "title": "Туитър махна хиляди акаунти от чужди държави, бълвали фалшиви новини"}
{"url": "https://www.24chasa.bg/novini/article/7666819", "text": "От 22 до 26 септември президентът Румен Радев ще бъде на работно посещение в Ню Йорк, САЩ. Това съобщиха от прессекретариата на държавния глава. Държавният глава ще ръководи българската делегация и ще представи страната ни в рамките на 74-ата редовна сесия на Общото събрание на ООН. На 22 септември президентът Румен Радев и неговата съпруга Десислава Радева ще отбележат празника на Независимостта на България заедно с наши сънародници, които живеят в САЩ. Срещата с представителите на българската общност ще се проведе в сградата на Генералното консулство в Ню Йорк. На 23 септември българският държавен глава ще участва в Срещата на най-високо равнище по въпросите на климата. На форума на върха ще бъдат обсъдени мерки за насърчаване на изпълнението на целите на Програмата за устойчиво развитие до 2030 г. По-късно през деня президентът Румен Радев ще участва в събитие на високо равнище, посветено на защитата на религиозните свободи. На 24 септември българският държавен глава ще участва в тържественото откриване на общия дебат на 74-ата сесия на Общото събрание, а по-късно и в откриването на Политическия форум на високо равнище по устойчивото развитие под егидата на Общото събрание на ООН. Румен Радев ще направи изказване във форума, който се организира на всеки четири години и в него участват ръководителите на чуждестранните делегации. На 25 септември Румен Радев ще направи изказване в рамките на панела на високо равнище, организиран от ЮНЕСКО и посветен на темата за бъдещето на образованието. Българският президент ще участва в Глобалния бизнес форум на Майкъл Блумбърг. На 26 септември държавният глава Румен Радев ще направи изказване пред Общото събрание на ООН (около 18.15 часа българско време). В рамките на деня президентът ще проведе работна среща с представители на американски компании, организирана от Бизнес съвета за международно разбирателство. Предвидена е и среща с американски еврейски организации. В рамките на работното си посещение в САЩ българският държавен глава ще проведе и редица срещи със свои колеги, които представляват страните си на 74-ата сесия на Общото събрание на ООН. В делегацията, ръководена от българския държавен глава, е и заместник министър-председателят по правосъдната реформа и министър на външните работи Екатерина Захариева.", "date": "2019.09.20", "title": "Радев ще бъде на работно посещение в САЩ за участие в 74-ата сесия на Общото събрание на ООН"}
{"url": "https://www.24chasa.bg/novini/article/7666838", "text": "Това съобщиха от комисията, като уточниха, че издаденият на 17 септември акт не е бил обжалван в предвидения от закона тридневен срок, от което следва издаване на наказателно постановление, предаде  . Комисията за регулиране на съобщенията е предоставила на Върховната касационна прокуратура материалите от своята проверка за спирането на ефира на \"Хоризонт\", се допълва в съобщението.", "date": "2019.09.20", "title": "КРС състави акт на БНР, санкциите са между 10 000 и 100 000 лева"}
{"url": "https://www.24chasa.bg/novini/article/7666861", "text": "Над 230 хил. българи се очаква да се възползват от удължения уикенд по повод Деня на независимостта. Именно затова се предвижда засилен трафик по пътищата у нас, посочи  . Традиционно най-натоварени ще са магистралите. Към момента няма образувани тапи. Движението по АМ \"Хемус\" в района на тунел \"Витиня\" се осъществява нормално, в двете ленти. Трафикът в посока южната ни съседка Гърция също ще е засилен. Освен това се очаква да има голям брой напускащи в посока Турция, Северна Македония и Румъния на пунктовете \"Капитан Андреево\", \"Лесово\", \"Златарево и \"Дунав мост\" 2. Въпреки че Черноморието остава предпочитана дестинация, много сънародници ще търсят почивка в СПА курортите и планините. Служителите на реда предупреждават водачите да шофират внимателно и да проверяват предварително маршрутите, по които ще се движат.", "date": "2019.09.20", "title": "Над 230 хил. българи тръгват на път"}
{"url": "https://www.24chasa.bg/novini/article/7666870", "text": "\"Нашето поколение е поколение на мира – приемаме го за постоянна величина, върху него градим живота си. Но мирът не е даденост и всеки ден всяка наша мисъл и действие трябва да са насочени към неговото опазване“ това каза вицепрезидентът Илияна Йотова в своето обръщение по време на церемонията по отбелязване на Международния ден на мира в София днес. Събитието бе организирано от Дружеството за ООН в България и Съюза на ветераните от войните за България, с традиционната подкрепа на Столична община. „Преговори трябва да води всеки вътре в душата си с ясната отговорност пред бъдещето на планетата“, допълни още вицепрезидентът. Посланието на тазгодишния Международен ден на мира е „Природата не води преговори“ и се отбелязва със събития по целия свят. В реч, прочетена от българските младежки делегати към ООН Богомила Корманова и Минко Даскалов, Генералният секретар на ООН Антониу Гутериш акцентира върху „новата опасност, пред която е изправен света – климатичната криза, която заплашва нашите сигурност, прехрана и живот“. В посланието си Гутериш призовава „предприемете конкретни действия спрямо климата и го изисквайте от вашите лидери. Това е надпревара, която можем и трябва да спечелим.“ Приветствия от страна на домакините отправиха заместник-председателят на Дружеството за ООН в България проф. Петранка Филева и доц. д-р Иван Сечанов – председател на Съюза на ветераните от войните на България. В посланието си министърът на външните работи Екатерина Захариева призовава да бъдат укрепени устойчивостта на икономическите и социалните ни системи. „Действия за климата днес зависят от индивидуалните действия на всеки един от нас. Действията за климата са нужни днес, за да може да има утре! Действия за климата са действия за мира!“ С тези думи завърши поздравителният адрес на първия ни дипломат. Д-р Джейн Муита, представител на УНИЦЕФ в България, заяви, че приоритет трябва да бъдат усилията за намаляване на въздействието на околната среда върху децата и младежите. Ливадийско послание за мир бе прочетено от Алексей Новосьолов, съветник по културните въпроси на Посолството на Руската федерация. В събитието по традиция бе включена и художествена програма, в която участие взеха деца от вокално-театрална формация „Врабчета“, ученици от Частно средно училище „Увекинд“ и ученици от 106 ОУ. Инициативата по отбелязването на Международния ден на мира е част от честването му по целия свят. У нас по традиция се провежда от над 10 години и се организира от инициативен комитет, включващ Дружеството за ООН в България, Съюза на ветераните от войните на България, съвместно с обществени, патриотични и младежки организации, с подкрепата на ученически и студентски клубове.", "date": "2019.09.20", "title": "Йотова: Мирът не е даденост, всяка наша мисъл и действие трябва да са насочени към опазването му"}
{"url": "https://www.24chasa.bg/novini/article/7666876", "text": "70 600 българи са със статут на уседналост във Великобритания от общо 116 хиляди сънародници там. Българите със законен статут представляват 61% от съгражданите ни в Обединеното кралство. Само 20 са случаите, на които е отказан статут за уседналост. Това каза Георг Георгиев, заместник-министър на Министерството на външните работи, по време на извънреден брифинг по повод отправените обвинения по-рано днес от БСП. Според евродепутата от левицата Цветелина Пенкова \"държавата оглушително мълчи по отношение на мерките, които е предприела при реализирането на Brexit със или без сделка\". Също така, според социалистите, държавата не е оповестила мерки за защита на сънародниците ни, предаде  Георгиев опроверга тези твърдения и каза, че не е добре партиите да се заиграват политически с тази тема. Той увери, че държавата от две години работи върху излизането на Великобритания от ЕС. Заместник-министърът също така обяви, че ще бъдат разкрити нови консулства, и че вече в Лондон има назначен още един нов служител, въпреки че към момента към консулството ни там няма наплив заради предстоящият Brexit.", "date": "2019.09.20", "title": "МВнР: Работим по проблемите на българите в Англия след Брекзит"}
{"url": "https://www.24chasa.bg/novini/article/7666892", "text": "Шведската тийнейджърка екоактивистка Грета Тунберг заяви днес, че е силно обнадеждена от масовото участие в световния протест за климата, предаде ДПА. \"Невероятно е какво постигнахме заедно, това е исторически ден\", каза тя по видеовръзка от Ню Йорк на хиляди млади демонстранти в Стокхолм. Грета заяви, че 400 000 души са участвали в климатичните протести в Австралия и 100 000 в Берлин, предизвиквайки одобрителни възгласи и ръкопляскания от демонстрантите в шведската столица. Екоактивистката е в Ню Йорк за участие в срещата на върха на ООН за климата в понеделник в рамките на Общото събрание на ООН, съобщи БТА. Тя ще присъства на митинг за климата в американския град по-късно днес. \"Ще окажем толкова голям натиск върху политиците, че те просто няма да могат да се провалят\", каза тя сред скандирания \"Грета, Грета\" и ръкопляскания в Стокхолм. \"Ние, хората на всякакви възрасти, сме показали зад какво заставаме, сега те трябва да покажат, че са се вслушали в нас. Сега те трябва да го докажат\", каза Тунберг. По-рано днес германската канцлерка Ангела Меркел похвали шведската тийнейджърка за гражданската й активност. \"Ако нещо ме впечатлява като учен, това е, че Грета Тунберг казва: Обединете се зад науката\", каза Меркел на пресконференция, на която германското правителство представи пакет от мерки за борба с глобалното затопляне. Тя добави, че Тунберг е права да критикува политиците, че пренебрегват учените.", "date": "2019.09.20", "title": "Грета Тунберг е силно обнадеждена от масовото участие в световния протест за климата"}
{"url": "https://www.24chasa.bg/novini/article/7666910", "text": "Полицията в Кърджали затяга контрола по пътя за Гърция в предстоящите три почивни дни. В отсечката до граничния пункт \"Маказа\" ще бъдат разположени пет коли с видеонаблюдение. Целта е да се ограничат предпоставките за инциденти по една от най-натоварените артерии към южната ни съседка, предаде  По трасето ще се движи и необозначен автомобил, съобщи директорът на областната структура на МВР старши комисар Атанас Илков: \"Служителите, които са в автомобила, установявайки неразумни водачи, които нарушават Закона за движение по пътищата, ще бъдат подавани на екипите, които са по трасето. Водачът ще бъде извеждан в съответното най-близко районно управление, където ще му бъде взето административно отношение спрямо водача, който си позволява да извършва тези нарушения при този натоварен трафик\".", "date": "2019.09.20", "title": "Полицията в Кърджали затяга контрола по пътя за Гърция"}
{"url": "https://www.24chasa.bg/novini/article/7666930", "text": "21-годишен е с фрактура на шийни прешлени, след като се ударил с фолксвагена си в крайпътно дърво. Произшествието е станало вчера около 13:30 часа по пътя Силистра – Русе, в близост до разклона за село Цар Самуил, съобщиха от Областната дирекция на полицията в Силистра. Пострадалият е настанен в болница. По случая е образувано досъдебно производство, причините за произшествието се изясняват.", "date": "2019.09.20", "title": "Мъж счупи шия при удар с кола в крайпътно дърво"}
{"url": "https://www.24chasa.bg/novini/article/7666969", "text": "Русия и Китай са разработили план за сътрудничество между министерствата на отбраната на двете страни за 2020-2021 г., който ще бъде одобрен в близко бъдеще, предава TACC, цитирана от  Tова обяви министърът на отбраната на Русия Сергей Шойгу на среща с китайския си колега Уей Фънхъ. Според него благодарение на приятелските отношения между лидерите на двете държави двустранното сътрудничество се развива успешно. „Наскоро проведохме 24-то заседание на руско-китайската смесена междуправителствена комисия по военно-техническо сътрудничество. Обсъдихме редица въпроси, които са свързани с бъдещите перспективи за 2020 и 2021 г.\", каза Шойгу. „Подготвен е голям план за сътрудничество в близко бъдеще. Сигурен съм, че ще го разгледаме и одобрим в рамките на следващия месец\", продължи ръководителят на руското министерство на отбраната. Той също така изрази признателност към китайските военни, които взеха участие в стратегическите учения „Център-2019“. \"Близо 1500 китайски войници дойдоха да участват в ученията, както и голям брой (военна) техника. Разбира се, те показаха голямо умение и много висока подготовка\", каза министърът. Той изрази увереност, че подобни упражнения ще продължат. \"Ние, разбира се, ще продължим да укрепваме сътрудничеството си, да укрепваме отношенията си, именно благодарение на такива учения, каквито се проведоха и през 2018 г. и сега\", подчерта Шойгу.", "date": "2019.09.20", "title": "Русия и Китай са разработили план за сътрудничество за 2020-2021 г."}
{"url": "https://www.24chasa.bg/novini/article/7666961", "text": "Заместник-директорът на Софийския затвор Десислав Трайков подаде оставка. Причината, която той посочи, е изказване на Румен Петков за системата на затворите и за затвора в София. Това стана на брифинг в Министерството на правосъдието, даден от Трайков и министъра на правосъдието Данаил Кирилов. Миналия месец Трайков подаде оставка от поста и.д. директор на Софийския затвор, като причината също беше изказване на Петков, насочено по думите му срещу него, във връзка със случая с Владимир Куйович, задържан с фалшива шофьорска книжка в нарушение на режима му в затворническото общежитие. Оставката беше приета от министър Данаил Кирилов, информира БТА. Министърът на правосъдието Данаил Кирилов заяви днес, че до вторник ще се въздържи от коментар дали ще приеме оставката на Трайков. Той допълни, че очаква протест на синдикатите в защита на Трайков. \"Този път, обаче, ще откажа да се приеме вина без доказателства, само с твърдения. Първият път установих, че Трайков е спазил закона, но не е съобразил момента, в който е дал съгласие да се осъществи законовото право на Куйович да ползва отпуск на база на изработени от него работни дни\", обясни Кирилов. Той посочи, че е разговарял с Румен Петков, с който са се разбрали да проведат среща, като изрази надежда да представи доказателства за твърденията му. По темата с предсрочното освобождаване на осъдения за убийство Джок Полфрийман, Десислав Трайков заяви, че е представил на съда седем листа отрицателно становище за него, в което е изразил мнение, че не следва той да бъде освободен предсрочно. Министър Кирилов обясни, че и пред двете съдебни инстанции ГДИН е дала отрицателно становище за освобождаването. Министър Кирилов изрази лично мнение, като гражданин, че решението на Апелативния съд - София, е необосновано в настоящия момент по отношение на осъдения. Той подкрепи позицията на български парламентаристи, че в такива случаи решаващият съд би следвало да представи пред обществото задълбочено и в детайли своите мотиви. Правосъдният министър обясни, че ако Полфрийман извърши противоправно деяние, той следва да доизтърпи присъдата си. По думите му административните и съдебните актове следва да получат достоен дебат в обществото.", "date": "2019.09.20", "title": "Данаил Кирилов получи оставката на зам.-директора на Софийския затвор, до вторник ще е ясно дали ще я приеме"}
{"url": "https://www.24chasa.bg/novini/article/7666952", "text": "След като във фейсбук бяха публикувани снимки как президентът Румен Радев кара колело край НДК, социалната мрежа бе залята от коментари. Зевзеци дори предполагат, че съпругата на президента е заела всички коли на НСО, затова на него му се е наложило да върти педалите. На всички е направило впечатление как снимките се появяват по едно и също време в различни страници и се обединяват около мнението, че това е лош пиар.  Bobby Angeloff, който пръв пуска снимката в профила си в социалната мрежа с пост: \"Днес кой видях да кара колело в центъра на София!\" е завършил политология в Софийския университет като началника на кабинета на президента Калоян Методиев и дори е работил за Института за стратегии и анализи, където Методиев е бил главен анализатор, споделят запознати в мрежата. От него снимката препубликува и първата дама Десислава Радева. Два часа по-късно снимката се появява в страницата Забелязано в София, публикувана от Martina Kehayova с пост: \"Личният пример е най-важен\". До момента под него има над 800 коментара. В един от тях я питат дали има нещо общо с оня Кехайов, който обича да сяда в стола на президента, каквото и да значи това. Доста много наричат снимката лош, евтин, смешен пиар. Мнозина се питат къде са охранителите, има предположение, че тичат зад него, че карат тротинетки, лаймчета, ролкови кънки и дори, че чакат в мерцедеса, докато президентът свърши снимките. Ето няколко коментара:  Борислав Борисов @Martina Kehayova На това ли му викате личен пример? Кара без каска. Егати примера. Бравос! Хъмпти Дъмпти ВНИМАНИЕ ВНИМАНИЕ, освен самолет, Президентът може да кара и колело. Чудо невиждано. Дидо Никол Крадена снимка и смешен популизъм, да беше яхнал Ел Тротинетка Петър Иванов смешен PR Анхел Росалес 4-мата охранители тичат ли около него или и те с колело въртят Andreika Dimova Що така,София е много пуста и това,не е ли до магазина от където пазарува жена му Генчо Генчев това е най-тъпия пиар който му правят Plamen Bobev България..страната на най-елементарния Пи Ар в света... Mariela Petrova А каската и жилетката къде са,като ще е за пример...да е Дани Сп Жената с НСО, а той ... на колело Найденов Пол С това панталонче и свален десен крачол аха и да повярвам че е закарал колело! Hristo Koparanov всъщност, мисля, че точно тук има велоалея и бялата линия е точно за нея. Друг въпрос е защо кара извън нея. Diana Kaplanova Hristo Koparanov защото светлината тук озарява по-добре профила му от лявата страна Мария Куновска Идват избори, няма евтино свинско за кебапчета... Atanas Terziev Това се случва веднъж на високосна година само по време на избори ; Магдалена Георгиева НСО е заето с жена му, затова е на колОто Светослав Трайков Поклон, генерал Радев нели веселова Чак поклон пресилено е , по-скоро популизъм. Georgi Gospodinov НСО го чакат в лимузината да свърши със снимките за комедията! Ако до края на мандата ходи с колело разбирам, ама колело в багажника за снимки е обидно за гражданите!!! Rostislav Chanev понеже винаги ми е странно като се постне така случайно нещо подобно... случайно да имаш връзка с този Кехайов, който обича да сяда в стола на президента? :)))) Петър Хаджиколев Rostislav, аз съвсем случайно го видях днес като отивах на работа. Но и чаках да излязат пиар статиите после разбира се. Беше по-смешно гардеробите от НСО как карат колело след него Lachezar Georgiev Генерал Деси е заела всички коли ,затова той е с колело.", "date": "2019.09.20", "title": "Фейсбук след Румен Радев на колело: Ген. Деси е заела всички коли"}
