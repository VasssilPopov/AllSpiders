{"url": "https://www.24chasa.bg/novini/article/7385458", "text": "ЕС обвини германски производители на автомобили, че са сключили тайно споразумение за отлагане на използването на технология за намаляване на вредните емисии от колите, съобщи Си Ен Ен. Европейската комисия обяви, че БМВ, “Даймлер”, произвеждащ мерцедесите, и “Фолксваген”, включително “Ауди” и “Порше”, са нарушили антимонополните правила със сговора си да отложат въвеждането на две системи за намаляване на вредните емисии между 2006 и 2014 г. Еврокомисията смята, че едната от технологиите, засегната от схемата, е щяла да намали емисиите от азотен оксид от дизеловите коли. Другата технология е проектирана да прочиства емисиите от автомобилите на бензин. Производителите са изправени пред глоба до 10% от годишните продажби в света. ", "date": "2019.04.05", "title": "ЕС вини в заговор VW, БМВ и “Даймлер”"}
{"url": "https://www.24chasa.bg/novini/article/7385449", "text": "Не само юрист ще може да оглавява занапред Комисията за противодействие на корупцията и отнемане на незаконно придобитото имущество (КПКОНПИ). Такива поправки в закона са внесли Данаил Кирилов като председател на правната парламентарна комисия, какъвто бе довчера, и зам.-шефът ѝ Христиан Митев от “Обединени патриоти”. “Разширяваме възможността и даваме алтернатива - не само юристи с поне 10 г. стаж в областта на правото, но и експерти с поне 10 г. стаж в областта на сигурността и вътрешния ред да могат да оглавят комисията”, разясни Кирилов пред “24 часа”. Той категорично увери, че измененията нямат нищо общо със започналата проверка срещу шефа на КПКОНПИ Пламен Георгиев и са били разписани от правната комисия още миналия вторник. Просто са влезли в деловодството на парламента този четвъртък, 4 април. Дефиницията, която предлагаме - за експерт с 10-годишен опит от областта на сигурността, съответства на законите за МВР, за ДАНС и за специалните разузнавателни средства, обясни Кирилов. В момента изискването за председател на КПКОНПИ е да е “български гражданин с високи професионални и нравствени качества, който има висше юридическо образование и най-малко 10 г. юридически стаж”. Според предлаганата поправка такъв може да бъде и човек, завършил каквато и да е магистратура, стига да има 10-годишен стаж в службите за сигурност, 5 от които - на ръководна длъжност. Хипотетично, ако Георгиев остане на поста си и след проверката на имуществото и доходите му, а междувременно законът бъде променен, новите правила няма да наложат смяна на шефа на “Антикорупция”, преди да му изтече мандатът, разясни Кирилов.", "date": "2019.04.05", "title": "Не само юрист ще може да е шеф на комисията “Антикорупция”"}
{"url": "https://www.24chasa.bg/novini/article/7385582", "text": "Съседите на председателя на антикорупционната комисия, не са давали съгласието си на 200- квадратната тераса, която според Пламен Георгиев е обща собственост на кооперацията, да се строят чардаци, барбекюта или сауна, предаде  . „Никой няма достъп до покрива горе и съответно не можем да го ползваме, като обща част. Ако опитаме ще прекрачим закона, за да влезем през нечие чуждо жилище и няма как да стигнем до там”, разкри съсед на Георгиев. Единственото стълбище във входа води до вратите на апартаментите и не извежда на общата тераса. Същото важи и за асансьора. Живущите в кооперацията не помнят да са подписвали документи за строежи върху терасата. „Доколкото знам никой не е разписвал и никой не е давал съгласието си за изграждане на каквото и да било, различно от покривна тераса”, допълни съседът на Георгиев. Освен със съсед от висшите етажи на властта, живущите в сградата се сдобиват и със знак, забраняващ спирането и паркирането отпред. Казват, че ги глобяват редовно. Въпреки подписката и молбите към общината за премахването му, знакът е там и до днес.", "date": "2019.04.05", "title": "Съсед за терасата на Пламен Георгиев: Нямаме достъп до нея и не можем да я ползваме като обща част"}
{"url": "https://www.24chasa.bg/novini/article/7385587", "text": "Британската опозиционна Лейбъристка партия изрази днес своето разочарование от подхода на правителството на консерваторите в трудните преговори с него за търсене на компромис за Брекзит, който двете партии да подкрепят, предадоха Ройтерс и Асошиейтед прес. \"Разочаровани сме, че правителството не предложи реална промяна или компромис\", се казва в изявление на говорител на Лейбъристката партия. \"Приканваме премиера (Тереза Мей) да излезе с истински промени в своята сделка в опит да бъде намерена алтернатива, която да може да спечели подкрепа в парламента и да обедини страната\", заявиха от партията, предаде БТА. След това лейбъристкият говорител по Брекзит Киър Стармър добави в \"Туитър\", че \"досега правителството не способства за никакви конкретни промени във формулировките в политическата декларация\". Все пак той декларира, че неговата партия желае да продължи преговорите в търсене на промяна, за да има компромис. Преговорите между управляващи и опозиция започнаха, след като Тереза Мей покани лидера на лейбъристите на среща, за да търсят изход от задънената улица. Преди това сключеното от Мей споразумение с ЕС за Брекзит бе отхвърлeно на три пъти от Камарата на общините, припомнят агенциите. В сряда, след първия кръг от преговорите, двете страни казаха, че те са били конструктивни, но Корбин и Мей не постигнаха голям напредък. Разговорите продължиха вчера и днес. Лейбъристите искат \"мек Брекзит\", който да остави Великобритания в митническия съюз на ЕС след напускането на блока. Мей се опитва да намери вариант, който лейбъристите да одобрят преди 10 април, за когато е насрочена извънредна среща на върха на Евросъюза. След днешните изявления от страна на Лейбъристката партия стойността на британската лира спрямо американския долар спадна от 1,30 до 1,2988, тоест с половин процент. Държавният министър в министерството на правосъдието Рори Стюърт призна тази вечер пред Би Би Си , че в преговорите с лейбъристите има \"напрежение\". Диалогът все още \"има доста живот\", добави в същото време той. Британското правителство е готово на нови преговори с лейбъристката опозиция за Брекзит през уикенда, съобщиха от канцеларията на премиерката Тереза Мей в комюнике, цитирано от Ройтерс. \"Направихме сериозни предложения в разговорите тази седмица и сме готови да направим промени в Политическата декларация (за бъдещите отношения между Великобритания и ЕС) с цел постигане на сделка, която е приемлива и за двете страни\", се казва в текста. \"Готови сме да проведем нови подробни дискусии този уикенд, за да търсим такива промени в навечерието на Европейския съвет в сряда. (Британското) правителство е решено да работи конструктивно, за да осигури Брекзит на хората, които гласуваха за (него), и да избегне участие (на страната) в изборите за Европейски парламент\" другия месец, пише в комюникето.", "date": "2019.04.05", "title": "Британските лейбъристи - разочаровани от преговорите с правителството за Брекзит"}
{"url": "https://www.24chasa.bg/novini/article/7385381", "text": "Има хора, които още преди да са чули до края какво им се казва, и вече са изстреляли: “Не мога.” И други, които, каквото и да чуят - колкото и невероятно да звучи на всички останали, без да трепнат, казват: “Става.” Е, от втората категория със сигурност е досегашният началник на правната комисия на парламента, който от днес е министър на правосъдието. Именно тази му особеност, съчетана с невероятната му работоспособност, са причини 48-годишният Данаил Кирилов да стане член на правителството. И то в ключовия момент, в който кабинетът е под обстрел от страна на целия политически спектър, и то по фиксираната линия на закона, но и по по-разтегливата на приличието и морала. Кирилов много бързо ще трябва да внуши на враговете, че управляващите са изрядни, а на Брюксел - че най-сетне трябва да ни развърже от намордника, наречен Механизъм за сътрудничество и проверка. Предизвикателството е голямо, но пък и досега Кирилов не се е провалял. Когато Бойко Борисов или Цветан Цветанов са му възлагали нещо, той винаги е съумявал да облече политическото решение в юридически дух и дрехи. Това, което почти никой не знае, е, че В последния момент избрал правото в Алма матер пред академията за театрално и филмово изкуство. Със сигурност обаче артът в душата му помага - когато количеството работа затиска, но също и за да намира по-нестандартни решения в иначе суховатата юридическа наука. Дани Кирилов е свестен - ако не работи, решава вкъщи задачи с дъщеря си. Така го описа преди години негов колега. Тогава Кирилов бе областен управител на столицата. А дъщеря му - красивата Мария, бе все още ученичка. Преди 2 г. тя бе абитуриентка, а днес е студентка по химия в престижен западен университет. Дори душманите на Кирилов признават, че по работохолизъм няма равен. И му отдават заслуженото, че действа не за двама, а за цяла дузина. Кирилов си носи папките с останалата работа у дома и почти не спи, докато не я приключи цялата. Редува законите с фитнеса. Не успява все още обаче да спре цигарите и да намали кафетата, които при него са безчет, поне с едно. Да се върнем обаче не неуморността на Кирилов. Малко след като го уведоми, че него ще сложи на овакантения от Цецка Цачева пост като правосъден министър и председателстващ заседанията на Висшия съдебен съвет, Борисов постави и първа задача на Дани, както всички се обръщат към него, в новото му амплоа. Заради грама на Европейската комисия най-новият член на правителството ще отговаря лично за спешен ремонт на антикорупционния закон между двете четения. Заръката е да се включат и общинските съветници в кръга лица, чието имущество се проверява. Досега те бяха изключени от него, понеже това щяло да затрудни работата на Комисията за противодействие на корупцията и за отнемане на незаконно придобитото имущество. А Кирилов има богат опит в борбата с аферите в местната власт. Когато го завари като общински съветник от БСП през 2005 г., а след това го “дръпна” в ГЕРБ, Борисов му възложи най-мащабната ревизия в общинските фирми. Именно Кирилов тогава бе в тройката съветници, която извади всички разпоредителни сделки с общински активи с хастара навън. За Борисов като кмет оставаше удоволствието да брои джакузитата и близалките на Вальо Топлото и останалите, които бяха живели като велможи благодарение на народната пара. Нещо много характерно за новия министър е, че Въпреки че и в миналото НС оглавяваше най-важната парламетарна комисия - правната, на него не му дадоха челна позиция в листа за сегашния. Напротив - бе под номер 5 в столичния 23-и МИР от името на ГЕРБ. Не направи поза на обиден. Извървя си хладнокръвно пътя до новия мандат. Не се оплака и когато премиерът Борисов предпочете публично становището на Георги Марков - депутат от гражданската квота, и за Истанбулската конвенция, и за прага на преференцията. И двете неща претърпяха революционен обрат и финишираха във вид, диаметрално противоположен на началния замисъл и на това, което бе поръчано на Кирилов. Но той прие всичко с типичната си тънка усмивка, която сякаш казва: “Ще мине и това.” Иначе само в най-тесен кръг е чуван да споменава, че някои хора насочват нещата, като се изказват откъм Будапеща.  Въпреки това Дани не губи самообладание. И ето, вече държи печата на републиката.", "date": "2019.04.05", "title": "За Кирилов в правото “не може” няма"}
{"url": "https://www.24chasa.bg/novini/article/7385371", "text": "3,4% ръст на икономиката за тази година очакват експертите на финансовото министерство. В пролетната си прогноза от ведомството на Владислав Горанов коригират за втори път ръста в посока надолу - от 3,7 на 3,4%. Очакванията са заради започналото от втората половина на 2018 г. влошаване на доверието на потребителите, което ще свие разходите на домакинствата. Това щяло да доведе до по-умерено нарастване на потреблението. Темповете, с които икономиката расте, ще се забавят още - до 3,3% през 2020 г. Причината - по-ниските правителствени разходи за потребление и инвестиции. Частното потребление ще остане ограничено от по-слабото нарастване на доходите и заетостта, прогнозират. Добрата новина е, че инфлацията също ще бъде по-ниска. За 2019 г. тя ще падне от 2,6%, колкото бе през 2018 г., до 1,8%, очакват от финансовото министерство. Основните рискове пред реализирането на прогнозата са изцяло външни. Те са свързани с нестабилната геополитическа обстановка, увеличен брой протекционистични мерки в търговията и по-силно от очакваното забавяне на икономическата активност в ЕС и трети страни, които са важни търговски партньори на България. Реализацията на тези рискове би се отразила негативно на износа и влошаване на положителния баланс по текущата сметка. Това на свой ред ще увеличи несигурността на бизнеса и на хората и ще доведе до отлагане на покупки и инвестиции. ", "date": "2019.04.05", "title": "Нова прогноза: 3,4% ръст за тази година"}
{"url": "https://www.24chasa.bg/novini/article/7385594", "text": "Съдът в Хасково връща на работа  , предава  . Инцидентът стана през лятото на миналата година в Харманли. Тогава полицаят не състави акт на Радев-старши, а санкционира инвалида, който пострада, след като триколката му бе блъсната в кръгово от колата на Георги Радев. За произшествието, което не бе оповестено от МВР, се разбра седмица по- късно, след изтичане на видеозаписи в интернет. По разпореждане на тогавашния вътрешен министър по случая бе назначена вътрешна проверка, която завърши с един уволнен и няколко наказани полицаи от Харманли. А на бащата на президента бе съставен акт за това, че не е пропуснал движещото се в кръговото превозно средство. Днешното решение на хасковския съд може да бъде обжалвано в 14-дневен срок.", "date": "2019.04.05", "title": "Полицаят, уволнен след катастрофата с бащата на президента, се връща на работа"}
{"url": "https://www.24chasa.bg/novini/article/7385598", "text": "Листите трябва преди всичко да обединяват избирателите, заяви пред   председателят на ПЕС и евродепутат от БСП Сергей Станишев. Според него никога по-рано в БСП не е имало такова напрежение за листите, което силно се преживява от избирателите на партията. Станишев напомни, че е посочен от 85% от регионалните структури на БСП за кандидат за евродепутат, но дали ще влезе в листата ще стане ясно на Националната конференция на БСП на 14 април. Имам самочувствието и задължение към всички тези хора да участвам в това състезание, каза председателят на ПЕС. Той каза, че между манифеста на ПЕС и визията на БСП има много прилики и че не допуска възможността БСП да напусне партийното си семейство. Силното на БСП е да покаже социална алтернатива. Това е нашето поле, допълни още Станишев. Той коментира като непечаливша стратегия плъзгането по посока на националистите.", "date": "2019.04.05", "title": "Сергей Станишев: Никога в БСП не е имало такова напрежение за листите"}
{"url": "https://www.24chasa.bg/novini/article/7385343", "text": "Студентка от Националния военен университет “Васил Левски” във Велико Търново се простреля с автомат “Калашников” в четвъртък вечерта, докато чистела зачисленото ѝ оръжие. 20-годишното момиче е с опасност за живота. Куршумът е засегнал най-много горната част на левия бял дроб, която на по-късен етап вероятно ще бъде отстранена. Това е предизвикало и загуба на близо 3 л кръв. Десният дроб е в добро състояние, не са засегнати нито сърцето, нито важни артерии. Състоянието ѝ е стабилно, но тежко, обясни началникът на ВМА проф. Венцислав Мутафчийски. Момичето бе докарано със самолета “Спартан” и прието там в петък сутринта, след като цяла вечер лекарите от великотърновската болница МОБАЛ “Стефан Черкезов” се бориха за живота му. Успяха да я стабилизират. “В такива случаи се отстраняват най-видимите засегнати тъкани, за да се стопира кръвозагубата. Благодарение на действията им пациентката е жива”, каза проф. Мутафчийски. Той обясни, че нараняването е тежко, защото изстрелът е бил от упор - така е влязъл не само самият куршум, но и взривните газове, които допълнително увреждат тъканите. Горната част на левия бял дроб на момичето е почти напълно унищожена и в близките дни ще се наложи повторна операция за отстраняването му. “Това няма да повлияе съществено на живота ѝ, защото е млада и има достатъчна останала белодробна тъкан, за да поеме функцията, но в момента все още има реална опасност за живота”, допълни началникът на ВМА. Момичето е на апаратно дишане. На мястото на инцидента е имало и други хора, съобщи началникът на военното училище ген. Пламен Богданов. Но не коментира има ли и друга версия освен самопрострелване. Случаите на инциденти при почистване на оръжие били много редки, посочи генералът. Военната прокуратура води разследване. Курсантката се справяла много добре, дори била назначена за командир на отделение, каза ген. Богданов.", "date": "2019.04.05", "title": "Курсантка се простреля от упор с калашник, докато го чисти (Обзор)"}
{"url": "https://www.24chasa.bg/novini/article/7385638", "text": "Ръководителите на САЩ и Северна Корея Доналд Тръмп и Ким Чен-ун ще имат трета среща, предрече днес американският държавен секретар Майк Помпейо, но предупреди, че санкциите няма да бъдат отменени, ако Пхенян не се откаже от ядрените си оръжия, предаде ДПА. \"Убеден съм, че ще има\", заяви Помпейо пред сутрешния блок на тв канал Си Би Ес в отговор на въпрос дали предстои трета среща на върха. \"Ние напуснахме Ханой в дълбоко взаимно разбирателство\", отбеляза той и добави: \"Винаги сме знаели, че това ще отнеме време\", предава БТА. Не е ясно кога би се състояла нова среща Тръмп-Ким, каза Помпейо. Той подчерта, че дипломатическите канали между Вашингтон и Пхенян са все още отворени въпреки враждебната реторика на севернокорейския външен министър. Президентът на Южна Корея Мун Дже-ин, който желае по-добри отношения с комунистическия Север, ще бъде във Вашингтон на 10-11 април за среща с Тръмп. Тръмп напусна срещата с Ким в Ханой през февруари, след като двете страни не се договориха за денуклеаризация и облекчаване на санкциите, припомни ДПА. Посещението на Ким Чен-ун в Русия е все още в процес на подготовка, съобщи днес Юрий Ушаков, сътрудник на президента Владимир Путин, предаде ТАСС. По думите му руската страна е отправила конкретни предложения за датите на визитата, но \"този въпрос е все още в стадий на разработване\". Ушаков каза, че поканата към севернокорейския лидер се обсъжда вече една година, като някои от набелязаните срокове за неговото осъществяване вече са отминали. \"Засега съгласуваме параметрите, мястото и времето\", заключи кремълският чиновник.", "date": "2019.04.05", "title": "Майк Помпейо: Ще има трета среща на върха Вашингтон - Пхенян"}
{"url": "https://www.24chasa.bg/novini/article/7385526", "text": "В т. нар. Апартаментгейт по необясним начин бе намесено и името на министъра на туризма Николина Ангелкова от бившия вицепремиер Валери Симеонов. В петък Симеонов загадъчно съобщи, че някой живеел в кв. “Драгалевци”, но не го бил съобщил в имотната си декларация. Този път той не даде точен адрес, както бе за този в кв. “Овча купел” предния ден. “Мога и някой друг адрес да дам. Например кв. “Драгалевци”. Някой живее там. Не е писал в декларацията си, че живее там, а трябва. В чужд имот ли живее? Под наем ли е? Не го е написал в декларацията”, каза той пред медиите. Преди това той призова премиера Бойко Борисов да поиска оставката на Ангелкова или “да я причисли към групата на любимките си”. Защото според него имало хора, които трябвало да напуснат за много по-скъпи апартаменти от този, който Ангелкова си купила. Всъщност Николина Ангелкова никога не е крила имотите си, показа проверка на “24 часа”. В последната си декларация е посочила както апартамента, купен през 2008 г., за който са платени 75 хил. лв., така и други две жилища. Едното е на нейно име - 150 кв. м с гараж, а другото - 304 кв. м е на дъщеря ѝ Дария. За първото са платени 210 хил. лв., а За второто са платени 480 хил. лв., а парите са дарени от дядото Панайот Панайотов. Точно той е разковничето в казуса с имотите на Ангелкова. Баща ѝ е съсобственик в “Графит Комерс” ООД - Кърджали. Дружеството е за строителство и ремонти, а финансовите му отчети показват в пъти повече печалби, отколкото са даренията му към внучката. Фирмата участва в търгове и печели обществени поръчки, но никога не се е замесвала в скандали. Освен това всяко от даренията на родителя ѝ е описано в графата за банкови влогове. Съпругът на Ангелкова пък е управляващ партньор в една от големите фирми за недвижими имоти, а самата Иначе казано - семейството на Ангелкова е заможно много преди участието в политиката, както е и в случая с Валери Симеонов, който има странна фиксация върху нея от 2 г. насам.  “Не става въпрос за никакви чувства. Чувства и емоции ми звучи малко по женски. Чувствам се поласкан. Човек на 64 г. да представлява интерес на една млада и красива дама”, каза Симеонов в отговор на Ангелкова, че това, което е направил, е свидетелство за силните му чувства към нея. По-късно през деня в петък, без в медиите да се е спекулирало за нея, Ангелкова сама отговори на изказването на Симеонов чрез пост във фейсбук. “Във връзка с нови опити за неправомерно замесване на името ми, този път с обвинение, че не съм декларирала имот в град София, мога да заявя: Имотът е закупен в края на изминалата 2018 г., предстои да бъде деклариран в ежегодната декларация за имущество и интереси по чл. 35, ал. 1, т. 2 от Закон за противодействие на корупцията и за отнемане на незаконно придобитото имущество, която се подава за предходна календарна година. Това задължение следва да изпълня в срок до 15 май 2019 г., съгласно чл. 38, ал. 1, т. 2 от същия закон”, написа Ангелкова. Тя обяснява, че парцелът бил урегулиран поземлен имот с дворно място от 1253 кв. м). Намирал се във в.з. Киноцентъра 1 ч. “Къщата и гаражът, които са отбелязани на кадастралната карта, са били необитаеми много години и са негодни за ползване и предстои задължително събаряне, което е допълнителен разход”, подчертава министърката. И допълва, че сделката за закупуването му е извършена на пазарна цена. Парите за него отново получила от родителите си, а данъците по него били надлежно заплатени. “За справка можем да Ви предоставим какви са пазарните цени на парцели в посочените квартали: (средно 122 до 220 евро за кв. метър, като върху парцелите също има необитаеми постройки). Заявявам, че за всяка една сделка преди нейното сключване съм възлагала извършването на пазарна оценка на имота от лицензиран оценител, вписан в публичния регистър на Камарата на независимите оценители. Видно е, че цената на покупко-продажбата отговаря на действителната пазарна цена към момента на извършване на сделката и съобразно индивидуалните характеристики на конкретния имот”, казва Ангелкова. Всъщност тя е единствена от замесените в апартаментгейт, която За всичко, което притежава, Ангелкова лично или семейството ѝ е предостовила пазарна оценка от лицензиран оценител. Така че тези, които я атакуват, а той е само един - Валери Симеонов, са настъпили мотиката. Няма да излезе нищо, дори някакво пропагндно етикетче, защото ако някой е бил блестящо чист в имотите си, е тя. Тоест, ако е искал да я атакува политически, е трябвало да избере нещо друго. С нелепите компромати по имотна линия всъщност вреди само на себе си. Това далеч не е първата атака, която Валери Симеонов предприема срещу Николина Ангелкова. Когато беше вицепремиер, в чийто ресор влизаше и туризмът, той атакуваше всяко намерение на туристическия министър, буквално където седне и където стане. Например за плажовете. Приемането на нов Закон за концесиите през втората половина на 2017 г., който да влезе в сила от 1 януари 2018 г., бе повод за Симеонов да си мисли, че от тази дата концесиите за всички плажове вече ще се дават от Министерския съвет, чийто вицепремиер е той. Изглежда той или хората, които го съветваха, смятаха, че раздаването на плажни концесии става в рамките на около една-две работни седмици. Малко преди законът да влезе в сила обаче стана ясно, че трябва да се пишат 3 наредби само за плажните концесии, а в самия закон сроковете за написването им бяха 6-месечни. Да, но по същото време – през лятото и есента на 2018-а година, изтичаха 20-годишните концесионни договори на курорти като Албена, Ривиера, Златни пясъци и Слънчев ден. Хотелиерите и собствениците на курортни комплекси като Албена, Ривиера и Слънчев ден настояха процедурите да започнат по-отрано, за да имат сигурност за сезона, тъй като в туризма договарят почивките от 6 до 9 месеца по-рано и искат да знаят дали могат да включат плажните услуги в офертите си. Тогава Ангелкова се видя принудена да иска 12 или поне 9-месечно отлагане на влизането в сила на членовете от закона, които засягат плажните концесии. Или поне до написването на наредбите. Когато го постигна, коментарът на Валери Симеонов беше, че “Тя пак ще даде плажовете на Маргините, Маджовците и други като тях”. Вместо като вицепример да натиска да се пишат наредби за плажните концесии, за да се променят правилата на играта, щом смята, че сегашният ред е несправедлив. Но 2018 г. мина и замина и преди няколко месеца ветото върху плажните концесии бе удължено, този път безсрочно. Т.е. плажовете се дават на концесия по силата на действащите през последните 15 правила – по Закона за устройство на черноморското крайбрежие. Към който поне има написани подзаконови нормативни актове и богата практика, така че процесът поне върви. По същото време – през есента на 2017 г., Симеонов проведе зрелищни акции срещу шума в Слънчев бряг, който се издавал от няколкото открити дискотеки. Пътьом той се закани и да премахне напълно търговията по алеите, които наистина в разгара на лятото отесняват от щандове, заемащи почти цялата ширина на алеите. Това щеше да стане с промени в закони, които никой така и не видя. Ангелкова също се е заканвала нееднократно да ограничи незаконната търговия. Но като, технократ изглежда, ѝ беше ясно, че може да действа само в рамките на закона или ако ще иска промени в него, те трябва да са съобразени с реалността. Няколко месеца след акцията на Симеонов туристическото министерство предложи единна визия на павилионите в Слънчев бряг и ограничаване на сергиите. Но само на разположените върху публична инфраструктура, каквато в курорта са алеите. Не и върху площта, която принадлежи на частни хотели. Особеното в Слънчев бряг е, че повечето от тези площи принадлежат на съответния хотел и неговият собственик може да допуска отгоре каквото си поиска. Включително и щанд, който се е разпрострял върху част от алеята. Министърът като принципал на държавното дружество, което управлява инфраструктурата на Слънчев бряг, може да допуска един или друг търговец само върху алеите. Но Симеонов се правеше, че не разбира. Павилионите бяха осмени от него и той започна да твърди, че причината за циганията в курорта е, че концесията на плаж Слънчев бряг-север е свързана с Младен Михалев-Маджо. В крайна сметка Ангелкова прекрати този концесионен договор, но трябваше да намери основание. Докато всички действия, свързани с това прекъсване, минат, Валери Симеонов вече не беше вицепремиер. ", "date": "2019.04.05", "title": "Николина Ангелкова заможна по две линии - баща и съпруг (Обзор)"}
{"url": "https://www.24chasa.bg/novini/article/7385534", "text": "Унгарският министър-председател Виктор Орбан започна днес кампанията на своята партия ФИДЕС- Унгарски граждански съюз, за изборите за Европейски парламент с представяне на план от седем точки срещу имиграцията, предаде Асошиейтед прес. Орбан се обяви за контрол на миграцията от националните правителства, а не от бюрократите в Европейския съюз. Той повтори виждането си, че никоя държава не трябва да бъде принуждавана да приема имигранти, предава БТА. Унгарският премиер призова ЕС да спре финансирането на граждански групи, които подкрепят кандидати за убежище, и каза, че \"никой в Европа не трябва да страда от дискриминация\", защото e християнин. За пореден път Орбан критикува председателя на Европейската комисия Жан-Клод Юнкер като каза, че той е \"твърдо отговорен\" за \"британското тресавище с Брекзит\" и \"мигрантското нашествие\". Гласуването за Европейски парламент в Унгария ще е на 26 май.", "date": "2019.04.05", "title": "Орбан започна кампанията си за евроизборите с антиимигрантски план"}
{"url": "https://www.24chasa.bg/novini/article/7385356", "text": "Банковият обирджия от Сливен Стефан Стефанов и Патрик Първев, който бе осъден за побой над 3-годишно дете, са поискали да бъдат пуснати предсрочно от затвора. Молбите им вече са в Софийския градски съд (СГС), но делата за разглеждането им още не са насрочени. На 23 март 2011 г. Стефанов нахлу в банка в Сливен, за да я обере, простреля охранител и взе 6-има заложници, но след 18 часа бе арестуван. След 2 разглеждания на делото той бе осъден на 15 г. затвор. По-късно призна, че 6 месеца планирал банковия удар, но нещата “се объркали”. Стефанов е преместен от затвора в Бургас в Кремиковци. Една от причините е, че имал приятелка в София. За предсрочно освобождаване е необходимо осъденият да е изтърпял повече от половината от наказанието и да е доказано, че се е поправил. В молбите на затворниците се твърди, че те отговарят на това условие. На Стефанов му остават да лежи още около 6 г., а на Патрик - 2 г. Той бе осъден на 6 г. затвор за това, че през 2015 г. с приятел малтретирали 3-годишния Христо Велински - Еци, за когото трябвало да се грижат. На предстоящите дела в съда инспектори от затвора трябва да дадат становище за поведението на затворниците и за това дали се били превъзпитали.", "date": "2019.04.05", "title": "Банковият обирджия от Сливен и биячът на Еци искат да ги пуснат от затвора"}
{"url": "https://www.24chasa.bg/novini/article/7385549", "text": "\"Още декември отбелязахме един негативен етап от развитието на пакета \"Мобилност\". Гласуването в Европейския парламент в сряда по пакета \"Мобилност\" не е окончателното му приемане, а само пореден етап. Предстоят междуинституционални преговори, през които ние ще се борим до край\". Това заяви министърът на транспорта Росен Желязков пред  . \"Таяни слушаше всички страни и като че ли се опитваше да угоди на всички. Това беше явно и при връщането на досиетата на транспортната комисия, а след това и допускането му в парламента. Когато тази тема влезе в зала със 750 депутата, ние с нашите 17 представители в ЕП, дори с другите държави от периферията на Европа, сме по-малко. Нашата цел беше да не влезе в зала, защото тогава резултатът беше предизвестен. Евродепутатите от Източна Европа са едва една трета от членовете на Европейския парламент\", обясни той. \"Лошо впечатление направи ликуването на победителите. Сигурно има и някъде грешка, опонентите ще намерят, но не мисля, че аргументите ще бъдат силни. Още от анонсирането на пакета имахме ясна позиция. Може би ние след 12 години членство не бяхме научили урока, че трябва да правим компромиси. Не сме се научили още да търгуваме с неща, които зависят от нас, за да получим облага, която ни вълнува. Този процес ни даде повече, отколкото ни отне\", коментира Желязков. \"Всичко е в сферата на морала и правото. Важното е каква е реакцията. Интересен е феноменът е, че когато се говори за практики, те се приписват само на тези, които са на властова позиция, но не се приписват на тези, които имат амбиция да дойдат във властта\", каза министърът относно \"Апартамент гейт\".", "date": "2019.04.05", "title": "Росен Желязков: Гласуването по пакета \"Мобилност\" не е окончателно приемане"}
{"url": "https://www.24chasa.bg/novini/article/7385553", "text": "Два подозрителни пакета бяха изпратени днес до британската централна банка в Лондон. Полицията ги провери и обяви за безопасни, предаде Ройтерс. След откриването на пакетите полицията отцепи района около \"Банк ъв Ингланд\" (Bank of England) и блокира улиците в района. Тревогата вече е отменена. От британската централна банка не коментираха случая. Миналия месец писма бомби бяха изпратени до сгради в Лондон и Глазгоу, във Великобритания, и до Лимерик, в Република Ирландия. Според британската полиция случаите са свързани и имат отношение към Брекзит и предизвиканото от него увеличаване на напрежението в Северна Ирландия.", "date": "2019.04.05", "title": "2 подозрителни пакета пратени до британската централна банка"}
{"url": "https://www.24chasa.bg/novini/article/7385583", "text": "Кокичета - такъв е символът на листата “Път на младите”, които се явяват на евроизборите с регистрацията на НДСВ и “Новото време”. Начело е юристът от Лондон Румен Чолаков, който призна преди месеци в интервю за “24 часа”, че е готов да се кандидатира за евродепутат. \"Младите хора сме наивни идеалисти и именно това е необходимо на България и на Европа, за да има положителна промяна. Не бива да се противопоставят идеологии, а да се търсят решения на проблемите. В политическия спектър ние се определяме като революционни центристи. В Европейския парламент ние ще търсим платформа, което отговаря на ценностите ни\", обяви Румен Чолаков при представянето на листата. Всички в листата са на възраст до 21 до 35 г., като част от тях живеят в чужбина, но всички са доказани професионалисти. Сред тях е и директорът на столичното ОУ “Хан Крум” Данко Калапиш. В листата на \"Път на младите\" кандидатите са представени на визитки като бордни карти.", "date": "2019.04.05", "title": "Юпита излизат на вота с кокичета - всички в евролиста до 35 г."}
{"url": "https://www.24chasa.bg/novini/article/7385351", "text": "Създаването на нова инвестиционна организация със седалище в Солун, която да подкрепя проекти, насочени към съвместното развитие на Балканите, спомена като възможност гръцкият вицепремиер и министър на икономиката и развитието Янис Драгасакис на Първия балкански форум в Солун днес, съобщи АНА-МПА, цитирана от БТА. Форумът е организиран от гръцкото подминистерство на Македония и Тракия. Драгасакис предложи участващите министри и представители на организации от Балканите да решат да бъде създаден пакет от проекти от общ приоритет, за да бъде потърсено финансиране. Драгасакис каза, че за пътища, пристанища, железопътни линии, енергийни и други инфраструктурни проекти, наред с разумното използване на собствените си ресурси, страните от региона трябва да потърсят и финансиране от международни организации или от капиталовите пазари. \"За да можем обаче да черпим ресурси от международните пазари, трябва да имаме подходящите инвестиционни инструменти. Готови ли сме да обсъдим (създаването на) една Балканска банка? Може би още не, но нека си го поставим за цел [...] Ако не можем да пристъпим незабавно към създаването на балканска банка за развитие, можем поне да създадем една организация за съвместното развитие на Балканите\", каза гръцкият министър. В тази връзка Драгасакис припомни, че Гърция е в процес на създаване на национална банка за развитие, която вероятно ще има и подразделение в Солун. \"Но ако има интерес от други страни или международни организации, можем, вместо подразделение, да създадем една нова институция, каквато например е Черноморската банка - институция с многостранно участие. Във всеки случай ние ще пристъпим към създаването на един такъв инструмент със седалище в Солун с цел финансирането на компании и инвестиции в Северна Гърция и изобщо за съвместното балканско развитие. Разполагаме и с един кредитен остатък, който имахме от по-рано, за развитието на Балканите - около 200 млн. евро\", каза гръцкият вицепремиер.", "date": "2019.04.05", "title": "Гърция лансира идеята за балканска банка за развитие със седалище в Солун"}
{"url": "https://www.24chasa.bg/novini/article/7385384", "text": "Задържаният вчера в Гърция 31-годишен българин по подозрение в поръчково убийство заявява, че е невинен, каза адвокатът му Апостолос Литрас, цитиран от Асошиейтед прес, съобщи БТА. на 31 октомври 2018 г. За Макрис се твърди, че преди установяването му в Гърция се е занимавал с незаконна дейност в Сидни. \"Имаме сериозни индикации, че (...) това е било поръчково убийство\", заяви днес говорител на полицията. Полицията издирва във връзка с убийството и 35-годишния брат на задържания, за когото се предполага, че в момента се намира в България.", "date": "2019.04.05", "title": "Арестуваният в Гърция българин за поръчково убийство: Невинен съм (Видео)"}
{"url": "https://www.24chasa.bg/novini/article/7385424", "text": "Вокалистът на Gravity Co Явор Захариев е починал. Новината бе потвърдена за от неговата сестра. . Захариев беше настанен в реанимацията на \"Пирогов\" в изключително тежко състояние. Неофициално от полицията обясниха, че няма следи от насилие и влизане с взлом. Миналата година Захариев разказа как е успял да се пребори с дрогата, след като е бил 3 години в комуна в Хърватия. Подозренията са, че се е върнал към стария навик и е довел организма си до пълно изтощение.", "date": "2019.04.05", "title": "Почина вокалистът на Gravity Co Явор Захариев"}
{"url": "https://www.24chasa.bg/novini/article/7385364", "text": "Само 47 са останалите в България съдебни лекари в активна възраст. Те изготвят експертизи за побои, изнасилвания, убийства и други престъпнения. Още 20 патолози пенсионери им помагат в експертизи по документи, се разбра на честванията на 100-годишнината от създаването на Катедрата по съдебна медицина и деонтология. Заради малкото лекари експертизите се бавят, а това бави и делата, каза доц. д-р Александър Александров, ръководителят на катедрата по съдебна медицина. Проблеми има и с материалната база в провинцията. Заради ниското заплащане студентите не искали да специализират в тази област. Да отбележат годишнината, на празника дойдоха шефът на СДВР Георги Хаджиев, председателят на Софийския районен съд Александър Ангелов и медици. ", "date": "2019.04.05", "title": "Само 47 съдебни лекари у нас"}
{"url": "https://www.24chasa.bg/novini/article/7385477", "text": "САЩ, Великобритания и Франция предупредиха Сирия да не използва химическо оръжие срещу противниците на правителството, предаде Асошиейтед прес, цитирана от БТА. Според общо изявление на външните министри на трите страни - държавният секретар на САЩ Майк Помпейо и колегите му Джереми Хънт и Жан-Ив Льо Дриан - употребата на химическо оръжие от Сирия в миналото \"не може да се оспорва\". Министрите предупреждават, че ще действат решително и експедитивно в случай на подобна атака в бъдеще. Изявлението е разпространено преди годишнините от нападенията с химическо оръжие в Сирия, на чиито извършители трите страни се зарекоха да потърсят сметка. Те отново призоваха за намиране на политическо решение на конфликта в Сирия чрез преговори. Правителството на сирийския президент Башар Асад отрича да е използвало химически оръжия срещу свои опоненти. Международните следователи потвърдиха, че са използвани химически оръжия, но не назоваха конкретен извършител, припомня АП.", "date": "2019.04.05", "title": "САЩ, Великобритания и Франция: Сирия \nда не използва химическо оръжие"}
{"url": "https://www.24chasa.bg/novini/article/7385489", "text": "Румънският президент Клаус Йоханис отправи покана към всички парламентарни партии да участват следващата седмица в консултации във връзка с планирания референдум за правосъдието, съобщава информационният сайт Зиаре, цитиран от БТА. Поканата идва, след като миналата седмица държавният глава се консултира с представители на гражданското общество и на магистратите. Вчера Йоханис съобщи, че референдумът ще има две теми: забрана на извънредните постановления в областта на правосъдието и наказателната политика и забрана на амнистията и помилването на осъдени за корупционни престъпления. Консултациите с политическите партии ще се състоят в края на следващата седмица, като в четвъртък са поканени опозиционните Национално-либерална партия, Съюз за спасение на Румъния, Партия Народно движение, както и подкрепящия правителството Демократичен съюз на унгарците в Румъния. В петък пък са поканени двете партии от управляващата коалиция - Социалдемократическа партия и Алианс на либералите и демократите. Лидерът на социалдемократите Ливиу Драгня заяви, че няма да участва консултациите с Йоханис, но неговата партия ще изпрати своя делегация.", "date": "2019.04.05", "title": "Йоханис кани партиите на консултации за референдума в Румъния"}
{"url": "https://www.24chasa.bg/novini/article/7385499", "text": "Президентът на Турция Реджеп Тайип Ердоган заяви днес след петъчната молитва в Истанбул, че искането на неговата Партия на справедливостта и развитието за повторно преброяване на бюлетините на местните избори в мегаполиса е естествено, предаде Асошиейтед прес. Ердоган каза, че изборите са приключили, но правният процес продължава поради възраженията на неговата партия и искането за повторно преброяване на гласовете, предава БТА. Президентът каза, че изборната комисия е \"шеф\" на процеса и тя ще вземе окончателното решение. Основният опозиционен кандидат Екрем Имамоглу заяви днес, че продължава да води с 18 742 гласа при повторното преброяване на невалидните бюлетини в 17 от 39 общини на Истанбул. Ердоган остро критикува САЩ и европейските страни, като ги обвини в намеса във вътрешните работи на Турция. Голямата избирателна активност бе \"урок по демокрация\" за света, заяви той. Настроенията сред избирателите на опозицията в Истанбул се движат между празничност и тревога поради опасения, че победата им в надпреварата за кмет на мегаполиса може да бъде анулирана при повторното преброяване на гласовете, след като управляващата партия оспори изборните резултати.", "date": "2019.04.05", "title": "Ердоган: Повторното преброяване на гласовете е нещо естествено"}
{"url": "https://www.24chasa.bg/novini/article/7385500", "text": "Кандидатът за президент на Украйна Володимир Зеленски публикува резултатите от своите медицински изследвания, на които се подложи днес съгласно споразумението със своя конкурент в предстоящия балотаж от президентските избори Петро Порошенко, предаде ТАСС, цитирана от БТА. Данните от тестовете не показват следи от забранени вещества в кръвта на Зеленски. Самият той написа във \"Фейсбук\", че биоматериалите ще бъдат пратени в испанска лаборатория за допълнителни изследвания. Преди това предизборният щаб на действащия президент Порошенко изрази съмнения в процедурата с медицинските изследвания на Зеленски, тъй като лекарят, който ги е извършил, е негов приближен. Според шефа на щаба лекарят се е снимал в тв сериал, продуциран от Зеленски, което \"поставя под съмнения цялата идея и достоверността на анализите\". Володимир Зеленски, който е комедиен актьор и филмов продуцент, предложи на опонента си на втория тур да водят дебати на Олимпийския стадион в Киев, както и да се подложат на медицински тестове. Порошенко прие предложението и днес сутринта двамата претенденти се явиха в различни медицински центрове за проверка за съдържание на наркотици и алкохол в кръвта. Главният лекар на градската наркологична болница веднага заяви, че експресният анализ на кръвната проба на Порошенко е дал отрицателен резултат, но окончателните резултати ще бъдат готови след няколко дни, съобщи ТАСС.", "date": "2019.04.05", "title": "Изследванията на Зеленски: Няма забранени вещества в кръвта му"}
{"url": "https://www.24chasa.bg/novini/article/7385509", "text": "Човешки клетки, предназначени за нелегална търговия с органи и тъкани, са установили гръцките митнически власти на международното летище в Солун при проверка на багажа на пътниците на полет от Москва за Солун, съобщава \"Катимерини\". Митническите служители са намерили в картонена кутия специална хартиена опаковка с охладители, в които е имало пластмасов контейнер с надписи на руски език. Вътре е открит очен лимб в транспортна среда с американски произход, предава БТА. Става въпрос за стерилизирани човешки клетки, които се използват в операции за възстановяване на роговицата. Човешкият материал е бил конфискуван, защото транспортът му изисква да бъде придружаван с определени сертификати, които в случая са отсъствали. Пътничката, която е пренасяла клетките, е задържана. Тя е обяснила, че като туристически придружител е пътувала, за да вземе чужди граждани от Солун и да ги отведе в Корфу. Според обясненията й е смятала, че в контейнера има лекарства, и е трябвало да го предаде на служител в туристическо бюро.", "date": "2019.04.05", "title": "Арестуваха жена на летището в Солун за нелегален трафик на човешки клетки"}
{"url": "https://www.24chasa.bg/novini/article/7385514", "text": "Албанската полиция съобщи днес, че ръчна граната е убила 11-годишно момче и е ранила 9-годишната му сестра, предаде Асошиейтед прес. Децата намерили гранатата, докато си играели край поток в село в западната част на Албания, на 130 километра от столицата Тирана, предава БТА. Според полицията гранатата е експлодирала, докато децата са си играели с нея.", "date": "2019.04.05", "title": "Граната уби момче и рани сестричката му в Албания"}
{"url": "https://www.24chasa.bg/novini/article/7385520", "text": "Премиерът на Северна Македония Зоран Заев заяви днес, че няма да подаде оставка, ако страната не получи дата за начало на преговори за членство в ЕС, съобщиха македонските медии. Заев каза, че няма основания за неуспех, защото всички реформи са извършени и остава само да се приеме законът за прокуратурата, предаде БТА. Би било долбре, ако законът бъде приент този месец, за да се избегне злоупотребата с него в политическата кампания преди президентските избори, каза той. Премиерът отговори така на журналистически въпрос ще подаде ли оставка, ако страната не получи дата за преговори с ЕС през юни. Законът за прокуратурата трябва да уреди статута на специалната прокуратура.", "date": "2019.04.05", "title": "Зоран Заев: Няма да подам оставка, ако не получим дата за преговори за членство в ЕС"}
{"url": "https://www.24chasa.bg/novini/article/7385522", "text": "Зам.-председателят на КПКОНПИ Антон Славчев заедно със свои близки е купил тераса от над 200 квадрата за по-малко от 40 000 лева. Към нея той декларира и апартамент в столичния квартал \"Хиподрума\" срещу 18 000 лева, предаде  . Сделките за апартамента и терасата, придобита заедно с негови близки, са през 2010 и 2011 г., когато Славчев работи в Държавната агенция по национална сигурност (ДАНС). В момента той вече оглавява антикорупционния орган и е натоварен с проверките на политиците, придобили евтини апартаменти от „Артекс”. Той придобива правото на строеж за 63 кв.м в сграда срещу сумата от близо 19 000 лева. Славчев е заместник-шеф на антикорупционния орган, а в имуществената си декларация обявява вече като собствен същият апартамент от 63 квадрата, придобит обаче на същата цена, на която е купил само правото на строеж - 18 600 лева. Или по 151 евро за квадрат. Адвокат Грета Ганева обяснява, че в декларацията на Славчев липсва информация. „Стойността, която е посочена, е единствено за придобитото право на строеж, но не и за изграждането им и съществуването им. Когато имало степен на завършеност, лицето е следвало да декларира тази степен и съответната цена на завършеност. Липсва разликата - липсва икономическата стойност на обектите. Много е вероятно да се установи, че доходите на лицето съвпадат с цената, която е описана в нотариалния акт”, обясни Грета Ганева. Година след сделката за право на строеж Антон Славчев и негови близки купуват тераса с площ от 243 кв.м, чиято продажна цена е в размер на 39 486 лева. Цената е 5пет пъти по-ниска от данъчната оценка в нотариалния акт. Данъчната оценка на продавания недвижим имот е в размер на 216 419 лева. Простата сметка показва, че терасата е излязла по 83 евро за квадрат.", "date": "2019.04.05", "title": "Зам.-шефът на КПКОНПИ купил апартамент в \"Хиподрума\" за 18 000 лв. и тераса за 40 000 лв."}
{"url": "https://www.24chasa.bg/novini/article/7385344", "text": "Българската агенция по безопасност на храните (БАБХ) констатира нови огнища на заболяването Инфлуенца по птиците (H5) в регистриран животновъден обект в град Асеновград, община Асеновград, област Пловдив и в обект – тип лично стопанство, в село Крумово, община Родопи, област Пловдив. Пробите са потвърдени днес, 5 април, от Националната референтна лаборатория към Националния диагностичен научноизследователски ветеринарномедицински институт. Това съобщиха от пресцентъра на агенцията. Засегнатите птици в обектите са кокошки носачки. С цел контрол и ликвидиране на заболяването, БАБХ прилага всички мерки в съответствие с действащото законодателство. Със заповеди на Агенцията са определени действията за ликвидиране на огнищата с високопатогенна инфлуенца по птиците и срещу разпространението на инфекция сред птиците в района. Предстои хуманно умъртвяване и унищожаване на засегнатите птици, отглеждани в обектите, което ще бъде последвано от почистване и дезинфекция. Определени са 3-километрови предпазни зони и 10-километрови зони за наблюдение около констатираните огнища на заболяването. Забранено е движението на птици и продукти от тях в и от предпазните и наблюдаваните зони. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Ще се извършват клинични прегледи на птиците, отглеждани в останалите селища в предпазните зони и ще се проведе епизоотично проучване за причините, довели до заболяването. Ще бъдат свикани областата и общинските епизоотични комисии. На този етап няма засегнати хора и няма опасност за потребителите. Яйцата не са опасни за човешка консумация. Евентуалното заразяване може да случи при пряк контакт с болни птици. С цел предотвратяване вероятността за разпространяване на заболяването при други птици, БАБХ изтегля и реализираните в търговската мрежа яйца с произход фермата за кокошки носачки. БАБХ напомня, че фуражите и суровините за тях следва да се съхраняват в закрити помещения. По този начин се избягва възможността диви пернати да заразят фуража, а оттам и питомните да бъдат заразени с вирус.", "date": "2019.04.05", "title": "Нови случаи на птичи грип в Пловдивско"}
{"url": "https://www.24chasa.bg/novini/article/7385246", "text": "„Аз съм категорично несъгласен, че ядрени оръжия на Балканите имат някакъв смисъл или някаква дълбока геостратегическа идея. Основното, което ни обединява всички нас на Балканите, е желанието за мир, за икономическо и за демократично развитие. Аз не считам, че едни ракети поставени, в която и да е държава на Балканите, биха допринесли и биха били част от едно такова решение”. Това заяви в студиото на   президентът на Република България (2012 - 2017 г.) Росен Плевнелиев. По думите му за Балканите разполагането на нови ракети не е част от добрата рецепта за решението за мир. „Нека ракетите останат на друго място. Желанието за мир и за устойчиво икономическо развитие минава през други решения. Всеки от нас трябва да си даде сметка, че НАТО, като символ на най-силния отбранителен съюз на планетата на демократични държави, е част от формулата за мира. Аз бих приветствал всяка една от държавите на Западните Балкани, рано или късно, да стане член на НАТО. Да, членство в НАТО е решение за мир, но ракетите са нещо съвсем различно”, каза още Плевнелиев. Според Плевнелиев нещата са изключително сериозни. „Никой не трябва да подценява заплахата, особено тази, която идва днес на изток от нас, тъй като Русия се вживява в ролята си на велика сила и търси компенсация за своите геополитически интереси. Всички държави в периферията на Русия днес са трайно дестабилизирани и поставени в подчинение. Там са инсталирани т.нар. „замразени конфликти”. България не иска да бъде в ролята на подобна държава и затова членството в НАТО е единственото решение”, коментира той. \"Безспорно има проблеми както в НАТО, така и в ЕС, но също така е безспорно, че нито една от държавите-членки не поставя под въпрос своето членство в НАТО. Нещо повече, списъкът от държави, които искат да се присъединят е много дълъг\", каза Плевнелиев. По думите му Германия трябва да се изправи пред своята отговорност и да допринася за колективната защита, увеличавайки разходите за отбрана. „България трябва да увеличи до 2% разходите за отбрана, защото 20 години българската армия беше оставена с едно остаряло въоръжение, демотивирана, без никакви ефективни мерки за поставянето на българската национална армия като една ефективна и работеща институция. Именно затова считам, че е добро решението за увеличаване на разходите за отбрана с 2% и считам също, че това ще помогне и за самочувствието на българския народ, който ще види своята армия добре въоръжена”, заяви още Росен Плевнелиев. Относно скандала с апартаментите на властта, Росен Плевнелиев коментира: „Абсолютно съм съгласен с тезата, че не може да се посочва само един или друг като удобно извинение за национални безобразия. Това, на което днес е символ \"Апартаментгейт.\" Според мен принципът трябва да е ясен и той е, че когато сте в политиката, докато сте активен политик, е добре да се въздържате от всякакви действия, които биха могли да поставят под въпрос морала. За мен е повече от ясно, че в момента в политиката имаме много действащи политици, които напазаруваха апартаменти, но не само – купуваха се и електрически централи, купуваха се и се продаваха някакви големи дупки, купуваха се предприятия и всичко това през годините е пред очите на българския народ”. По думите му това, което днес се случва в ГЕРБ има и позитивна страна. „Да, валят оставки, но посочете ми една друга политическа сила, в която някога някой за каквото и да е било безобразие е подал оставка?! Оставката е едно добро начало тогава, когато говорим, че в политиката не всичко е просто интереси, а има и ценности, има и морал. Аз се радвам, когато политици подават оставка за това, че са нарушени едни или други устои или морални принципи”, каза Плевнелиев.", "date": "2019.04.05", "title": "Плевнелиев: Членство в НАТО е решение за мир, ядрените ракети са нещо съвсем различно"}
{"url": "https://www.24chasa.bg/novini/article/7385269", "text": "ГЕРБ ще представи на 7 април слогана си за предстоящата предизборна кампания за европейския вот на 26 май, съобщиха от пресцентъра на партията. Той ще бъде представен от зам.-председателя на ГЕРБ и председател на Националния предизборен щаб на партията Цветан Цветанов по време на специално събитие, което ще се проведе в централата на партията.", "date": "2019.04.05", "title": "Цветанов представя в неделя слогана на ГЕРБ за евроизборите"}
{"url": "https://www.24chasa.bg/novini/article/7385297", "text": "Латвийското правителство уволни днес водача на прокремълската социалдемократическа партия \"Съгласие\" Нилс Ушаковс от поста кмет на столицата Рига за \"безсрамни финансови нарушения\", предаде Франс прес. Ушаковс е кмет на Рига от 2009 г. Ръководената от него партия спечели парламентарните избори през октомври миналата година, но не успя да формира коалиция и премина в опозиция. Партията е подкрепяна главно от рускоезичното малцинство, което представлява около една четвърт от населението от 1,9 милиона души на Латвия, предаде БТА. Министърът на околната среда и регионалното развитие Юрис Пуце обяви, че Ушаковс е отговорен за тежко нехайство и системна небрежност, както и за безсрамни финансови нарушения. По силата на закона министърът отговаря за контрола над общините и за функционирането им. В случай на повтарящи се нарушения, министерството е длъжно да разпусне общинския съвет (което води до предсрочни избори) или да уволни кмета. През януари Ушаковс беше задържан за кратко при разследване за корупция във връзка с търг за покупката на полски и чешки автобуси и трамваи за общинската компания за обществен транспорт \"Ригас сатиксме\". През декември миналата година по това разследване бяха арестувани шестима души, включително генералният директор на \"Ригас сатиксме\" Леонс Бемхенс и един от най-богатите латвийски бизнесмени Марис Мартинсонс. Министърът заяви, че преди две години общинският съвет е гласувал увеличаване на капитала на компанията с 28 милиона евро, но парите не били инвестирани. \"Те просто са прахосани и не могат да бъдат възстановени\", каза той за АФП. Ушаковс заяви, че ще обжалва решението на министерството в съда. \"Ще се боря, ще остана с избирателите си, каквото и да стане\", каза той. До изясняване на случая кметските функции ще изпълнява заместник-кметът Олегс Буровс. Ушаковс съобщи също, че ще се кандидатира на изборите за Европейския парламент, което ще му даде възможност да мобилизира избирателите на партия \"Съгласие\". \"Ушаковс ще прати до урните своите привърженици, главно възрастни хора от рускоезичната общност, които иначе биха си останали у дома, каза за АФП политологът Марсис Крастинс.", "date": "2019.04.05", "title": "Уволниха кмета на латвийската столица Рига за финансови нарушения"}
{"url": "https://www.24chasa.bg/novini/article/7384979", "text": "Турският президент Реджеп Тайип Ердоган заяви днес, че Турция продължава да извършва плащания в рамките на споразумението й с Русия за покупка на ракетни системи за противовъздушна отбрана С-400, предаде Ройтерс. Той също така отбеляза, че Съединените щати не са предоставили същите условия, когато са предложили да продадат на Анкара ракети Пейтриът, предава БТА. \"С-400 заемат важно място в нашите преговори. Аргументите на САЩ са много погрешни. Ние завършихме процеса за С-400 и нашите плащания продължават\", заяви Ердоган пред журналисти в Истанбул, когато бе попитан за планираните му разговори следващата седмица в Москва. На 8 април в Москва ще се състои поредно заседание на Съвета за сътрудничество на високо равнище, което ще бъде председателствано от президентите на Русия и Турция Владимир Путин и Реджеп Тайип Ердоган.", "date": "2019.04.05", "title": "Ердоган: Продължаваме с плащанията по сделката за системите С-400"}
{"url": "https://www.24chasa.bg/novini/article/7385007", "text": "Газов пистолет и електронна везна са иззети от 28-годишен мъж, шофирал след употреба на наркотици, съобщиха от полицията в Кърджали. Проверен е негов частен имот в града. В жилището му са намерени елекронна везна и газов пистолет, които са били иззети и са на съхранение в полицейското управление. Преди това мъжът се движил с лек автомобил „Опел“ и бил спрян за проверка вчера около 16.30 часа в областния град. Тестът за наркотици на водача е отчел положителна проба за амфетамин, след което е задържан в полицейското управление. Издаден е талон за медицинско изследване, но водачът отказал проби за химически анализ. Образувано е бързо производство по Наказателния кодекс. ", "date": "2019.04.05", "title": "Хванаха дрогиран шофьор с газов пистолет"}
{"url": "https://www.24chasa.bg/novini/article/7385022", "text": "Тленните останки на българското семейство, което загина в самолетна катастрофа в Северна Македония, ще бъдат върнати в страната ни днес, информира  В четвъртък близките им дадоха ДНК проби в македонската „Съдебна медицина”, които удостовериха самоличността им. Катастрофата стана на 2 април в планината Якубица. Като основна причина за разбиването на частния самолет с четирима българи на борда бяха посочени лошите метеорологични условия, но се преглежда цялата документация и се обследва изправността на летателната машина. В следващия месец 20 прокурори и спецкомисия ще проведат разпити и ще прегледат всички доказателства. Очаква се, когато времето се подобри, разбитият самолет да бъде преместен от планината в хангар в Скопие.", "date": "2019.04.05", "title": "Връщат у нас телата на жертвите на авиокатастрофата край Скопие днес"}
{"url": "https://www.24chasa.bg/novini/article/7385029", "text": "Сидни Бренър - един от гигантите в науката през 20-и век, почина на 92-годишна възраст, съобщи Би Би Си. За новаторските си открития в молекулярната и развойна биология Сидни Бренър печели много награди, сред които \"Ласкер\", \"Киото\", медал \"Клебс\". Той получава и Нобелова награда за медицина или физиология през 2002 г., предаде БТА. Нобеловата награда е присъдена на Сидни Бренър през 2002 г. за работата с миниатюрния кръгъл червей Caenorhabditis elegans, който сега се използва широко от изследователите като модел за изследване на фундаментални механизми във всички живи организми. Сидни Бренър има голям принос и за изучаването на ДНК. Той редовно работи с други величия в тази област, като Франсис Крик, Франсоа Жакоб, Лайнъс Полинг и Джеймс Уотсън. Бренър помага да бъде установена ролята на РНК като преносител на \"кода на живота\" от ДНК секвенциите до рибозомните протеинови фабрики в клетките. Той осъзнава и значимостта на кодоните - групи от три нуклеотида в ДНК секвенцията, обозначаваща правилната поредица аминокиселини, които рибозомите трябва да използват за изграждане на протеините. Макар и да е роден в бедно имигрантско семейство и сам да се е научил да чете от вестниците, използвани за покривка на масата, Сидни Бренър печели стипендия за медицински университет едва 15-годишен. По-късно той получава докторска степен от Оксфордския университет и започва работа в Кембридж и авангардната лаборатория по молекулярна биология там. Той е нейният втори директор от 1979 г. до 1986 г. След това влага много усилия в изграждането на научна общност в Сингапур. Именно сингапурската Агенция за наука, технология и изследвания съобщи за смъртта му.", "date": "2019.04.05", "title": "На 92 години почина Сидни Бренър - учен с огромен принос в молекулярната биология"}
{"url": "https://www.24chasa.bg/novini/article/7385053", "text": "Висшите училища са изправени пред отговорността да обучават своите студенти да са създатели на дигитално съдържание и да ги превърнат в лидери на промяната в индустрията, държавата и обществото като запазват човешката етика и природа. Това каза министърът на образованието и науката Красимир Вълчев на публична лекция в рамките на Masterclass 4.0 в Пловдивския университет \"Паисий Хилендарски\", организиран от КНСБ и висшето училище, цитиран от пресцентъра на МОН. Акцентът е върху развитието на работната сила на пазара на труда и с него трябва да се променят и системите на образованието. Целта е днешните ученици и студенти да са подготвени за живот, който в много голяма степен ще бъде базиран на взаимодействието с машини. А тази техника ще изисква програмиране, развитие и управление, е посочил министър Вълчев. \"Висшите училища трябва да предприемат хоризонтални мерки за насърчаване на иновациите, креативността и да развиват качествени научни изследвания, да работят съвместно с европейските университетски мрежи и с бизнеса\", е подчертал министърът на образованието. Той е допълнил, че инвестициите в оборудването са една от големите стъпки пред висшите училища, когато става дума за дигитализация на висшето образование. Другите са - инвестиции в млади учени и преподаватели, за които започва национална научна програма с бюджет от 15 милиона лева за тригодишен период. Малък научен пробив ще води до генериране на милиарди доходи и до изключително бързо развитие на стартиращи компании, е казал министър Вълчев. Той е посочил и нарастващия брой на обучаваните студенти по програми за ИКТ технологии - към първия семестър на учебната 2018-2019 година той e 14 885. Този сектор е показателен пример за положителни резултати от образователната работа дори в настоящия момент, защото в него е налице и тенденция за негативна миграция сред завършилите. Според министър Вълчев висшите училища все повече ще се изправят и пред предизвикателствата да подготвят студенти за киберсигурност, дигитална медийна грамотност и дигитално гражданство и най-вече за развитие на уменията за създаване и управление на устройства с изкуствен интелект. Като предпоставки за пренасочването към дигиталните предизвикателства, от страна на МОН, се предприемат редица мерки още от най-ранните етапи на образованието, е заявил министърът. Въведено е компютърно моделиране в трети клас, като предстои то да се разширява и към първи клас. Учениците в гимназиален етап могат да се обучават по програма за приложни програмисти. През настоящата година започва нова национална програма - \"IT бизнесът преподава\", с която специалисти от IT компании ще преподават определени модули от материала по информационни технологии. Започва и голям проект по ОП \"Наука и образование за интелигентен растеж\" за дигитализация на средното образование, в който са предвидени средства за създаване на отворен облак с учебно съдържание. Красимир Вълчев е припомнил, че България има силни традиции от над половин век в разработването и развитието на иновации и информационни технологии. Необходимо е обаче адаптиране, промени в начина на мислене и споделяне на знанията от страна на университетите, науката, бизнеса, родителите, децата, администрацията, за да се постигне технологично и иновативно предимство, е казал министърът.", "date": "2019.04.05", "title": "Вълчев: Висшите училища са изправени пред предизвикателствата на дигиталното време"}
{"url": "https://www.24chasa.bg/novini/article/7385054", "text": "61-ви самоходен артилерийски дивизион от 61-ва механизирана бригада - Карлово получи оценка „боеготов“ след успешна процедура по сертифициране, съобщиха от пресцентъра на военното министерство. От 2 до 4 април в 61-ва Стрямска механизирана бригада, район Казанлък, на учебен полигон „Тюлбе“ се проведе тактическо учение „Огнена зора 2019” за сертифицирането на 61-ви самоходен артилерийски дивизион от състава на пехотна бригада „Тежък тип”, декларирана за силите на НАТО с ниска степен на готовност. Комисия от състава на командването на Сухопътните войски оцени бойните способности на 61-ви самоходен артилерийски дивизион, съгласно стандартите за силите на Съюзното командване по операциите и ръководството за оценка на бойните способности на сухопътните щабове и формирования. В първата фаза на учението бяха проверени планиращите документи, познаването и използването на стандартните оперативни процедури, правилата за бойно поведение и функционалните задължения от личния състав на дивизиона. Комисията се запозна с окомплектоването на личния състав, въоръжението и средствата за индивидуална защита. Втората фаза на учението се проведе на учебен полигон „Тюлбе“. Изпълнени бяха задачи по извършване на марш до района за разполагане, действия на дивизиона в района за разполагане, заемане на район за бойно използване, управление на формированията на дивизиона при осъществяване на непосредствена огнева поддръжка на формированията на пехотна бригада „Тежък тип” при отбрана. Процедурата по сертифициране за оценка на бойните способности на 61-ви самоходен артилерийски дивизион завърши с връчване на сертификат с оценка „Боеготов” на командира на дивизиона от председателя на комисията полковник Христо Начев - началник на сектор в отдел „Подготовка на войските“.", "date": "2019.04.05", "title": "Самоходен артилерийски дивизион от Карлово получи оценка „боеготов“"}
{"url": "https://www.24chasa.bg/novini/article/7385052", "text": "Районната прокуратура в Разград предаде на съд украинец, управлявал товарен автомобил с ремарке с 3,12 промила алкохол, съобщиха от държавното обвинение. 40-годишният Андрей Т. е предаден на съд с обвинителен акт на Районната прокуратура в Разград. Срещу него било образувано бързо производство, след като на 27 март тази година на пътя Русе – Варна в землището на община Разград подсъдимият шофирал товарния автомобил „ДАФ“ с ремарке, като криволичел по пътя. Това било забелязано от пътуващите в същата посока полицейски служители със служебен автомобил. От време на време камионът с украинска регистрация навлизал в лентата на насрещно движещите се и създавал предпоставки за пътно-транспортно произшествие. Служителите на реда спрели за проверка товарния автомобил и поискали документите на водача. Докато слизал от камиона, украинският шофьор изпитвал сериозни затруднения и бил видимо пиян. На пода на кабината имало празна бутилка от уиски. На място Андрей Т. бил тестван с дрегер, който отчел рекордните промили алкохол в кръвта му. Мъжът бил отведен в болница, за да му бъде взета кръвна проба, но отказал, като се съгласил с показанията на дрегера. Издаден му бил акт за административно нарушение, а документите за управление на автомобил иззети. След първоначално взетата мярка за неотклонение задържане под стража до 72 часа, Районната прокуратура в Разград внесла в съда искане за постоянен арест на чужденеца, което било уважено от Разградския районен съд. Престъплението по член 346б, ал. 1 от НК се наказва с лишаване от свобода от 1 до 3 години и глоба от 200 до 1000 лева. Предстои делото срещу 40-годишния Андрей Т. да бъде насрочено за разглеждане в Разградския районен съд.", "date": "2019.04.05", "title": "Украинец отива на съд в Разград, карал камион с 3,12 промила алкохол"}
{"url": "https://www.24chasa.bg/novini/article/7385058", "text": "В момента се наблюдава увеличение на натиска от мигранти по българо-гръцката граница, като е изпратена допълнително техника и са усилени постовете по границата с южната ни съседка. Това каза вътрешният министър Младен Маринов по време на парламентарния контрол. \"За първите три месеца на тази година на вход на държавна граница общият натиск е бил 692 лица, като са задържани 112 граждани на трети страни, а за другите е предотвратено преминаването им\", допълни той, цитиран от БТА. \"През 2018 г. на вход на държавната граница са задържани 689 незакони мигранти, със 7 процента по-малко от 2017 г., когато са заловени 743 лица. Повечето от мигрантите са от Афганистан, Ирак и Сирия. Миналата година се е засилил натискът по българо-гръцката граница, като е бил 47 процента от общия натиск към държавните ни граници\", допълни министърът. Маринов каза още, че ще се срещне с кмета на Малко Търново, за да бъде обяснено защо и как ще се изграждат площадки, предназначени за евентуална мигрантска криза.", "date": "2019.04.05", "title": "Министър Маринов: Засилва се миграционният натиск от Гърция"}
{"url": "https://www.24chasa.bg/novini/article/7385071", "text": "Древноегипетски саркофаг на благородник ще бъде отворен в рамките на директно предаване на американската телевизия \"Дискавъри\", предаде Франс прес. Говорител на \"Дискавъри\" заяви, че откритият през февруари м.г. археологически обект, където е намерен каменният саркофаг, се намира близо до град Миня, южно от Кайро, предава БТА. Програмата \"Неизвестна експедиция: Египет на живо\" с времетраене два часа на Дискавъри ще бъде излъчена в неделя вечерта. От Върховния египетски съвет за антиките отказаха коментар. Говорителят увери, че проектът се осъществява със съдействието на египетското министерство по въпросите на паметниците на културата. \"Дискавъри\" поясни, че на обекта археолози наскоро открили древни погребални камери, в които имало 40 мумии. Една от тях е в саркофага, който ще бъде отворен в рамките на предаването.", "date": "2019.04.05", "title": "Отварят древноегипетски саркофаг в директно тв предаване в САЩ"}
{"url": "https://www.24chasa.bg/novini/article/7385084", "text": "Първи случай на морбили е регистриран във Великотърновска област, съобщиха от Регионалната здравна инспекция. За БТА директорът на РЗИ д-р Евгения Недева уточни, че на първи април в Инфекциозното отделение на МОБАЛ \"Д-р Стефан Черкезов\" е настанен мъж със съмнения за морбили, които на по-късен етап, след лабораторни изследвания са се потвърдили. Предполага се, че той се е заразил в чужбина, тъй като е пътувал на много места през последната година, уточни тя. След проведеното лечение мъжът на 25 години от град Елена е с диагноза клинично здрав. От РЗИ са изготвили предписания и указания за действия при поява на определени симптоми за общопрактикуващите лекари и специалистите от района, които са публикувани и на електронната страница на институцията, посочи д-р Недева. По думите й, ситуацията не е тревожна, но е необходимо да бъде завишено вниманието.", "date": "2019.04.05", "title": "Първи случай на морбили във Великотърновско"}
{"url": "https://www.24chasa.bg/novini/article/7385080", "text": "Италианското правителство възстанови тази седмица понятията \"баща\" и \"майка\" на формулярите за личните карти, което предизвика бурни реакции от гей асоциации в Италия, съобщи Франс прес. \"Малко по малко намираме правилния път\", изрази задоволство вицепремиерът и лидер на крайнодясната партия \"Лига\" Матео Салвини, противник на въведените през 2015 г. от левоцентристкото правителство на Матео Ренци понятия \"родител 1\" и \"родител 2\", предава БТА. Подписан през януари от Салвини, който е и министър на вътрешните работи, този указ влезе в сила вчера след публикуването му в Държавен вестник. Организации за защита на правата на хомосексуалистите и представители на коалиционния съюзник на Салвини, Движение \"Пет звезди\", разкритикуваха тази мярка като дискриминация срещу децата на лесбийките и гейовете. Заедно с Общата италианска конфедерация на труда, те внесоха жалба в административни съдилища. Италианският закон не позволява изрично детето да има двама бащи или две майки, но някои гей двойки успяват чрез различни правни механизми да узаконят родителския си статут.", "date": "2019.04.05", "title": "Италия връща понятията \"баща\" и \"майка\", \nвместо \"родител 1\" и \"родител 2\", на личните карти"}
{"url": "https://www.24chasa.bg/novini/article/7385079", "text": "Групата на БСП в Столичния общински съвет категорично подкрепя колективния иск на търговците от централната софийска улица \"Граф Игнатиев\". Това заяви лидерът на БСП - София и на социалистите в СОС Калоян Паргов, информираха от пресцентъра на партията. \"Запознахме се с исканията на самоорганизиралите се търговци и смятаме, че те са съвсем справедливи, коментира той. - Ще използваме всички възможности, които имаме като опозиция, за да им помогнем да защитят интересите си. За съжаление, управляващите в Столична община не се отнесоха сериозно към исканията им, неглижираха ги, може би защото сметнаха, че гражданите с малкия бизнес са беззащитни. Очевидно преценката им е грешна. Търговците от улица \"Граф Игнатиев\" не са беззащитни и смятат да отстояват правата си докрай. А ние сме твърдо с тях!\". Заместник-председателят на СОС от БСП Милка Христова добави, че проектът за ремонта на улица \"Граф Игнатиев\" има недостатъци в различни посоки. \"От естетическа гледна точка, той не се харесва на гражданите. Една от причините е, че не беше подложен на широко обсъждане, за да се постигне консенсус в това отношение, припомни тя. - Вижда се, че и оценката на въздействието е направена съвсем формално за този проект. Никой не е отчел реалностите. В продължение на година бизнесът по \"Граф Игнатиев\" е поставен на колене. Никой не е преценил вредите, които този бизнес ще претърпи. Този случай за сетен път показва, че когато Столична община планира такива големи ремонти, трябва най-напред да прави много сериозна оценка на въздействието, което те имат върху съпътстващия бизнес. За да не допуска ситуации, като тази на \"Граф Игнатиев\". Всички виждаме, че едни неправилно планирани ремонтни действия може да доведат до фалит на най-уязвимата част от бизнеса, а именно - семейният, малките и средни търговци, а те би трябвало да са гръбнакът на софийската икономика\".", "date": "2019.04.05", "title": "Паргов: БСП - София категорично подкрепя колективния иск на търговците от \"Граф Игнатиев\""}
{"url": "https://www.24chasa.bg/novini/article/7385113", "text": "След проливни дъждове във Венеция днес почти беше подобрен рекордът на така наречената \"висока вода\" в града, предаде АНСА. Водата във Венеция и Венецианската лагуна достигна 134 сантиметра над морското равнище. Това е второто най-високо ниво за месец април от далечната 1936 г. насам, когато бяха отчетени 147 сантиметра, пише БТА. Ниво от 100-120 сантиметра над морското равнище е смятано за обичайно за Венецианската лагуна и за Града на каналите, но над 120 сантиметра вече се смятат за рискови. Учените измислиха няколко начина за предпазване на града, за да не се повтори драматичното наводнение от 1966 г. След дългогодишни полемики и усилия, в процес на инсталиране е система от подвижни бариери срещу наводненията във Венецианската лагуна. Експерти казват, че има три основни причини за така наречената \"висока вода\" в града - повдигане на дъното на лагуната, предизвикано от довличането на нова тиня; подкопаването на островите заради извличането на метан в морето край Венеция; цялостното увеличаване на нивото на моретата и океаните, предизвикано от глобалното затопляне.", "date": "2019.04.05", "title": "Високите води във Венеция доближават рекорда от 1936 г."}
{"url": "https://www.24chasa.bg/novini/article/7385125", "text": "Специализиран екип от военнослужещи от 91-ви инженерен батальон за обща поддръжка – Пловдив транспортира и унищожи ръчна граната, открита в двора на частен имот в село Сарая, област Пазарджик, днес, 5 април. Това съобщиха от Министерството на отбраната. Формированието за овладяване и преодоляване на последиците от бедствия бе активирано в 13.15 ч. Екипът под ръководството на капитан Стоян Мечкаров обезопаси и транспортира боеприпаса извън населеното място, където бе унищожен при спазване на мерките за безопасност.", "date": "2019.04.05", "title": "Унищожиха невзривен боеприпас, открит в пазарджишко село"}
{"url": "https://www.24chasa.bg/novini/article/7385140", "text": "Румънските военноморски сили организират в периода 5-13 април 2019 г. най-голямото многонационално военно учение в териториалните води на Румъния и в международните води на Черно море, съобщава в. \"Ромъния либера\". Вестникът посочва, че в тазгодишното издание на учението \"Морски щит\" участват 14 румънски плавателни съда, 6 военни кораба от България, Канада, Гърция, Холандия и Турция и общо около 2200 военни. Целта на многонационалното учение е да се засили оперативната съвместимост при морски операции, предава БТА. Румънските военноморски сили в качеството на домакин участват с две фрегати, две корвети, три морски влекача, един отряд водолази, специализирани в борбата срещу подводни заплахи, две мобилни ракетни установки и спомагателни кораби. Румънските военновъздушни сили участват с изтребители МИГ-21 Лансър и Ф-16, а Съединените щати и Турция - с два самолета за морско патрулиране. Румънските сухопътни сили ще се включат с един отряд от Бригада 9 за защита на сухопътните телекомуникации и пристанище Констанца. Съюзното военноморско командване на НАТО определи за участие в учението \"Морски щит 19\" постоянната военноморска група SNMG-2, която се намира в Черно море от 28 март. Групата включва кораби от България, Канада, Холандия, Румъния и Турция. Също така Гърция и България участват в учението с по един боен кораб.", "date": "2019.04.05", "title": "Започва най-голямото учение на НАТО в Черно море"}
{"url": "https://www.24chasa.bg/novini/article/7385144", "text": "Президентът Еманюел Макрон обяви днес, че отваря за историците всички архиви, свързани с геноцида в Руанда и подсилва средствата за съдебно преследване във Франция на предполагаеми извършители на геноцид, в опит за изясняване на ролята на Франция в геноцида в Руанда през 1994 г., предаде Франс прес, цитирана от БТА. В навечерието на церемониите в неделя по повод 25-ата годишнина от геноцида в Руанда, където няма присъства, Макрон прие днес в президентския дворец представители на асоциацията \"Ибука Франс\", посветена на подкрепа на оцелелите и на паметта за трагедията. Президентът обяви в края на срещата за \"създаването на комисия от историци и изследователи, натоварени да извършат задълбочена работа за изучаването на всички френски архиви, свързани с Руанда, между 1990 и 1994 г.\", се казва в комюнике на Елисейския дворец. В комисията ще влязат 8 историци и изследователи под ръководството на професор Венсан Дюклер. Те ще имат задача да проучат всички френски архивни фондове, свързани с геноцида в периода 1990-94 г., за да анализират ролята и участието на Франция през този период и да допринесат за по-добро разбиране и познаване на геноцида срещу тутсите, посочва президентският дворец. Ибука Франс, основана през 1992 г., е френският клон на \"Ибука\" (\"Помни!\") - основната организация на оцелелите от геноцида в Руанда. Създаването на комисията във Франция е в съответствие с друг ангажимент, поет от президента Макрон на среща с руандийския държавен глава Пол Кагаме през май 2018 г. Неизяснените аспекти на ролята на Париж преди, по време и след геноцида, който по данни на ООН е отнел живота на 800 000 души между април и юли 1994 г., най-вече сред малцинството тутси, остават постоянен източник на полемика във Франция. Сред най-спорните моменти са размерът на военната помощ, предоставена от Франция за режима на руандийския президент от етноса хуту Ювенал Хабиаримана от 1990 до 1994 г., и обстоятелствата около атентата на 6 април 1994 г., в който той загива и който провокира геноцида. Поканен официално от Кагаме, Макрон ще бъде големият отсъстващ на паметните церемонии за геноцида в неделя в Кигали, посочва АФП. Той отклони поканата заради проблеми с графика си. Загрижен за тълкуването на символите, Макрон ще изпрати в Кигали Ерве Бервил - сираче тутси, осиновено от френско семейство през 1994 г. Освен това френският президент обяви засилване на съдебните и полицейски средства за преследване на предполагаеми участници в геноцида, които са във Франция.", "date": "2019.04.05", "title": "Макрон отваря френските архиви за\nгеноцида в Руанда"}
{"url": "https://www.24chasa.bg/novini/article/7384676", "text": "Прозападният президент на Черна гора Мило Джуканович предупреди, че интеграцията на Западните Балкани в Европейския съюз е жизненоважна за блока, за да се защити от нарастващото руско и китайско политическо влияние в региона, предаде Асошиейтед прес, цитирана от БТА. В интервю за агенцията Джуканович каза, че хаотичният британски развод с ЕС и други кризи в блока изглежда са намалили ентусиазма в съюза да приема нови членки, но Европа не трябва да предава стратегическия регион на други глобални играчи. Джуканович заяви, че Русия и Китай имат основателни интереси на Балканите, където руското политическо влияние е нараснало, особено в съседна Сърбия. Китай междувременно харчи много за инфраструктура, за да увеличи влиянието си в Централна и Източна Европа. Въпросът не е защо Русия, Китай или трета страна имат интереси на Балканите, въпросът е защо Европа предава този регион на когото и да е, каза Джуканович. Президентът на Черна гора настоява, че ако балканските страни, които преминаха през серия войни през деветдесетте години и все още изостават в реформите, необходими за влизане в ЕС, останат извън обхвата на съюза, бъдещето на ЕС ще бъде застрашено. Алтернативата всъщност е унищожаването на Европа, каза Джуканович. Мисля, че Европа трябва да се защити от това унищожаване и трябва ясно да осъзнае стратегическите си интереси, смята черногорският президент. След като се присъедини към НАТО през 2017 г., Черна гора е следващата на опашката да се присъедини към ЕС, като 2025 година бе посочена като най-ранната възможна дата. Сърбия също може да се присъедини към ЕС до 2025 г., докато Албания, Северна Македония, Косово и Босна все още не са достигнали това ниво на предприсъединителни преговори, отбелязва АП. Франция и някои други страни от ЕС изразиха скептицизъм дори и за тези дати, заради турбулентното британско излизане от блока предупреждавайки, че Европа трябва първо да реши собствените си проблеми преди да се разшири. Джуканович настоя, че Европа трябва да следва политиките си на разширяване независимо от кризата. По думите му няма съмнение, че Русия се опитва да попречи на страни от Западните Балкани да влязат в НАТО. Според него е перфектно ясно, че Москва има деструктивна политика спрямо ЕС, спрямо обединяването на Европа и западните ценности като цяло. Външни сили също играят роля в последните протести в Черна гора за свалянето му от власт заради твърдения за корупция, смята черногорският президент. Стратегическа политическа и културна битка все още се води на Балканите, каза той. Джуканович изрази надежда, че кризата с Брекзит ще укрепи Европейския съюз. Не виждам друга европейска членка да бърза да повтори британската авантюра, каза той. Излиза, че е трудно да влезеш в ЕС, но е още по-трудно да го напуснеш, каза черногорският президент.", "date": "2019.04.05", "title": "Президентът на Черна гора: Не ни давайте на Русия"}
{"url": "https://www.24chasa.bg/novini/article/7384704", "text": "Това, което знаем от гръцките власти, е, че е  . Това потвърди министърът на вътрешните работи Младен Маринов пред журналисти в парламента. Става въпрос за появилата се в гръцки вестници информация, че българин е задържан за извършено миналата година убийство на бизнесмена с австралийско и гръцко гражданство Янис Макрис. Ако гръцката страна поиска съдействие, България ще го окаже по линия на международното сътрудничество, допълни той. По повод на това, че във Войводиново се готвят нови протести, Маринов заяви: Следим ситуацията и при всяка промяна имаме готовност да реагираме своевременно, за да не допуснем напрежение. По-рано тази сутрин в центъра на Пловдив пък бе открит труп на мъж, който е прострелян в главата. Вътрешният министър обясни пред журналисти, че основната версия, по която се работи е за самоубийство, а към момента все още се извършва оглед на мястото. \"Разговарях с македонския вътрешен министър отново. Вчера там бяха закарани роднини, за да се направи ДНК сравнителен анализ и се установи самоличността на загиналите. Във връзка сме с главния прокурор на България и очакваме от властите на Северна Македония през МВнР официални документи, за да предприемем съответните действия от наша страна. Чакаме да бъдат освободени телата, за да се транспортират в България\", коментира Маринов и случаят с катастрофиралите със самолет български граждани в Северна Македония.", "date": "2019.04.05", "title": "Младен Маринов потвърди: Има арестуван българин в Гърция"}
{"url": "https://www.24chasa.bg/novini/article/7384688", "text": "Министърът на туризма Николина Ангелкова отговори на  в профила си във Фейсбук: Във връзка с нови опити за неправомерно замесване на името ми, този път с обвинение, че не съм декларирала имот в град София, мога да заявя: Имотът е закупен в края на изминалата 2018 г., предстои да бъде деклариран в ежегодната декларация за имущество и интереси по чл. 35, ал. 1, т. 2 от Закон за противодействие на корупцията и за отнемане на незаконно придобитото имущество, която се подава за предходна календарна година. Това задължение следва да изпълня в срок до 15 май 2019 г., съгласно чл. 38, ал. 1, т. 2 от същия закон. Става въпрос за покупка само на парцел урегулиран поземлен имот (дворно място от 1253 кв. м.), находящ се във в.з. Киноцентъра 1 ч. Къщата и гаражът, които са отбелязани на кадастралната карта, са били необитаеми много години и са негодни за ползване и предстои задължително събаряне, което е допълнителен разход. При проверка на пазарните цени на УПИ в района, както и на извършените реални сделки в Агенцията по вписванията, може да се установи, че сделката е извършена на пазарна цена. Паричните средства за покупката на имота са от моите родители, като всички данъци са надлежно заплатени. За справка можем да Ви предоставим какви са пазарните цени на парцели в посочените квартали: (средно 122 до 220 евро за кв. метър, като върху парцелите също има необитаеми постройки) Заявявам, че за всяка една сделка преди нейното сключване съм възлагала извършването на пазарна оценка на имота от лицензиран оценител, вписан в публичния регистър на Камарата на независимите оценители. Видно е, че цената на покупко-продажбата отговоря на действителната пазарна цена към момента на извършване на сделката и съобразно индивидуалните характеристики на конкретния имот.", "date": "2019.04.05", "title": "Ангелкова: Купила съм си парцел до Киноцентъра, къщата е неизползваема"}
{"url": "https://www.24chasa.bg/novini/article/7384705", "text": "Преди около месец, по време на кампанията за местните избори в Турция, президентът Реджеп Тайип Ердоган изтъкна, че \"отделянето на вътрешната от външната политика е невъзможно\" и че \"вътрешната политика оформя външната политика навсякъде по света\". В изказване след това, на митинг на 2 март в Трабзон, той каза: \"Колкото по-силна ставаше нашата страна във вътрешен план, толкова по-силна и по-уважавана тя ставаше в чужбина през последните 17 години. Колкото повече растеше турската икономика, толкова повече влияние печелеха турските дипломати. Колкото повече напредваше турската дипломация, толкова повече се засилваше турската дума във външните дела\". Преди да стигнем до същината на въпроса, нека използваме свободата си да обясним думите на Ердоган и да отбележим, че под \"нашата страна\" и \"турската демокрация\" той има предвид собственото си управление от 2002 г. На местните избори Ердоган изгуби контрола над най-важния град на Турция - Истанбул, над столицата Анкара и над всички други големи урбанистични центрове с изключение на Бурса. Фундаменталното значение на тази загуба бе описано от самия Ердоган в речта му в Трабзон. \"Всяко наше действие, всяко наше постижение във вътрешната политика и - подчертавам - всяка наша изборна победа е имала много положителни отражения в чужбина\", каза той. Това изявление сочи към един факт от съществено значение: политическото влияние, произтичащо от изборните победи, бе от значителна помощ за Ердоган и тогавашния външен министър Ахмет Давутоглу, тъй като двамата отклониха външната политика на страната от институционалната й траектория и я поставиха в нарастващо ислямистки и антизападен курс след 2009 г. В този смисъл си заслужава да отбележим конституционния референдум от 2010 г., спечелен от правителството с 58 на сто от гласовете, и общите избори следващата година, на които Партията на справедливостта и развитието (ПСР) на Ердоган събра рекордна подкрепа от 50 на сто. Ердоган несъмнено се доказа като много успешен в това да проектира политическата мощ, дадена му на избори, във външната си политика, както в етапа на нейния възход, така и на сгромолясването й. Международният му имидж на \"силния човек на Турция\" се оказа от полза за отношенията му със Запада и в близкоизточните дела. А от момента, при който външната му политика изпадна в безизходица, широката изборна подкрепа и култът към личността, който той изгради вътре в страната, му предостави здрава и устойчива почва, върху която да се задържи на фона на нарастващите предизвикателства. По време на антиправителствените протести за парка Гези от 2013 г. - обрат, при който международният му имидж беше безвъзвратно опетнен, а след това продължи да се влошава - Ердоган отправи паметна заплаха към своите опоненти, демонстриращи на улицата. \"Едва удържам (своите) 50 процента в страната\", каза той на 4 юни 2013 г., имайки предвид собствения си електорат. Фактът, че той направи тези забележки в отговор на въпроси на репортер на Ройтерс преди пътуване в Мароко, Тунис и Алжир не бе нито случайно, нито независимо от външната му политика. Понеже Ердоган смята, че \"всяка изборна победа е имала много положителни отражения в чужбина\", същата логика диктува, че поражението му на местните избори сега се очаква да причини негативни отражения за него на международната сцена. Действително, Ердоган понесе голяма загуба на власт и светът незабавно го съзря. Второ, светът забеляза и надигането на демократична съпротива срещу авторитарното управление на Ердоган - съпротива, която е решена да се изрази пред изборните урни. Признаването на този факт се очаква да задейства външен натиск над Ердоган, особено в отношенията му със САЩ. Турско-американските отношения и без друго са се запътили към сблъсък заради настояването на Анкара да купи системи за противовъздушна отбрана С-400 от Русия. Докато двата партньора от НАТО са се насочили към \"перфектна буря\", изглежда са неминуеми санкции от САЩ, в случай че Анкара продължи с придобиването и разполагането на руските С-400. Дванайсет вида санкции се предвиждат в Закона за противодействие срещу неприятелите на Америка чрез санкции от 2017 г., включително блокиране на достъпа на дадена страна до финансови институции като Международния валутен фонд. Ако Турция получи доставката на С-400 в средата на лятото, както бе обявено, тя ще се изправи пред риск да бъде зашлевена с най-малко пет санкции по силата на закона в зависимост от това какво ще реши Тръмп. Наред със санкциите разполагането на С-400 ще спре доставките на изтребители Ф-35 на Турция, която участва в производството на бойните самолети от ново поколение, заради безпокойства, че руската система за противовъздушна отбрана може да компрометира технологичните тайни на летателния апарат. Не е трудно да се предскаже, че поражението на Ердоган на местните избори ще окуражи неприятелите му в администрацията на Тръмп и други американски институции да бъдат по-твърди в прокарването на санкции срещу Анкара. Вероятното втвърдяване на позициите се очаква също така да засили въздействието на икономическата криза, през която Турция преминава. Всъщност изборното поражение на Ердоган може да го тласне да потърси по-тесни отношения с Москва. Човек обаче лесно би могъл да предположи, че ако Турция загуби пространството за маневриране, което традиционно произтича от балансирането на отношенията между Русия и САЩ, отношенията на Ердоган с Москва ще приличат на заложническа ситуация. Между другото, новината, че руският президент Владимир Путин е поздравил Ердоган за изборния му \"успех\" може да повлияе на някого с временна загуба на връзка с реалността. Човек обаче трябва да има предвид, че Путин може да е помогнал на Ердоган да избегне по-голямо поражение. Сделката от Сочи, която двамата лидери подписаха през септември 2017 г. за сирийската провинция Идлиб, контролирана от бунтовници, се оказа провал, но сирийска офанзива в региона с подкрепата на Русия срещу свързаната с Ал Каида групировка Хаят Тахрир аш Шам досега бе възпряна, което не може да бъде обяснено, без да се вземе предвид турският политически календар. Започване на една офанзива преди местните избори на 31 март и потенциалните й странични последици за Турция би могло да доведат до по-големи изборни загуби за правителството на Ердоган. В светлината на тези разсъждения вероятността от офанзива в Идлиб сега нараства. В същото време Анкара вероятно ще продължи да действа за военна операция срещу сирийските кюрдски Сили за защита на народа (СЗН), които Турция разглежда като продължение на смятаната за терористична организация Кюрдска работническа партия (ПКК), за да измести от фокус изборното поражение на Ердоган. В реч по време на предизборната кампания Ердоган заяви: \"Първото нещо, което ще направя след изборите, е да разреша сирийския въпрос - по-скоро на терен отколкото на масата (за преговори), ако е възможно\". Това не бяха празни приказки - той бе съвсем наясно, че по всяка вероятност му предстои лош изход от изборите. И накрая, спектърът на кризата със САЩ в комбинация с икономическия хаос, увеличава значението за Анкара на отношенията с Европа. Вероятно сега у ЕС и други европейски играчи ще се породи усещане, че евентуален натиск върху един отслабен Ердоган може да започне да дава резултат. (От БТА)", "date": "2019.04.05", "title": "Поражението на местните избори вещае \nоще външнополитически главоболия за Ердоган"}
{"url": "https://www.24chasa.bg/novini/article/7384728", "text": "България е една от държавите в ЕС с най-голяма смъртност заради мръсен въздух, се посочва в представен днес доклад на Европейската комисия, предава БТА. Отбелязва се, че замърсяването на въздуха поставя нашата страна на челните места по брой изгубени години живот. Според Европейската агенция по околна среда, замърсяването на въздуха у нас е довело до около 15 200 случая на преждевременна смърт през 2015 година. Основните източници на замърсяване на въздуха от прах са битовото отопление и превозните средства. Въпреки че наскоро прие изменения в законодателството, България все още не е предприела практически структурни мерки за справяне със замърсяването на въздуха и за уеднаквяване на целите за качеството на въздуха с ключови политики в областите на околната среда, енергетиката и превозите, се посочва в документа. България все още не е изпълнила задълженията си за запазване или възстановяване на видове и местообитания. Създаването на ефективно управление на мрежата \"Натура 2000\" и подобряването на администрацията в тази област се отчита като предизвикателство. Основните заплахи за биологичното разнообразие в България включват загубата на местообитания заради развитието на градовете и инфраструктурата, неустойчивото земеделие, повишеното замърсяване на въздуха. Въпреки продължаващите инвестиции в изграждането на необходимата инфраструктура, подкрепена главно с финансиране от ЕС, България все още изостава значително от европейските показатели за пречистване на градските отпадъчни води. Едва 26 на сто от тези води се събират, 20,4 на сто от събраното количество се подлага на вторично пречистване, а 6,7 на сто от събраните отпадъчни води се подлагат на по-задълбочена обработка. Според ЕК има нужда от допълнителни два милиарда евро за изграждането на мрежи за събиране на отпадни води и за пречиствателни станции. Комисията отбелязва, че България е постигнала значителен напредък в картографирането и оценяването на екосистеми и техните свойства, както и в разработването на системи за отчетност на \"природния капитал\". Въпреки това, правилното изпълнение на законодателството за защита на природата остава предизвикателство, пише в доклада. Въпреки че България е приела добро законодателство за справедливо изчисляване на такса \"Смет\", тя все още не е приложила правилото \"замърсителят плаща\". Напредъкът в справянето със замърсяването на въздуха е ограничен до приемането на закони. Все още не е отчетено ефективно прилагане, допълва комисията.", "date": "2019.04.05", "title": "ЕК: България е сред държавите с най-голяма смъртност заради мръсен въздух"}
{"url": "https://www.24chasa.bg/novini/article/7384727", "text": "Районната прокуратура в Генерал Тошево внесе обвинителен акт в съда срещу мъж, извършил блудствени действия с родната си леля, съобщиха от държавното обвинение. 45-годишният Янчо Я. е предаден на съд от Районната прокуратура в Генерал Тошево за блудство на родната си леля, извършено със сила и заплашване и като продължавано деяние по член 150, ал.1 от НК. Подсъдимият е осъждан вече за блудствени действия с леля си, както и за изнасилване на другата сестра на майка си. От затвора по последната ефективна присъда за тези престъпления бил освободен условно предсрочно. След като бил излязъл от затвора, 45-годишният насилник заживял в къщата на майка си, в която живеела и една от сестрите му. Съседната къща била обитавана от двете му лели - сестри на майка му. Едната от тях е потърпевша от престъплението, за което Янчо е предаден на съд сега. Предстои делото срещу 45-годишния подсъдим да бъде насрочено за разглеждане в Районния съд в Генерал Тошево, съобщиха от пресцентъра на Апелативна прокуратура-Варна.", "date": "2019.04.05", "title": "Съдят 45-годишен, блудствал с леля си със сила и заплахи"}
{"url": "https://www.24chasa.bg/novini/article/7384700", "text": "Специален интерес към Римския стадион на Пловдив прояви президентът на Германия Франк-Валтер Щайнмайер при разходката си в града. Държавният глава дори се наведе, за да се вгледа в детайлите на античното съоръжение. Кметът Иван Тотев му разказа, че е строен през ІІ век, имал е 30 000 места и на него са се провеждали прочутите александрийски, питийски и кендризийски игри в древността. Показа му също крепостната стена и части от акведукта, снабдявал Филипопол с вода. Гостът пристигна пред общината с огромен кортеж от 10 лимузини и 3 буса делегация. \"Пловдив е не само град на културата, но и на икономиката\", каза Щайнмайер, след като разгледа завода \"Либхер\" и се подписа на два хладилника. Тотев го запозна с историята на града. \"Желаем ви така добре да се развивате в икономическо отношение, както и в културно\", заяви президентът. От българска страна в делегацията беше политологът Иван Кръстев, когото премиерът Бойко Борисов нарича българския Конфуций. На път по главната улица Щайнмайер се фотографира пред символа на европейската столица на културата \"Заедно\", а след това разгледа изложбата \"Берлинската стена\". После пое към Античния театър и отново се впусна да разглежда древното съоръжение. После се отправи на обяд в един от пловдивските ресторанти в Стария град. Неотлъчно до него е почетния консул на Германия д-р Мариана Чолакова. Програмата му включва среща с младежи и студенти в кв. \"Капана\", а после и пътуване до Бачковския манастир.", "date": "2019.04.05", "title": "Президентът на Германия се наведе на Античния стадион в Пловдив (снимки)"}
{"url": "https://www.24chasa.bg/novini/article/7384743", "text": "Японската сонда \"Хаябуса 2\" днес успешно осъществи операция по създаването на изкуствен кратер на повърхността на отдалечения астероид Рюгу, предаде ТАСС. Това оповести Японската космическа агенция (ДЖАКСА). За създаването на изкуствен кратер на повърхността на астероида японската сонда \"Хаябуса 2\" изпрати към него специален блок. След като доближи астероида, блокът се взриви, изстрелвайки двукилограмов меден снаряд в повърхността на Рюгу. В резултат на сблъсъка бе образуван голям изкуствен кратер с кръгла форма на Рюгу, предава БТА. Специалисти от ДЖАКСА получиха графично изображение на кратера с помощта на специална камера. Следващият етап от операцията е планирано да бъде проведен по-късно. Учените се надяват, че в кратера ще открият скали, които са останали непокътнати от формирането на Слънчевата система. През месец май сондата ще кацне в кратера, за да събере необходимите образци.", "date": "2019.04.05", "title": "Сондата \"Хаябуса 2\" създаде изкуствен кратер на астероида Рюгу (Снимки)"}
{"url": "https://www.24chasa.bg/novini/article/7384772", "text": "20-годишната курсантка, която бе приета във ВМА рано тази сутрин с прострелна рана в гърдите, е с опасност за живота. Стабилизирана е, но състоянието й е тежко. Предстои да й бъде направена и втора операция. Това съобщи началникът на ВМА проф. Венцислав Мутафчийски за състоянието на момичето преди минути.  Заради близостта на изстрела до гърдите, е засегната най-много горната част на левия дроб, която най-вероятно ще бъде отстранена на по-късен етап. Дори при подобна интервенция, момичето ще може да се възстанови. Тя е млада. Пораженията от изстрела не са само от куршума, а и от навлезлите газове, които произтичат при изстрел, обясни още проф. Мутафчийски. Той благодари на лекарите от, които МОБАЛ \"Стефан Черкезов\", където бе прието първоначално момичето. \"Те са направили всичко, което е необходимо, за да я стабилизират. В такива моменти се отстраняват най-видимите засегнати тъкани, за да се стопира кръвозагубата, което е направено от лекарите във Велико Търново. Благодарение на действията им пациентката е жива\", допълни проф. Мутафчийски.", "date": "2019.04.05", "title": "Простреляната курсантка е с опасност за живота"}
{"url": "https://www.24chasa.bg/novini/article/7384804", "text": "Говорител на Европейската комисия се въздържа днес да изрази предположение дали Европейският съвет следващата седмица ще одобри искането на британския премиер Тереза Мей за отсрочка до 30 юни на оттеглянето на нейната страна от ЕС. Единственото важно нещо е предстоящото заседание на Европейския съвет. Държавните и правителствените ръководители на страните от ЕС ще дадат отговор на днешното писмо на Мей до председателя на Европейския съвет Доналд Туск, заяви говорителят. По неговите думи цитираните от медиите намерения ЕС да даде \"гъвкава\" отсрочка на Лондон може да не са били изразени от Туск. В Брюксел има много представители на ЕС, някои от тях са високопоставени, немалко от тях говорят, отбеляза говорителят.", "date": "2019.04.05", "title": "ЕК се въздържа да предполага дали ще бъде дадено още време на Великобритания"}
{"url": "https://www.24chasa.bg/novini/article/7384635", "text": "\"Съжаляваме за нашите постъпки, никой не ни е карал, видяхме във фейсбук и отидохме на протеста\". Това каза един от задържаните вчера пред Министерски съвет на излизане от 5 РПУ. Арестуваните, които хвърляха домати и яйца по сградата на правителството, са били наети от гражданското движение \"Боец\", казаха вчера самите те пред МВР. Вчера полицията арестува четирима криминално проявени по време на протеста пред сградата на правителството. Оказва се, че двама от тях са от люлински банди, с дълги криминални досиета. ", "date": "2019.04.05", "title": "Задържаните пред МС вчера: Никой не ни е карал да протестираме"}
{"url": "https://www.24chasa.bg/novini/article/7384813", "text": "Когато израелският премиер Бенямин Нетаняху иска да уязви най-силния си изборен съперник, той му лепва етикета, който мнозина израелци смятат за обида: \"Левичар\". Израел бе основан от левите, които доминираха в политическия живот през ранните години на държавата. През 1992 г. те спечелиха 61 от 120-те места в Кнесета - парламента. Близо 30 години по-късно, прогнозата е, че те ще имат само около 25 места след изборите във вторник. Левицата ближе раните си след серия от неуспехи - убийството на премиера Ицхак Рабин през 1995 г., провала на подписаните от него мирни споразумения с палестинците в Осло през 1993 и 1995 г., многократните неуспешни преговори и годините на кръвопролития, които само изостриха гнева и недоверието между двете страни. Сега само 12 процента от израелците евреи се идентифицират като ляво ориентирани, според израелския Института за демокрация. Преди 15-ина години те бяха около двойно повече. 56 процента сега казват за себе си, че са дясно ориентирани - значителен ръст от 40-те процента по онова време. Центристите запазват почти непроменен процента си - 26,5 процента. Нетаняху е на власт през последните десет години и само след няколко месеца, ако бъде преизбран, ще стане най-дълго управлявалия лидер на страната - очевиден признак, че десницата е във възход. Единственият кандидат с шансове да го победи не е левичар. Бени Ганц - бивш генерал и новак в политиката, е представител на нова партия с центристка платформа. Стремейки се да привлече дясно ориентирани гласоподаватели, 59-годишният Ганц изтъква постиженията си като военен и е прагматик. Той бе начело на израелската армия по време на войната в Газа през 2014 г. между Израел и радикалната ислямистка групировка \"Хамас\", при която бяха убити 2100 палестинци, а израелските жертви бяха 67 войници и 6-има цивилни. Генералът използва тези факти в (предизборна) телевизионна реклама, в която специално изтъква броя на убитите палестинци при неговото командване. Той внимава да не отблъсне центристките избиратели и щателно подбира думите си по темата, която повече от всяка друга разделя десницата и левицата в Израел - т.нар. двудържавно решение на израелско-палестинския конфликт. Ганц прави реверанс към левицата, като казва, че Израел трябва да се стреми към мир и да престане да опекунства над палестинците, но млъква, когато стига до въпроса за палестинската държавност. Повечето анкети сочат, че неговата партия \"Синьо и бяло\" води пред дясната \"Ликуд\" на Нетаняху в пряка надпревара между двете. Но те показват също, че предвожданият от Нетаняху алианс на всички десни партии има повече шансове да си осигури мнозинство. Нетаняху се опитва да представи Ганц като слаб левичар, който ще застраши сигурността на Израел, като направи териториални отстъпки на палестинците - нещо, което е анатема за десницата. Това е шаблонният подход на Нетаняху, казват неговите опоненти. \"Думата \"ляв\" е инструмент за делегитимиране на всички и всеки, който е против Нетаняху, - казва депутатът от левоцентристката Партия на труда Мерав Михаели. - Тя стана нещо като ругатня, така че не е изненадващо, че много хора се опитват да я избягват.\" Подготвяйки се за изборите, Нетаняху сключи съюз с антиарабски и крайнодесни политици, някои от които са за анексиране на окупирания от Израел Западен бряг. Най-отявленият критик на Нетаняху за обръщането му все по-надясно е последният \"левичар\", който го е победил на избори - Ехуд Барак. И той, като Ганц, е бивш военен. Оттеглилият се вече от политиката 77-годишен Барак казва, че крайната десница е станала водеща сила в израелската политика, подобно на \"опашката, която води кучето\". Левицата, казва той, е изпуснала парата. \"Левицата имаше визия за Израел - модерно, ционистко, просветено общество в авангарда на развития свят, - каза Барак, който беше премиер от юли 1999 до март 2001 г. - Десните имат своя собствена визия, която е някак си мрачна, ултранационалистическа, донякъде расистка и месианска. Но тя е изгаряща визия, и така ги мотивира.\" Историкът Гади Тауб от факултета за публична политика в Еврейския университет (в Йерусалим), се смята за бивш левичар. Според него левицата е станала елитарна, свръхкритична към собственото си общество и е загубила връзка с обикновените израелци, които са дълбоко скептични относно изгледите за мир с палестинците. \"Масата израелци е прагматична. Тя си извлече изводи от провала на лявата визия и промени посоката\", каза Тауб. Много израелци смятат, че Барак има главна вина за упадъка на левицата. През 2000 г. той и палестинският лидер Ясер Арафат не успяха да постигнат мирно споразумение. \"От онзи ден нататък масата израелци са убедени, че няма партньор (за преговори), че те (палестинците) не искат мир, - каза Анджела Годфри-Голдщайн, ветеран активистка на израелското движение за мир. Избухването на палестинската интифада, или въстание, няколко месеца по-късно още повече разшири пропастта между двете страни. Палестинците извършваха нападения с огнестрелно оръжие и самоубийствени бомбени атентати, а израелците отвръщаха с въздушни удари и армейски набези. Позициите още повече се втвърдиха, когато Израел изтегли войските и изселниците си от Газа през 2005 г. Това доведе дотам, че 2 г. по-късно \"Хамас\" установи пълен контрол над целия анклав, което още повече отдалечи изгледите за мир. Ако иска да постигне победа, Ганц ще трябва да убеди избирателите, че той е от същия \"калъп\" на бивши (армейски) командири, прескочили в политиката, като Рабин и Ариел Шарон, който беше премиер от 2001 до април 2006 г. На предизборно събитие в Тел Авив във вторник Ганц бе помолен да направи сравнение между себе си и Рабин. \"Да бъда сравняван в Ицхак Рабин би бил най-големият комплимент, за който мога да си помисля\" - отвърна той. - Рабин бе центрист, малко вляво, малко вдясно, според това как бихте искали да го определите.\" /БТА/", "date": "2019.04.05", "title": "Израелската левица, която не смее да изрече името си"}
{"url": "https://www.24chasa.bg/novini/article/7384824", "text": "Турски шофьор на тежкотоварен камион е арестуван в Русе и ще бъде съден, след като предложил подкуп на полицаи. Това съобщиха от областната дирекция на МВР, цитирани от БТА. На международния булевард \"България\" в Русе вчера сутринта 31-годишният водач на товарния автомобил с турска регистрация не се подчинил на подадения от екип на КАТ сигнал да спре и продължил движението си. Пътните полицаи го последвали. След около три километра го спрели. Когато униформените поискали от шофьора документите за проверка, той им ги подал заедно с банкнота от 50 евро. По случая е образувано бързо производство за престъпление. Младият мъж е задържан в МВР за срок до 24 часа.", "date": "2019.04.05", "title": "Турски шофьор на камион предлага подкуп в Русе, арестуваха го"}
{"url": "https://www.24chasa.bg/novini/article/7384819", "text": "Европейската комисия призова днес за успокояване на напрежението в Либия и за прекратяване на всякакви военни маневри на фона на съобщенията за настъпление на силите на ген. Халифа Хафтар към Триполи. Дълбоко сме загрижени от влошаването на тона, заяви говорител на комисията. Призоваваме всички да се успокоят. Няма военно решение на либийската криза, добави говорителят на Комисията. Той призова за проява на отговорност и за поставянето на националния интерес на първо място. ЕК изрази отново подкрепа за усилията за свикването на мирни преговори под егидата на ООН и определи тези опити като историческа възможност, предава БТА. По-рано днес председателят на Европейския парламент Антонио Таяни изрази опасение, че настъплението срещу либийската столица на силите на Хафтар може да доведе до нова вълна с мигранти към ЕС. По неговите думи най-застрашени ще бъдат Италия и останалите държави от Средиземноморието. Таяни призова ЕС да се намеси незабавно и да говори с един глас за постигането на демократично решение. Според него в противен случай е възможно възобновяването на гражданската война в Либия.", "date": "2019.04.05", "title": "ЕС призова за успокояване в Либия и спиране на всякакви военни маневри"}
{"url": "https://www.24chasa.bg/novini/article/7384833", "text": "Ново изследване поставя под съмнение ползата за здравето от едно или две питиета на ден, предаде Асошиейтед прес, позовавайки се на публикация в сп. \"Лансет\", съобщи БТА. Проучването, направено в Китай, показва, че умерената консумация на алкохол е свързана с леко завишен риск от инсулт и високо кръвно налягане. Авторите му обаче не са установили дали малките количества алкохол повишават опасността и от инфаркт. Резултатите оспорват широко разпространеното схващане, че хората, които пийват чашка или две на ден, са изложени на по-нисък риск от инсулт и проблеми със сърцето в сравнение с въздържателите. \"Твърдението, че алкохолът оказва някакъв вълшебен защитен ефект, не почиват на сериозна научна основа\", пише Ричард Пето от Оксфордския университет, един от ръководителите на изследването. Специалистът отбелязва, че откритието е приложимо и към други популации извън Китай, както и към други питиета като бира и вино, въпреки че изследваните лица са консумирали основно твърд алкохол.", "date": "2019.04.05", "title": "Поставят под съмнение ползата от умереното пиене"}
{"url": "https://www.24chasa.bg/novini/article/7384773", "text": "Окръжна прокуратура – Русе приключи досъдебното производство за  , извършено на 18.08.2018 г. в село Голямо Враново, обл. Русе. Окръжна прокуратура – Русе внесе обвинителен акт в Окръжен съд – Русе срещу Ю. Х., на 34 години, от русенското село Голямо Враново, който е неин внук. Обвинението е за престъпление по чл. 115 от НК – умишлено убийство. За това престъпление се предвижда наказание лишаване от свобода от 10 до 20 години. В процеса на разследването бяха извършени множество следствени действия по искане на прокуратурата – огледи на местопроизшествие, претърсване и изземване, разпити на свидетели, справки, психиатрични, медицински, и технически експертизи. По искане на прокуратурата обвиняемият е с мярка за неотклонение „задържане под стража“ и е приведен в затвора. Разглеждането на делото е насрочено на 24.04.2019 г. в Окръжен съд – Русе.", "date": "2019.04.05", "title": "Дават на съд внука, убил баба си в Голямо Враново"}
{"url": "https://www.24chasa.bg/novini/article/7384452", "text": "Окръжният съд в Пазарджик потвърди решението на районния в Панагюрище и не намери основания за искането на прокуратурата за отстраняване от длъжност на кмета на Стрелча Стойно Чачов. Срещу Чачов е повдигнато обвинение за принуда от прокуратурата в Панагюрище. Според държавното обвинение през 2016 г. като кмет на община Стрелча Стойно Чачов е принудил служител на общинската администрация да подаде молба за освобождаване от заеманата от него длъжност, без в документа да е посочена дата. За да постигне това Чачов е употребил заплашване, изразяващо се в обстоятелството, че ако служителят не подаде молба ще бъде освободен веднага от работа. Прокуратурата поиска отстраняването на кмета от длъжност, за да не попречи на продължаващото разследване. В хода на съдебното дирене стана ясно, че от петък кметът на Стрелча излиза в 50-дневен годишен отпуск, по думите му да не пречи на разследването. Освен това пред тричленния съдебен състав двама свидетели, служители на община Стрелча, категорично отрекоха да им е оказван натиск от Стойно Чачов във връзка с разследването срещу него. След техните показания прокурорът Станка Димитрова се отказа от искането си за отстраняването на Чачов от длъжност. Решението на окръжният съд в Пазарджик е окончателно и не подлежи на обжалване.", "date": "2019.04.05", "title": "Съдът окончателно отказа да отстрани от длъжност кмета на Стрелча"}
{"url": "https://www.24chasa.bg/novini/article/7384450", "text": "Премиерът на Северна Македония Зоран Заев в телефонен разговор с германския канцлер Ангела Меркел е поискал подкрепа във връзка с решението за начало на преговори със Северна Македония, което трябва да вземе Съветът на ЕС през юни, с оглед на това, че страната има статут на кандидат за членство в ЕС от 2005 година, сключила е договора от Преспа и е постигнала резултати в реформаторските процеси, съобщи МИА. Време е Съветът на ЕС да вземе позитивно решение за започване на преговори по присъединяване. Това решение ще представлява допълнително окуражаване, за да се продължи с реформите в Северна Македония, е посочил Заев във вчерашния телефонен разговор с Меркел, предава БТА. Двамата събеседници са се съгласили, че изпълнението на договора от Преспа е добра новина за Европа, съобщи правителствената пресслужба. В разговора е било потвърдено, че посещението в Северна Македония на 2 април на гръцкия премиер Алексис Ципрас и съвместното правителствено заседание са исторически момент. Заев благодарил на Меркел за подкрепата, която Германия е оказвала във всички процеси, включително за решаване на спора със съседна Гърция, вътрешните реформи и особено за икономическия съветник, който Германия осигури с цел да помага на правителството на Северна Македония. Германия е най-големият търговски партньор на Северна Македония, а интересът на германските инвеститори е все по-голям, се казва в съобщението. Освен това в страната се осъществява модел за дуално образование с помощта на германски партньори. Меркел приветствала позитивното развитие на изпълнението на договора от Преспа, като и осъществяването на реформи чрез отворен диалог с опозицията, което, според нея, ще донесе конкретни и позитивни резултати.", "date": "2019.04.05", "title": "Заев поиска подкрепа от Меркел за членството на Северна Македония в ЕС"}
{"url": "https://www.24chasa.bg/novini/article/7384457", "text": "Двадесет и девет годишният Ерик Холдър, който е заподозрян в убийството на рапъра Нипси Хъсъл, пледира невинен в лосанджелиски съд, съобщи Франс прес, цитирана от БТА. Холдър, който е преди е имал разправии със съдебните органи, освен това е обвинен в притежание на огнестрелно оръжие. Той бе задържан в предградие на Лос Анджелис. Той бе идентифициран благодарение на кадри от камери за видео наблюдение по време на убийството на 33-годишния музикант, който бе застрелян пред магазина си за облекла на 31 март, а други двама души бяха ранени. Според полицията в Лос Анджелис, драмата е следствие от караница между двама мъже, но не е свързана с местни гангстерски групи. За освобождаването на Холдър е определена гаранция от 5 милиона долара. Той трябва отново да се яви в съда на 10 май. Ако бъде признат за виновен, Холдър може да получи доживотна присъда.", "date": "2019.04.05", "title": "Заподозреният в убийството на рапъра Нипси Хъсъл пледира невинен"}
{"url": "https://www.24chasa.bg/novini/article/7384461", "text": "Мъртъв благороден елен е открит край село Развигорово, община Хитрино, съобщиха от пресцентъра на ОД на МВР-Шумен. Сигналът е подаден в 15.30 ч. вчера. При извършения оглед е станало ясно, че еленът е прострелян. Част от тялото липсвала. Образувано е досъдебно производство за бракониерство.                                                                                                                                                                                                                                                                                                                       ", "date": "2019.04.05", "title": "Бракониери застреляха благороден елен в Шуменско"}
{"url": "https://www.24chasa.bg/novini/article/7384444", "text": "Близо 60 тона хранителни стоки са засечени с неясен произход или изтекъл срок на годност при спецакция, съобщават от МВР. От \"Икономическа полиция\" - ГДНП, НАП и БАБХ са установени и други нарушения в дейността на търговска фирма със складове на различни места в страната. Операцията е проведена на 3 април в областите София, Видин, Русе, Добрич, Варна, Бургас, Ямбол, Хасково, Пловдив и Благоевград. При проверките е инспектирана дейността на дружество за производство на млечни продукти, което стопанисва складове на различни места в страната и извършва търговска дейност с месо, месни продукти, мляко, млечни и имитиращи продукти. Служителите на НАП са осъществили пълен преглед на фирмата и инвентаризация на стоковата наличност. В складовете на дружеството в три града са установени около 12 000 кг месо и колбаси с изтекъл срок на годност, както и стоки без необходимите документи за произход и съхранение - общо 47 375 кг сухо мляко. В друг склад са установени разлики в касовата наличност, а също и два нерегламентирани склада. Предстои да бъдат издадени съответните актове и наказателни постановления, както и протоколи за унищожаване на храни, негодни за употреба.", "date": "2019.04.05", "title": "Икономическа полиция спря 60 тона храни с изтекъл срок и неясен произход"}
{"url": "https://www.24chasa.bg/novini/article/7384468", "text": "Специалният съд в Белград осъди днес обвинените за убийството на журналиста Славко Чурувия на общо 100 години затвор, съобщи белградският вестник \"Данас\". По 30 години затвор получиха бившият шеф на Държавна сигурност Радомир Маркович и бившият шеф на белградския център на Държавна сигурност Милан Радонич, докато други двама обвиняеми получиха по 20 години затвор, предава БТА. Славко Чурувия бе убит на 11 април 1999 г., на Великден. Прокуратурата заяви, че той е бил ликвидиран по заповед на лица от най-висшите структури на властта. Като мотив се посочва желанието да се ограничи свободата на медиите и да се запази властта, чиито представители Чурувия публично критикуваше. Журналистът бе убит пред входа на дома си в центъра на Белград. Убийството бе извършено в разгара на бомбардировките на НАТО срещу Съюзна република Югославия. По това време на власт в Сърбия бе коалицията между Социалистическата партия на Сърбия, Югославската левица на Мира Маркович и Сръбската радикална партия. Тогава министър на информацията бе Александър Вучич, сегашният президент на Сърбия. Дни преди да бъде застрелян, Чурувия бе посочен от влиятелната съпруга на Милошевич като поддръжник на бомбардировките на НАТО.", "date": "2019.04.05", "title": "100 години затвор за обвинените за убийството на журналиста Славко Чурувия"}
{"url": "https://www.24chasa.bg/novini/article/7384472", "text": "Италианският вицепремиер и лидер на дясната партия \"Лига\" Матео Салвини ще бъде домакин на среща на европейските крайнодесни партии в Милано следващата седмица с цел да изгради съюз преди изборите през май. Салвини се опитва да се позиционира като неформален лидер на евроскептичните популистки сили в Европа, но остава неясно дали подобна официална коалиция ще сработи, предвид политическите различия между партиите и сложната плетеница от съюзи, която вече функционира в Европейския парламент. Европейските десни популисти управляват в Италия, Унгария, Австрия и Полша. Те се радват на голяма електорална подкрепа в още няколко страни, в това число Франция и Холандия и според социологически проучвания ще пожънат значителен успех на изборите през май. Въпреки това прогнозите са, че няма да сформират мнозинство и според повечето анализатори ще им бъде трудно да се обединят в единен фронт. Италиански медии съобщават, че крайнодесни партии от близо 20 страни са поканени на проявата, организирана в понеделник в луксозен хотел в Милано. Говорител на \"Лигата\" отказа да даде подробности за това кои може да участват, а само каза, че \"повече подробности ще бъдат дадени през следващите дни\". Говорител на германската крайнодясна партия \"Алтернатива за Германия\" каза, че ще бъде изпратен представител на срещата, но не пожела да влиза в детайли. Салвини заяви миналата седмица, че партньори от други страни от ЕС го призовавали за започване на сътрудничество. \"Разликата между нас и другите е, че те трябва да ходят в чужбина да търсят съюзници. . . а \"Лигата\" кани европейски движения в Италия, нашата страна стана централна, благодарение на това правителство\", каза той, след като съобщи за предстоящото следващата седмица събитие. Салвини е вицепремиер на Италия от миналото лято и дясната му коалиция продължава да просперира. Тя спечели миналата седмица изборите в южната област Базиликата, с което сложи край на 24 години управление на левицата. \"Сбогом на левицата, а сега да променим Европа\", написа той в \"Туитър\" след победата. В манифеста си за европейските избори \"Лигата\" казва, че ще \"подчертае и потвърди общите християнски корени, ще защити националната идентичност и върховенството на италианската конституция над европейските закони и директиви\". Партията се противопоставя твърдо на имиграцията, на засилването на европейската интеграция и на политиките за строги икономии. Салвини направи няколко опита да отнесе посланието си отвъд границите на Италия. Той пътува до Варшава през януари, където има срещи с лидера на \"Право и справедливост\" Ярослав Качински и с други членове на дясната управляваща партия. Той заяви, че двете страни започват \"Европейска пролет\", която ще сложи край на \"германско-френската ос\" на доминация на континента. Тези думи обаче тепърва трябва да прераснат в действително сътрудничество. Политически затруднения по въпроси като Русия са една от причините, заради които алиансът може да се окаже нож с две остриета. Салвини възхвалява президента Владимир Путин, докато полската управляваща партия е ястреб по отношение на Русия. \"Трудно бих могла да си представя тези две партии да седнат на една маса като част от една и съща група в Брюксел\", каза Агата Гостинска-Якубовска от Центъра за европейска реформа. Лидерката на френската крайна десница Марин Льо Пен преди подкрепяше идеята за разширяване на предполагаемия съюз между нейния \"Национален сбор\" и \"Лигата\" на Салвини в \"голяма коалиция\" от националистически сили, способни да окажат реално въздействие в Европейския парламент. На предизборните плакати на френската крайнодясна партия има снимка на Льо Пен и Салвини, застанали един до друг, придружена с лозунга \"Нашите идеи идват на власт\". Европарламентарната група на Льо Пен \"Европа на нациите и свободата\" в момента има 36 места в 751-местния парламент и е най-малката формация в него, след като бе отхвърлена от други десни партии като твърде крайна. Льо Пен не планира да участва в срещата в Милано, каза говорител на партията й, но не пожела да уточни дали \"Националният сбор\" ще има представител на форума. Друга възможност е за формален съюз между Салвини и крайнодесния премиер на Унгария Виктор Орбан, който употреби израза \"герой в моите очи\" по адрес на италианеца и приветства визитата му във Варшава по-рано тази година. Орбановата партия ФИДЕС все още е член на десноцентристката Европейска народна партия, въпреки че членството й в тази европейска формация бе временно замразено заради антибрюкселската й реторика и тревогите за върховенството на закона в Унгария. Осведомени източници смятат, че е слабо вероятно Орбан да пътува следващата седмица до Милано, тъй като това би означавало пълно скъсване с ЕНП. Засега Орбан изглежда склонен да отложи това решение, но намекна за възможността за съюз със Салвини след изборите. \"След европейските избори ще решим във ФИДЕС кое е най-доброто решение за Унгария: дали да продължим да членуваме в народната партия или да намерим мястото си в нов партиен съюз\", каза миналия месец Орбан. Той заяви, че Италия е единствената голяма европейска държава с правителство, решено да спре миграцията. \"Може би това обяснява надеждите, които възлагаме на италианците\", каза той. Европейските крайнодесни лидери организираха няколко срещи през последните години, включително през 2018 г. в Ница, където Льо Пен бе домакин на проява с участието на Герт Вилдерс от холандската Партия на свободата, на Австрийската партия на свободата и на чешкия националист Томио Окамура. Няма засега потвърждение от техните партии, че Вилдерс или новия му крайнодесен съперник в Холандия, Тиери Боде от \"Форум за демокрация\", ще участват на срещата в Милано. (От БТА)", "date": "2019.04.05", "title": "Салвини се стреми да създаде крайнодесен съюз преди изборите за ЕП"}
{"url": "https://www.24chasa.bg/novini/article/7384489", "text": "Около 800 000 души бяха убити при геноцида в Руанда през 1994 г. Наказателното преследване от международен трибунал помогна за създаване на известно усещане за справедливост и ограничаване на отричането на геноцида, но ще бъде ли това достатъчно? ===================== \"Никога вече\", обеща международната общност след края на Холокоста през 1945 г. И все пак оттогава са извършени много геноциди, включително в Руанда, която тази седмица отбелязва 25 години от избиването на около 800 000 души, предимно тутси, извършено от хора от народността хуту. Откакто през Втората световна война бяха избити шест милиона евреи, многократно са извършвани масови убийства - в Камбоджа, Босна и на други места, при които ООН и други международни играчи често се намесват със закъснение. А някои експерти казват, че продължават да се извършват геноциди, посочвайки язидите в Ирак и рохингите в Мианма. \"Да, обещанието за \"никога вече\" не се спазва\", казва директорът на програмата за изследване на геноцидите към Йейлския университет Дейвид Саймън. \"Има хора и движения, които се опитват да спазват това обещание, въпреки че други - много на брой, следват пътища, които изглеждат в разрез с него\", отбелязва той. Макар предотвратяването на геноцидите методично да се проваля, се правят стъпки в посока на търсенето на отговорност от виновниците - подкрепяните от ООН съдилища за Камбоджа, Босна и Руанда се опитват да предоставят някакъв вид справедливост на оцелелите. Те са критикувани заради оскъдните им бюджети и бавните процедури - в Камбоджа един от доста възрастните главни подсъдими от червените кхмери, Йенг Сари, умря преди края на дългия съдебен процес срещу него, но Саймън все пак мисли, че подобни трибунали са жизненоважни. \"Те помагат да се . . . документира какво е станало в даден случай\", казва той. \"Което е важна профилактика срещу бъдещо отричане.\" От създаването си през 1995 г. Международният наказателен трибунал за Руанда е осъдил 62 души за участие в геноцида, включително политици, военни служители и религиозни и медийни фигури. Съдът се намира в Танзания, а Апелативната камара - в Хага, има също офиси в Кигали. Той постанови последната си присъда през 2012 г., но все още има дела, които се обжалват при Международния остатъчен механизъм за наказателните трибунали (МОМНТ) на ООН. Началникът на канцеларията на Прокурорската служба към МОМНТ Кевин Хюз казва, че трибуналът има важно значение за ограничаване на отричането на геноцида. \"Ние доказахме извън всякакво основателно съмнение фактите на геноцида, включително това, че той е бил резултат от пропаганда и омраза, лишила жертвите от човешки черти, и че после е бил осъществен от висши политически и военни лидери, възнамерявали да унищожат групата тутси и да убият техните умерени противници хуту\", казва той. Издирването на извършителите на престъпления срещу човечеството в източноафриканската държава преди 25 години също така все още продължава. \"Много извършители избягаха от Руанда непосредствено след геноцида . . . някои все още успяват да избегнат правосъдието\", казва Хюз. Най-важната отговорност на МОМНТ е откриването, арестуването и изправянето пред съда на останали осем бегълци, които са обвинени от съда, но се укриват, добавя той. Съдът разчита на националните правителства да му помогнат в издирването на извършителите на геноцида, обяснява той. Наскоро Германия екстрадира заподозрян, за да бъде съден в Руанда. Има също така наказателни преследвания срещу заподозрени руандийци в съдилища във Франция и Великобритания, \"следователно това не е някакъв далечен въпрос, а е свързан също така с Европа и нейните ценности и с ангажимента да не се позволява на извършителите на масови зверства да намират убежище\", казва Хюз. След Холокоста Израел издирваше нацистки бегълци десетилетия наред, а някои продължават да бъдат откривани и днес. Когато войната в бивша Югославия приключи през 1995 г., много от главните извършители на геноцида в Сребреница успяха да се укрият в продължение на десетилетия въпреки мащабното издирване. Един от тях - бившият босненски сръбски лидер Радован Караджич, получи в Хага увеличаване на присъдата си на доживотен затвор едва миналия месец. \"Арестуването и наказателното преследване на бегълците е от огромна важност за жертвите. За да продължат напред в своя живот, те имат нужда да видят, че се търси сметка на отговорните за тяхното страдание\", казва Хюз. Онорин Увабабией е била на осем години, когато е започнал геноцидът в Руанда - масово избиване, продължило малко повече от три месеца. Тя е единственият оцелял от своето семейство. \"Раните не могат да се излекуват, когато знаеш, че хората, избили любимите ти хора, са все още на свобода\", казва тя пред ДПА в Кигали. Самата Руанда е хвалена за своя напредък след 1994 г. - стабилност, помирение и икономически възход, което според мнозина се дължи на силното ръководство на Пол Кагаме. Критиците обаче обвиняват президента, че потиска несъгласието. \"Наблягащата на сигурността държава на Кагаме - с нейните ограничения върху политическата опозиция, съвсем не е демократична, но това отразява виждането, че след геноцида може би има по-голяма нужда от сигурност, отколкото от свобода\", казва Саймън. Според него обаче подобни условия не би трябвало да стават постоянни, тъй като \"в някакъв момент самата липса на свобода може да се превърне в източник на несигурност\". /БТА/", "date": "2019.04.05", "title": "Каква справедливост е въздадена 25 години след геноцида в Руанда?"}
{"url": "https://www.24chasa.bg/novini/article/7384496", "text": "След три неуспешни публични продани ще може да се пристъпи към продажба чрез пряко договаряне на вещи и права на банка в несъстоятелност, реши парламентът, цитиран от БТА. Депутатите приеха на второ четене промени в закона за банковата несъстоятелност. Разрешението за продажба чрез пряко договаряне или чрез посредник се издава, когато вещите и правата, включени в програмата за осребряване, не са продадени след като поне три пъти са предлагани на публична продан. Продажбата чрез пряко договаряне или чрез посредник се извършва с първоначална продажна цена не по-ниска от 30 на сто от оценката, посочена в описа, като цената се намалява съответно до реализиране на вещта или правото съгласно изготвени от синдика въз основа на методически указания от фонда правила, записаха в закона депутатите. Съобщение за започване на процедура по продажба чрез пряко договаряне или чрез посредник се публикува на интернет страницата на банката. Приетите изменения предвиждат максимално попълване на масата на несъстоятелността чрез ограничаването на разходите при водените съдебни производства, включително относно процесуалното представителство. Уточнява се изрично кръгът на страните в съдебните производства, от които предварително не се събира държавна такса. С друга група промени се въвеждат в българското законодателство разпоредбите на европейска директива, с която се хармонизира частично йерархията на кредиторите при несъстоятелност на банки и инвестиционни посредници. Правят се и съответни промени в Търговския закон. С промените в Закона за банковата несъстоятелност се изменя и Законът за акцизите и данъчните складове във връзка с бандерола на пури и пурети. Предвижда се лицензираните складодържатели да могат да освобождават за потребление пури и пурети, облепени с бандерол по отменения образец, след датата на въвеждане на новия образец на бандерола не по-късно от 31 декември 2019 г.", "date": "2019.04.05", "title": "След 3 неуспешни публични продани ще продават чрез пряко договаряне вещи и права на банка в несъстоятелност"}
{"url": "https://www.24chasa.bg/novini/article/7384497", "text": "Генералният секретар на ООН Антониу Гутериш отива днес в Източна Либия, за да се срещне с военния командир Халифа Хафтар, чиито войски вчера започнаха настъпление за установяване на контрол върху столицата Триполи, където управлява международно признато правителство, предаде Ройтерс. Гутериш заяви, че ще посети също така източния град Тобрук, където е международно признатият либийски парламент, който подкрепя Хафтар, предава и БТА. \"Моята цел остава същата: да бъде избегната военна конфронтация. Отново заявявам, че няма военно решение на либийската криза, а само политическо\", написа Гутериш в Туитър.", "date": "2019.04.05", "title": "Гутериш отива в Източна Либия да се срещне с военния командир Халифа Хафтар"}
{"url": "https://www.24chasa.bg/novini/article/7383708", "text": "Бившият зам.-кмет на Варна Иван Чолаков, който лежа в затвора за подкуп, е ужилил руснаци с 600 хил. лв. и ще бъде съден за измама, става ясно от съобщение на районната прокуратура в града. Чолаков и съпругата му Румяна са сред собствениците на “Риком” АД. Чолаков е изпълнителен директор, а жена му прокурист. Столична фирма инвестирала в 3 ваканционни имота във Варна, а “Риком” трябвало да ги построи. Работата започнала, но възложителят спрял да плаща. Между него и Чолакови избухнал конфликт. В крайна сметка се разбрали парцелите и грубите строежи на тях да бъдат прехвърлени на Иван Чолаков и жена му. За да ги довършат и продадат, те теглили кредити от банка и ипотекирали имотите. Апартаментите във ваканционните селища били рекламирани на изложение в Москва. Руснаците проявили интерес да ги купят, защото така получават визи за Европейския съюз. Чолакови обещавали да им продадат имотите без тежести и сделките изглеждали перфектни. Сключени са предварителни договори, а 6-има руснаци започнали да превеждат пари на “Риком” АД или да ги дават на ръка на Чолакови и техни пълномощници. Сделките са в периода 2008 - 2009 г. Когато апартаментите са завършени, 5-има от клиентите получили нотариални актове, а една рускиня изгоряла, като въобще не ѝ прехвърлили два апартамента. Радостта на тези, които получили нотариални актове, била кратка. Скоро след това започнали да получават нотариални покани от частни съдебни изпълнители, защото са вписани като ипотекарни длъжници заради кредита към банката, който “Риком” не изплатил. Без да знаят, че са купили имоти с тежести, руснаците били осъдени заедно с “Риком” АД. От 3 до 10 г. затвор могат да получат Иван Чолаков и съпругата му, ако бъдат признати за виновни в съда. Той вече лежа в затвора за подкуп. Арестуваха го през 1998 г., когато беше шеф на общинската дирекция “Собственост и стопанство” и ръководеше приватизацията. Тогава Чолаков е сред най-верните хора на бившия кмет Христо Кирчев. В кабинета на Чолаков бяха намерени 10 млн. неденоминирани лева от общо 50 млн. лв., които е искал от частна фирма. През 2001 г. го осъдиха на 12 г. затвор. Чолаков беше един от помилваните от вицепрезидента Ангел Марин през 2012 г.", "date": "2019.04.05", "title": "Лежал в затвора за корупция измамил руснаци с имоти по морето"}
{"url": "https://www.24chasa.bg/novini/article/7384523", "text": "Малко над 5 000 свободни работни места са представили 396 работодатели по време на 27 трудови борси, организирани през март от териториалните поделения на Агенцията по заетостта. Това съобщиха от пресцентъра на Агенцията. Близо 4 000 търсещи работа са проявили интерес към директните срещи с бизнеса и са се запознали на място с условията и изискванията за конкретните длъжности. Шест от трудовите борси са били специализирани в сферата на туризма, хотелиерството и ресторантьорството. Те са организирани от бюрата по труда в Созопол, Каварна, Поморие, Долни Чифлик, Бургас и Добрич. В срещите са се включили 120 работодатели, които са обявили 3 170 свободни работни места. Да се информират подробно за предлаганите оферти са дошли над 1 400 търсещи работа в сферата. Близо 130 продължително безработни са проявили интерес към двете мартенски специализирани трудови борси, насочени към тяхната целева група. По време на борсите в Русе и Ихтиман, 14 работодатели са обявили 53 свободни работни места за длъжностите \"механик\", \"монтажник\", \"шивач\", \"продавач\" и \"водач на МПС и подвижни съоръжения\". Към младежи до 29 г. е била насочена специализираната трудова борса, организирана от бюрото по труда в Пещера. В нея са се включили 16 представители на бизнеса, които са обявили 44 свободни работни места. Повече от 80 търсещи работа младежи са се запознали с изискванията за длъжностите \"дърводелец\", \"оператор ферментация\", \"лаборант\", \"машинен оператор обувно производство\", \"шлосер\", \"готвач\", \"сервитьор\" и \"барман\". Специализирана трудова борса в сферата на селското стопанство се е състояла в бюрото по труда в Дулово. 42 свободни работни места са обявени от включилите се в нея 18 работодатели. Набират се служители за длъжностите \"водач на МПС и подвижни съоръжения\" и \"работник в земеделието и животновъдството\", а към условията проявиха интерес 18 търсещи работа лица. Седемнайсет от направените през месеца събития са били общи трудови борси. В срещите са се включили 228 работодатели и над 2 300 търсещи работа . През април 2019 г. Агенцията по заетостта планира 41 трудови борси.", "date": "2019.04.05", "title": "Малко над 5 000 свободни работни места са обявени на трудовите борси през март"}
{"url": "https://www.24chasa.bg/novini/article/7384525", "text": "Централната избирателна комисия уведомява, че на 15 април 2019 г. изтича крайният срок, в който печатните медии и онлайн новинарските услуги трябва да обявят на интернет страницата си и да изпратят на Сметната палата и на ЦИК предоставяните на партиите, коалициите и инициативните комитети, регистрирали кандидати за участие в изборите за членове на Европейския парламент, насрочени на 26 май 2019 г., едни и същи условия и цени. Това съобщават от ЦИК, цитирани от БТА. В срок до 15 април 2019 г. електронните медии, с изключение на БНТ и БНР, и техните регионални центрове, следва да обявяват на интернет страницата си предоставяните на регистриралите се кандидати за участие в евроизборите едни и същи условия и цени. В срок до 26 април 2019 г. електронните медии с национален обхват трябва да ги изпратят на Сметната палата и на ЦИК, а електронните медии с регионален и местен обхват на РИК. Предоставените цени не могат да надвишават средните пазарни цени за търговска реклама през последните 6 месеца преди началото на предизборната кампания. Доставчиците на медийни услуги трябва в тридневен срок от подписване на съответния договор да публикуват на интернет страницата си информация за него, в т.ч. и за безвъзмездните договори, сключени с партии, коалиции и инициативни комитети, регистрирали кандидати, и/или с друг възложител във връзка с предизборната кампания, включително ако договорът е сключен чрез посредник. Информацията се премахва не по-рано от обявяване на резултатите от изборите.", "date": "2019.04.05", "title": "До 15 април медиите обявяват тарифите си за новинарски услуги по евровота"}
{"url": "https://www.24chasa.bg/novini/article/7384534", "text": "Fibank е спечелила трето дело срещу румънската Агенция за разплащания и интервенция в земеделието (APIA). На 2 април румънският съд на първа инстанция отхвърля всички възражения и искания от страна на APIA, като отсъжда в полза на българската банка. От публично оповестената информация от румънския съд, която е достъпна на сайта му, става ясно, че той анулира всички принудителни действия до този момент от APIA спрямо Fibank, включително и предприетите до момента от страна на съдебни изпълнители. APIA е осъдена да заплати и съдебните разноски по делото. Решението на конкретния случай е водещо и задължително за изпълнение от българските органи, които трябва да го приложат и в България. Приключването на спора в Румъния в полза на българската банка означава и прекратяване на всякакви действия срещу нея. Досега Fibank спечели и другите два съдебни спора срещу APIA в Румъния. APIA беше запорирала сметка на Fibank в БНБ, макар по това време споровете в Румъния да не са приключили. Те започват през 2012 г., когато APIA възлага на българското дружество „Ви Ем Корпорейшън\" две обществени поръчки за доставка на хранителни продукти. За подписването се изисква банкова гаранция. Fibank издава такава, а средствата от по поръчките трябва бъдат преведени от APIA по сметка на „Ви Ем Корпорейшън“ в българската банка. Сумите обаче се оказват в друга банкова сметка извън България, а след това те изчезват. От APIA предявяват претенции за тях, които сега се отхвърлени отново от съда. Fibank пък е сезирала ОЛАФ, Националната антикорупционна агенция към прокуратурата на Румъния, ДАНС и Специализираната прокуратура в България. По случая има и задържани служители на румънската агенция.", "date": "2019.04.05", "title": "Fibank печели трето дело срещу румънска агенция"}
{"url": "https://www.24chasa.bg/novini/article/7384540", "text": "Сутрешната емисия новини \"По света и у нас\" по БНТ от 8,30 часа става двойно по-дълга от 6 април. Освен от студиото в София ще се излъчват новини и от регионалните центрове на националната телевизия. В съботните дни зрителите на БНТ ще имат възможност да гледат повече за случващото се във Варна и Благоевград, а в неделните дни акцент ще имат събитията от Русе и Пловдив. За 2018 година БНТ е произвела над 4 892 часа собствена програма, от които най-голям е делът на новините и актуалните предавания.", "date": "2019.04.05", "title": "Сутрешните новини на БНТ в събота и неделя двойно по-дълги"}
{"url": "https://www.24chasa.bg/novini/article/7384530", "text": ", съобщи пред журналисти д-р Сибила Маринова, началник на отделението по реанимация към МОБАЛ \"Д-р Стефан Черкезов\" във Велико Търново, предаде БТА. Тя посочи, че двайсетгодишната жена е постъпила вчера в спешното отделение на болницата с огнестрелна рана в областта на гърдите. Веднага е бил сформиран петчленен екип от хирурзи и анастезиолози, като операцията е започнала в 21.00 часа и е продължила повече от пет часа. Жената е била в критично състояние, с двустранна рана на белия дроб, в тежък хеморагичен шок. След операцията, състоянието й тази сутрин е било стабилно, което е позволило транспортирането й до София, но опасността за живота й продължава, отбеляза д-р Маринова. Случаят се разследва от Военнокръжната прокуратура и от Военна полиция.", "date": "2019.04.05", "title": "Курсантката, която се простреля във Велико Търново, вече е преместена в София"}
{"url": "https://www.24chasa.bg/novini/article/7384524", "text": "Ямболски полицаи задържаха извършител на кражба и палеж. 22-годишен мъж е привлечен в качеството му на обвиняем, съобщиха от полицията. Действията по разследването стартирали на 3 април. При оглед на местопроизшествие на пожар в жилище в ямболския комплекс \"Златен рог\" са установени и следи от взлом, и кражба на телевизор. Незабавно бил сформиран екип от криминалисти и разследващи, и са предприети действия за установяване извършителя на деянията. Така няколко часа по-късно бил установен и задържан извършителят - 22-годишен, криминално проявен от Ямбол. Изяснена е съпричастността на мъжа към извършените престъпления, както и механизмът на осъществяването им. Вчера той е привлечен в качеството му на обвиняем и с прокурорско постановление е задържан за срок от 72 часа. Действията по разследването продължават под наблюдението на Районна прокуратура - Ямбол.", "date": "2019.04.05", "title": "МВР задържа 22-годишен мъж за взломна кражба и палеж"}
{"url": "https://www.24chasa.bg/novini/article/7384462", "text": "Бойко Борисов трябва да вземе своето решение дали да поиска оставка или да я причисли към групата на любимките си. Това каза лидерът на НФСБ Валери Симеонов пред журналисти в парламента за министъра на туризма Николина Ангелкова. Вчера без да назовава имена Симеонов обяви, че още един от министрите на Борисов е забъркан в скандала с евтините апартаменти. По-късно през деня стана ясно, че е имал предвид апартамент на Ангелкова в “Овча купел”. Министърката на туризма пък обясни, че апртаментът е купен още 2008 г. на зелено с пари от родителите ѝ, но на нейно име. И допълни, че това е още от времето, когато не се е занимавала с политика. “Борисов без колебание поиска оставката на Цветанов, Цачева... въпрос на морал и лично достойнство е”, коментира той. И допълни, че той само е споменал информацията пред медите, а те сами направили разследването си. От него пък излезли доста притесняващи факти, тъй като други хора си били заминали и за доста по-скъпи апартаменти. “На става въпрос за никакви чувства. Чувства и емоции ми звучи малко по женски. Чувствам се поласкан. Човек на 64 г. да представлява интерес на една млада и красива дама”, каза Симеонов в отговор на Ангелкова, че това, което е направил е свидетелство за силните му чувства към нея. “Мога и някой друг адрес да дам. Например кв. Драгалевци. Някой живее там. Не е писал в декларацията си, че живее там, а трябва. В чужд имот ли живее? Под наем ли е? Не го е написал в декларацията”, обясни Симеонов.", "date": "2019.04.05", "title": "Симеонов: Бойко да поиска оставката на Ангелкова или да я зачисли към любимките си"}
{"url": "https://www.24chasa.bg/novini/article/7384541", "text": "Моделът на българо-германско икономическо сътрудничество е успешен и България има капацитет да привлече стратегическа инвестиция от Германия. Това заяви държавният глава Румен Радев пред журналисти, след като заедно с федералния президент на Германия Франк-Валтер Щайнмайер посети производствената база на дружеството Либхер-Хаусгерете Марица ЕООД в Радиново, основано през 1999 г. Двамата държавни глави разгледаха и учебния център на завода, където разговаряха със служители. Това съобщиха от прессекретариата на държавния глава.  Българският президент посочи, че за да успеем да привлечем такава стратегическа инвестиция у нас, България трябва да убеди германското държавно ръководство и общественост, че имаме потенциал и можем да се справим. „Точно по тази причина предложих на германския президент с представители на германските медии да дойдат тук, в „Либхер“, да видят, че моделът на българо-германско икономическо работи и дава резултати“, посочи президентът Радев. Днес е вторият ден от официалното посещение на германския президент Франк-Валтер Щайнмайер в България. Той е у нас по покана на българския държавен глава Румен Радев.", "date": "2019.04.05", "title": "Румен Радев: България има капацитет да привлече стратегическа германска инвестиция"}
{"url": "https://www.24chasa.bg/novini/article/7384594", "text": "Депутати от НФСБ са внесли сигнал до главния прокурор Сотир Цацаров с искане за проверка на имоти на министъра на туризма Николина Ангелкова. Това обяви пред журналисти в парламента депутатът Борис Ячев, информира БТА. Той уточни, че в публичното пространство се е появила информация за имот, придобит от Ангелкова на цени под пазарната стойност. От НФСБ искат главният прокурор да разпореди проверка за това как са придобити имоти на Ангелкова, дали има съответствие или несъответствие между пазарна цена и цена на придобиване и какъв е произходът на средствата за придобиване на тези имоти. Сигналът е внесен днес от депутати на НФСБ, с изключение на председателя на партията Валери Симеонов, уточни Ячев. \"Подкрепяме казаното от премиера Бойко Борисов, че трябва да бъдат прилагани единни стандарти към всички представители на високите етажи на властта и считаме, че една подобна проверка, в зависимост от резултата, може да оневини този който е проверяван, ако се докаже, че няма законови нарушения\", коментира Ячев. От НФСБ изразиха удовлетвореност от реакцията на главния прокурор Сотир Цацаров по отношение на разпореждане на проверки по казусите с председателя на КПКОМПИ Пламен Георгиев, сина на директора на Националната следствена служба Борислав Сарафов и съпругата на председателя на ВКС Лозан Панов. Приветстваме тази бърза реакция, очакваме резултатите от тези проверки, каза още Ячев.", "date": "2019.04.05", "title": "Депутати от НФСБ сезираха Цацаров за имоти на министър Ангелкова"}
{"url": "https://www.24chasa.bg/novini/article/7384602", "text": "Цецка Цачева посрещна новия министър на правосъдието Данаил Кирилов. Тя му връчи ключа от касата за държавния печат и му пожела успех в работата. Кирилов я поздрави за постигнатото досега по отношение на съдебната реформа и заяви, че ще разчита на приемственост в предстоящите отговорности. Това съобщиха от Министерството на правосъдието. Министър Кирилов оцени работата на екипа на министерството като добра основа, която да му послужи за по-бързо навлизане и ефективна работа на новия пост. Двамата подчертаха, че основните задачи са падането на Механизма за сътрудничество и оценка и изпълнението на Актуализираната стратегия за продължаване на реформата в съдебната система.", "date": "2019.04.05", "title": "Цецка Цачева връчи на Данаил Кирилов държавния печат"}
{"url": "https://www.24chasa.bg/novini/article/7384577", "text": "Европейският парламент създава уебсайт за резултатите от изборите. Той ще бъде актуализиран в реално време във вечерта на изборите на 26 май с общите резултати от Европейските избори, включително национални разбивки, като подробностите ще се изпращат от националните органи. Това съобщиха от пресслужбата на Европейския парламент. Уебсайтът съдържа състава на всички предишни Европейски парламенти преди 1984 г., с разбивки от националните партии и политическите групи от 1979 г. и всички резултати на национални ниво от 2009 г. насам. Сайтът също предлага информация относно тенденции в европейските избори, като например балансираното представителство на половете. Инструментът за сравняване може да сравнява данни между различни избори Потребителите могат да разгледат възможни политически коалиции с калкулатора на мнозинството след като станат известни първите официални прогнозни резултати на 26 май. Изпълнимият модул може да промени сайта спрямо вашите нужди. Той публикува исторически резултати от европейските избори на сайта и предоставя резултати на живо. На 25 април, 7 май и 14 май ще се проведат тестове, за да се гарантира, че предаването, получаването и останалите услуги функционират правилно. За да се включите в тестовете, изпратете мейл на election-results-data@europarl.europa.eu. Медийният пакет за изборите предоставя повече информация относно изборите, като факти и числа относно изборния процес, водещите кандидати и избрани моменти на ЕС. Той също предалага редовно актуализирана информация относно проучвания Евробарометър и полезна информация за журналисти, които искат да покриват дейностите на Парламента.", "date": "2019.04.05", "title": "Европейският парламент създава уебсайт за резултатите от изборите"}
{"url": "https://www.24chasa.bg/novini/article/7384617", "text": "Стотици камиони, натоварени с авиационно оборудване, преминават по истанбулските магистрали днес, превозвайки към новото мега летище \"Истанбул\" съоръжения от досегашния главен аеропорт на града \"Ататюрк\", съобщава Анадолската агенция. Трансферът започна около 3.30 часа през нощта и ще завърши в рамките на 45 часа. Към момента е приключено около 40 на сто от прехвърлянето, предава БТА. Близо сто камиона пристигнаха на новото летище при засилени мерки за сигурност, написа в Туитър изпълнителният директор на националния авиопревозвач на Турция Търкиш еърлайнс Билял Екши. Близо 50 хиляди тона оборудване ще бъдат преместени с почти 700 камиона, заяви говорител на компанията пред ДПА, като добави, че в трансфера ще бъдат ангажирани 1800 служители. Общо 280 самолета ще бъдат прехвърлени към новото летище от Търкиш еърлайнс, като 151 от тях ще излетят от летище \"Ататюрк\". Летище \"Истанбул\" бе открито миналата година на националния празник на Турция - 29 октомври - и вече обслужва ограничен брой полети. На първия етап транспортният хъб, чието изграждане отне три години и 7,2 милиарда долара, ще обслужва 90 милиона пътници годишно, предаде ТАСС. До десет години броят на обслужваните пасажери ще нарасне до 200 милиона на година. До пет години новият аеропорт ще заеме второ място сред летищата в света, обслужващи най-голям брой пътници, каза министърът на транспорта Джахит Турхан. След като всички етапи бъдат завършени, летището ще се превърне в глобален авиационен център и ще се нареди на първо място, изтъкна той. По план изграждането на летище \"Истанбул\" следва да бъде напълно завършено до 2023 година, когато Турция ще чества стогодишнината от основаването на републиката. Тогава летището ще заема площ от 7,7 хектара. Последният полет от летище \"Ататюрк\" ще бъде извършен утре с курс до Сингапур. След 6 април летище \"Ататюрк\" се предвижда да се използва единствено за частни карго полети, за ремонт и поддръжка на машините, за полети на държавни самолети и по други специални случаи. Летище \"Сабиха Гьокчен\" в азиатската част на Истанбул обаче ще продължи да функционира. Новото летище се намира на черноморското крайбрежие, на 35 км от центъра на града.", "date": "2019.04.05", "title": "Стотици камиони с оборудване пътуват към новото летище \"Истанбул\""}
{"url": "https://www.24chasa.bg/novini/article/7384620", "text": "Кремъл каза днес, че идеята, изказана от американския президент Доналд Тръмп, за сделка между САЩ, Китай и Русия за намаляване на разходите за производство на оръжия, заслужава внимание и би трябвало да бъде допълнително обсъдена, предадоха Ройтерс и ТАСС. \"Всеки призив за разоръжаване заслужава внимание и висока оценка\", заяви говорителят на Кремъл Дмитрий Песков. \"Много е важно този призив да не се ограничава до заявления, а да се превърне в конкретни, формулирани, представени черно на бяло и доведени по официални канали до събеседниците инициативи и предложения\", каза той. По думите му засега Кремъл не е получил предложения в такъв вид от САЩ. По-рано Тръмп изрази съжаление за сумите, които САЩ, Китай и Русия харчат за производство на оръжия, и намекна, че тези пари могат да бъдат изразходвани по-добре за други цели.", "date": "2019.04.05", "title": "Кремъл: Идеята на Тръмп за сделка за разходите за оръжия си заслужава"}
{"url": "https://www.24chasa.bg/novini/article/7384603", "text": "Решението на Тереза Мей да разговаря с лидера на лейбъристката опозиция, за да се опита да изведе Брекзита от задънената улица, отприщи порой от безпрецедентно жлъчни критики в нейния консервативен лагер, зрелищно илюстриращи нейната изолация. В сряда премиерката писа на депутатите консерватори, за да им обясни, че отказът на някои от тях и на северноирландските й съюзници от ДЮП да гласуват за сключеното от нея споразумение с Брюксел за раздялата с ЕС не й оставят никакъв избор предвид приближаването на 12 април, новия краен срок за излизане на Великобритания от ЕС. Да се разговаря с Лейбъристката партия е \"единственото средство да се предложи мек и подреден Брекзит, какъвто бяхме обещали\", заяви тя, отказвайки се от заплахата от напускане на ЕС без споразумение, която дълго време използваше като инструмент за натиск при преговори с Брюксел. Но ръката, протегната в последната минута на Джереми Корбин, предизвика гнева на еврофобската част от нейната партия, която се опасява, че Брекзитът може да й се изплъзне. Определян като \"опасен марксист\", лидерът на лейбъристите иска на практика да запази тесни връзки с ЕС чрез митнически съюз. Бившият лидер на торите Иън Дънкан Смит обвини Мей в \"предателство\", добавяйки, че \"се страхува за Брекзита. Той никога няма да се състои\". \"Джереми Корбин не е наш приятел\", подчерта от своя страна депутатът Марк Франсоа. Реакцията на консервативните медии не закъсня. Таблоидът \"Сън\" вчера нарече премиерката \"предателка\". Но \"Дейли Мейл\" и \"Таймс\" показват повече изчерпателност, отбелязвайки в редакционните си статии, че в положението, в което се намира, премиерката нямаше никакъв избор. Мей обещава да подаде оставка, ако нейното споразумение за раздяла с ЕС бъде одобрено, но \"Таймс\" твърди, че някои депутати от нейното мнозинство планират да се въздържат от гласуване, за да я накарат да се пречупи и да я подтикнат да се оттегли. \"Това е като затворник, очакващ изпълнение на смъртната присъда, който получава двуседмична отсрочка. Истината е, че тя вече не контролира нищо\", заявил е пред вестника един от тях. Оставките от правителството продължават, до степен, че Мей дори вече не си дава труда да заменя напускащите. Двама държавни министри подадоха оставки в сряда, с което броят на подалите оставка след изборите през юни 2017 г. надхвърли трийсет. \"Дори членовете на собствения й кабинет вече не могат да я гледат в очите\", уверява редакторът на (левоцентристкия) в. \"Гардиън\" Джон Грейс, коментирайки студеното посрещане, което й организираха консервативните депутати предишния ден в Камарата на общините. Според него \"принудителното уважение\", което някои изпитваха към нейната \"издръжливост\", отдавна се е изпарило. Според Пол Брийн, преподавател в Уестминстърския университет, самата Тереза Мей се е поставила в тази неудобна ситуация, държейки се като партиен лидер, вместо да се опита да постигне компромис, надхвърлящ партийните разделения по толкова деликатен въпрос като Брекзита, който продължава да разделя до такава степен депутатите и цялата страна близо три години след референдума през юни 2016-а. \"Вината е и на (нейния предшественик) Дейвид Камерън и на Консервативната партия. По толкова спорен въпрос те трябваше да създадат група, състояща се от юристи, икономисти, бизнесмени, за да проучат различните варианти\", казва той пред АФП. Вместо това Мей задейства на 29 март 2017 г. чл. 50 от Лисабонския договор, с което започна процедурата по раздялата, без реално да има разработен план. И единствената й грижа оттогава беше да се опита да задържи по-твърдите привърженици на Брекзита от своята партия, като се подчинява на техните изисквания, за да избегне разпадане на партията, отбелязва той. Нейната атака срещу парламента в края на миналия месец, когато тя заяви, че е на страната на британските граждани, я довърши, според анализатора. \"В този случай тя загуби всички. Като треньор по футбол, който е загубил доверието на отбора: когато това се случи, свършено е с вас\". (От БТА)", "date": "2019.04.05", "title": "Британската премиерка Мей е по-изолирана от всякога заради Брекзита"}
{"url": "https://www.24chasa.bg/novini/article/7383516", "text": "Има такъв анекдот - един български банкер с един подпис може да открадне повече пари, отколкото всички цигани могат да откраднат за няколко години. Независимо от това обществото е абсолютно нетърпимо към циганската престъпност. Факт е, че когото и да питате, ще ви каже, че това е сериозен проблем. Още повече много често жертви на този вид престъпност стават възрастни, бедни хора, пенсионери по селата. Ясно е, че проблемът трябва да се реши, за да не се стигне до ексцесии. Естествено пълно изкореняване на този вид престъпност няма как да стане, но трябва някак да се намали. Подобни проблеми срещат и западните общества, макар и не точно с циганския етнос, но и там има гета. Вие знаете, че във Франция има около 1000 гета, които се населяват от специфични общности, където също престъпността е много висока. Криминогенни фактори в циганската общност са липса на образование, животът в гетото. Освен това циганите действително имат малко по-друго отношение към собствеността. Самите те казват: ние не крадем, ние берем. е абсолютен криминогенен фактор и трябва да се преборим с нея, въпреки че не е ясно как точно може да стане това. На запад този процес също върви с пълен ход, но и там трудно могат да се справят с него. Начинът на живот в гетото не стимулира обитателите му да живеят по начин, който останалите българи смятат за нормален. В гетото е някаква умножаваща се бедност. Там моделът, който децата виждат, е една ужасяваща нищета от наша гледна точка, но от тяхна гледна точка е единствено възможният свят. Те са закърмени с мисълта, че животът излиза така. отдели от гетото - такива примери има много, то води нормален живот. Знам села, в които има по 3-4 къщи с цигански семейства, които по нищо не се отличават от къщите на българите. Жените от тези семейства работят в супера, мъжете са в строителството, децата им ходят на училище. И стигаме до въпроса за мерките. Ето един много положителен пример от Великобритания, САЩ и т.н. Там в полицията и правоохранителните органи се привличат на работа хора от малцинствата. И аз лично препоръчвам нашите правоохранителни органи да привличат като полицаи и на други подобни длъжности цигани. Разбира се, с чисто криминално минало и завършили средно образование. В гетото на циганите полицаи ще им вярват, а ние все повече ще имаме сблъсъци, когато поради неразбиране на действията на едната и другата страна може да се стигне до тежки последствия. Когато в полицейския отряд има цигани и те могат да разговарят с местните на техния език и те да им вярват - това е страшно важно. Тези полицаи ще разкриват и по-лесно престъпления в циганските квартали. Знае се, че в момента има доста добро сътрудничество на полицията с циганските барони по отношение на тежката престъпност. престъпления, които да му нарушават бизнеса и да насочват вниманието към него. Това е характерно и за гетата на Запад. Има и нещо друго - циганите се гордеят със свои представители, които са направили нормална кариера. Гордеят се със свои лекари, инженери, учители и т.н., има и такива цигани. Биха се гордели с представители на своя етнос, които работят в полицията. Добре е да се включат цигани и в администрацията, която работи с етноса им. Вместо една надменна българска лелка, която да мрази циганите и да ги ругае и те също да я мразят, по-добре да има представител на техния етнос, който е образован и обучен да върши тази работа. Циганите са горди, когато им се възложи работа. Ще напомня и друго - много български турци и цигани са участвали в балканските войни и Първата световна война и са загинали за България. Предстоят избори - европейски и местни. Аз лично бих препоръчал, особено на големите партии, които обвиняваме в купуване на гласове и т.н., да направят нещо друго. Сред представителите, които посочат за членове на избирателните комисии, нека да има представители на циганския етнос. Грамотни млади хора има достатъчно. Това са малки стъпки, но просто могат да свалят напрежението, могат да са модел за младите циганчета, пример за подражание. В крайна сметка човек се учи, като подражава. А по отношение на наказанията на престъпниците в момента има един абсурд - за една кражба и за 100 кражби присъдата е същата. Наказанията се кумулират ( ). Не е така в Америка - там наказанията се сумират. Така че да се помисли за сумиране на наказанията. Да не говорим, че в САЩ важи правилото на 3-те удара. Като направиш трето престъпление - 25 г. затвор.", "date": "2019.04.05", "title": "Три причини МВР да привлече\nцигани за полицаи"}
{"url": "https://www.24chasa.bg/novini/article/7384646", "text": "При петпроцентното намаление на бюджета за земеделие в новата Обща селскостопанска политика (ОСП), имаме 4-процентно намаление на гаранционния фонд и близо 16-процента - на бюджета за развитие на селските райони. Това каза днес по време на изслушване в Народното събрание министърът на земеделието, храните и горите Румен Порожанов, цитиран от БТА. \"За следващия период, заради това, че България е една от страните с под 90 на сто от средното за ЕС финансиране, по линия на т.нар. външна конвергенция или сближаване на субсидирането, ще има с 0,7 на сто повече бюджет по гаранционния фонд или 5,7 млрд.евро при 5,3 млрд. евро през настоящия период. Всички стари страни членки, които са с по-високи субсидии, са с 3,9 на сто до 4 на сто намаление на бюджетите\", обясни министърът. По отношение на бюджета за развитие на селските райони намалението е близо 16 на сто. Регламентът обаче дава възможност тези проценти да бъдат компенсирани с досъфинансиране от националния бюджет, посочи още Порожанов. \"Нашата визия е бюджетът за селските райони да не се намалява, а да бъде запазен в настоящите си размери от малко под 3 млрд. евро, така че да бъде компенсиран допълнително с около 300 млрд. евро за следващите седем години\", подчерта земеделският министър. Той уточни, че Многогодишната финансова рамка ще бъде приета не по-рано от декември т.г. и тогава ще знаем окончателният бюджет по Общата селскостопанска политика /ОСП/. Новият състав на Европейския парламент ще приеме позиция по регламентите на ОСП най-рано в началото на 2020 год., посочи министърът. Едва след това ще могат да стартират тристранните преговори между Европейската комисия, Европейския парламент и Съвета на Европа. Порожанов подчерта, че Румънското председателство работи активно по основните теми. \"Надяваме се при разглеждането на Многогодишната финансова рамка да се достигне и до решение за увеличение на общия бюджет по ОСП\", коментира още Порожанов. Основните въпроси, свързани с прилагането на ОСП, са обвързани с бюджета, таваните на плащанията и обвързаните плащания, каза той. По думите му те са важни за допълнителното финансиране особено на чувствителните сектори като плодове и зеленчуци, животновъдство, биологично производство, както и за плащанията на единица площ. Последното ще ни осигури конкурентноспособно земеделие, което в частта на зърненото производство, например, ще ни гарантира конкурентост спрямо страните от Черноморския регион, подчерта още земеделският министър. България подготвя своя Стратегически план, основополагащия документ за финансиране в новата ОСП. Той трябва да обхваща всички цели, които се финансират не само по развитието на селските райони, но и по директните плащания, каза министър Порожанов.", "date": "2019.04.05", "title": "Порожанов: България реално ще има увеличение на фермерската субсидия"}
{"url": "https://www.24chasa.bg/novini/article/7384651", "text": "Москва с особено внимание наблюдава развитието на ситуацията в Либия, като счита, че единственият изход е политическото и мирно уреждане на кризата в страната, заяви днес пред журналисти говорителят на Кремъл Дмитрий Песков, цитиран от Ройтерс и ТАСС. \"Много внимателно наблюдаваме развитието на ситуацията в Либия\", каза той, и добави: \"Безусловно, смятаме за най-важно, каквито и да било действия да не доведат до възобновяване на кръвопролитията. Смятаме също за необходимо и по-нататък да продължим да полагаме всички възможни усилия за цялостното уреждане на ситуацията с мирни и политически средства\", предава БТА. Попитан дали Москва подкрепя новото настъпление на маршал Халифа Хафтар към Западна Либия, Песков отговори отрицателно и увери, че Русия не се намесва в събитията, съобщи Ройтерс.", "date": "2019.04.05", "title": "Русия внимателно наблюдава ситуацията в Либия"}
{"url": "https://www.24chasa.bg/novini/article/7384847", "text": "Нито Великобритания, нито страните от Европейския съюз искат дълго отлагане на Брекзит, заяви днес британският външен министър Джереми Хънт и подчерта, че правителството му не е оставило \"камък необърнат\" в стремежа за намиране на изход от задънената улица, предаде Ройтерс. \"Не смятам, че страните членки на ЕС искат дълго отлагане. Ние със сигурност не желаем дълго отлагане\", каза Хънт в изказване на събитие, посветено на медийната свобода, в кулоарите на среща с колегите си от Г-7 във Франция, предава БТА. Хънт каза също, че никоя от двете страни не иска Брекзит без сделка. Вариантът \"без сделка\" е лош както за Обединеното кралство, така и за ЕС. Никоя от нашите икономики не бележи достатъчно бърз растеж, за да гарантира, че сценарият \"без сделка\" няма да ни тласне към рецесия, така че това е лош изход за всички, отбелязва той. Франция смята за малко преждевременно да се говори за удължаване на отлагането и очаква представяне на убедителен план до европейската среща на върха на 10 април, заяви днес френското президенство в отговор на искане на Лондон за отлагане на Брекзит до 30 юни. Да се говори за удължаване е малко преждевременно, при положение че 27-те поставиха ясното условие това искане да бъде аргументирано с ясен план, каза Елисейският дворец. Няма причина за допълнително удължаване на отлагането, което ЕС даде на Великобритания за напускане на блока, освен ако обстоятелствата в страната не се променят, заяви австрийският канцлер Себастиан Курц, цитиран от германски вестник. Ние от Европейския съюз определихме съвсем ясни срокове и няма причина те да бъдат допълнително удължавани, освен ако ситуацията във Великобритания се промени. Ние обаче още не сме стигнали дотам, каза Курц пред в. \"Щраубингер тагблат\". Преговорите между правителството и опозиционната Лейбъристка партия, целящи сделка, която може да бъде предложена на ЕС, не са ограничени във времето, обяви говорител на британския премиер Тереза Мей. Министър-председателката показа, че иска тези преговори да се водят с оглед на спешността на ситуацията, но не мисля, че е определяла краен срок. Това, върху което сме съсредоточени, е постигане на положителен резултат, добави говорителят.", "date": "2019.04.05", "title": "Джереми Хънт: Нито Великобритания, нито ЕС искат дълго отлагане на Брекзит"}
{"url": "https://www.24chasa.bg/novini/article/7384874", "text": "Русия е опитвала да оказва влияние в различни европейски държави в по-голяма степен от приеманото досега. Съвместно разследване на британското радио Би Би Си, германското списание „Шпигел“, германската обществена телевизия Цет Де Еф и италианският вестник „Ла Република“ разкрива съществуването на таен стратегически документ, който описва дейностите за дестабилизация и пропаганда в различни европейски държави. Документът е разработен от висши руски държавни чиновници и съдържа планове за „организация на срещи, митинги и протести в различни държави от ЕС“, както и „успешната подкрепа на резолюции в националните парламенти на държави от ЕС, които да призовават за отмяна на санкциите срещу Русия и за признаване на Крим като руска територия.“ Предлага се различна подкрепа за привърженици на Кремъл и начини за дискредитиране на противниците му. Говори се и за организиране на медийни кампании. Документът е пратен на 3 април 2017 г. по имейла до висшестоящ чиновник от президентската администрация на Русия. Един от конкретните проект ив него е подкрепата на германски кандидат-депутат от „Алтернатива за Германия“. Маркус Фронмайер влезе в Бундестага на изборите по-късно. В документа изгледите за успех на Фронмайер се оценяват като високи, а позицията му като проруска. Изводът гласи: „Той ще бъде депутат в Бундестага, който ще е изцяло под наш контрол.“ Предложено е да му се окаже медийна и финансова подкрепа. Негови предизборни митинги, за чиято организация се иска разрешение, са се състояли действително. Фронмайер отрече твърденията. Разследването на четирите медии се базира на документи от основания от Михаил Ходорковски „Досие Център“ в Лондон, които са били проверени от неазвисими източници.", "date": "2019.04.05", "title": "Таен документ разкрива влияние на Русия сред политици в ЕС"}
{"url": "https://www.24chasa.bg/novini/article/7384858", "text": "Стотици алжирци се събраха днес в центъра на столицата Алжир с искане за промяна на политическата система след като болният и възрастен президент Абделазиз Бутефлика подаде оставка тази седмица под натиска на влиятелната армия и на големите улични протести, предаде ДПА, цитирана от БТА. Протестиращите носеха плакати с искане за оттегляне на премиера Нуредин Бедуи, назначен от Бутефлика, на шефа на горната камара на парламента Абделкадер Бенсалех и на председателя на конституционния съвет Тайеб Белаиз. Тримата са смятани за съюзници на Бутефлика, който обяви оставката си във вторник след 20 години на власт. Протестиращите смятат, че оставката на 82-годишния болен лидер не удовлетворява исканията им за по-дълбоки политически реформи. \"Алжирците още не са постигнали целта си, - каза участник в днешната демонстрация. - Нашето искане е ясно и не се отнася само до една личност. То се отнася до целия режим, контролирал страната повече от 20 години.\" Информационният портал Alg24 съобщи днес, че вчера е бил освободен от поста си шефът на алжирското разузнаване генерал-майор Башир Омар Тартаки. Според източници на портала, указът за уволнението е бил подписан от експрезидента Бутефлика, който вече е в оставка. Alg24 отбелязва, че той все още има пълномощия да подписва президентски укази, тъй като парламентът официално не е утвърдил временно изпълняващ длъжността президент. Такъв трябва да стане председателят на Съвета на нацията (горната камара на парламента) - 77-годишният Бенсалех, един от тримата, чиято оставка искат протестиращите в столицата днес. Уволненият генерал Тартаки от 2015 г. бе шеф на департамента за разузнаване и сигурност при министерството на отбраната. През 2016 г. той бе назначен за главен съветник на президента и отговаряше за координацията между силовите структури, а оглавяваният от него департамент за разузнаването бе преустроен и прехвърлен в структурата на президентската администрация. Телевизия \"Ан Нахар\" отбелязва, че постът на Тартаки при държавния глава бе обект на спорове. Проблемът бе, че с въпросите на разузнаването и сигурността поотделно се занимаваха военното министерство и армията, а заради длъжността на Тартаки същите въпроси се оказаха прерогатив и на президентската администрация.", "date": "2019.04.05", "title": "В Алжир продължават протестите с искания\nза още оставки"}
{"url": "https://www.24chasa.bg/novini/article/7384850", "text": "Декарбонизацията /раздялата с въглищата/ в икономиката е неизбежна, но поне още 20 години Европа ще разчита на тях за производството на електроенергията си. Процесът не е евтин, няма да мине без жертви, но енергийният преход трябва да уважава правата на работещите във въгледобива. Това каза днес в Стара Загора генералният секретар на ЕВРОКОЛ - организацията на Европа за въглищата, Брайън Рикетс. Той участва в организираната от Института по модерен мениджмънт международна конференция на тема \"Чиста енергия и инвестиции в енергетиката\". Очакванията са Старият континент да спре окончателно потреблението на въглища през 2058 година. Приблизително до това време ще стигнат и вече проучените находище в български минно-евергиен комплекс \"Марица изток\", макар специалисти да предвиждат, че залежите от лигнити в района са по-големи. В момента около 38 процента от електричеството в Европа се добива чрез изгарянето на въглища, а една пета от емисиите въглероден двуокис във въздуха на света се дължат на този континент. Според Рикетс, сега приоритетите във въгледобива следва да бъдат не неговото разширяване, а как да се усъвършенства с помощта на новите технологии потреблението на въглища с цел драстично да намаляват вредните емисии във въздуха и да се опазва природната среда. Неговият съвет е да се вземат идеи от страни извън Европа. Канада например вече работело първото мащабно предприятие за улавяне и съхранение на водород, който може да замести въглищата в електроцентралите, докато в Европа все още не се обръщало сериозно внимание на улавянето на водорода. Най-голямата заплаха да въглищата обаче е природният газ, който може да бъде и синтетичен, т.е. произведен от диоксиди и съхраняван в изоставени бивши рудници под земята, посочи Брайън Рикетс. Проблемът с употребата на въглищата в енергетиката занапред е особено актуален за комплекса \"Марица изток\" край Стара Загора, в който пряко с добива на въглища и производството на електричество са заети около 12 500 души, които са сериозно притеснени за работните си места.", "date": "2019.04.05", "title": "Европа ще разчита поне още 20 години на въглищата за тока си, според ЕВРОКОЛ"}
{"url": "https://www.24chasa.bg/novini/article/7384010", "text": "Дъщерна фирма на Китайската държавна корпорация за инженерно строителство (China State Construction Engineering Corporation Limited) подписа договор с правителството на Бангладеш за разширяването на една от основните пътни артерии в тази страна в четирилентова магистрала, предаде  . Това е част от проект за транспортна свързаност в рамките на Южноазиатския субрегионален икономически коридор, финансиран от Азиатската банка за развитие. Дължината на участъка, който ще бъде реновиран е около 190 километра, а компанията-изпълнител ще реализира на няколко етапа и съпътстваща инфраструктура.", "date": "2019.04.05", "title": "Китайска компания ще строи магистрала в Бангладеш"}
{"url": "https://www.24chasa.bg/novini/article/7384877", "text": "Румъния си поставя за цел да приеме еврото през 2024 г., заяви финансовият министър Еуджен Теодорович преди началото на среща на Еврогрупата и неформална среща на министрите на финансите (ЕКОФИН) в Букурещ, предаде Аджерпрес, цитирана от БТА. \"Румъния си е поставила ясна цел (за приемане на еврото) през 2024 г.\", посочи Теодорович. \"Макар да сме готови по определени критерии, решението все пак се взема на европейско ниво. В този смисъл Румъния има много добре обоснован план. Миналата година през декември правителство одобри този план за преминаване към еврото. Ние се придържаме към него, изпълняваме условията, както винаги сме правили\", добави министърът. Днес и утре в Букурещ в контекста на румънското председателство на Съвета на ЕС се провежда среща на Еврогрупата и неформална среща на министрите на финансите на ЕС (ЕКОФИН). В тях участват еврокомисарят по въпросите на еврото и социалния диалог Валдис Домбровскис, еврокомисарят по бюджета и човешките ресурси Гюнтер Йотингер и еврокомисарят по икономическите и финансите въпроси Пиер Московиси.", "date": "2019.04.05", "title": "Румъния възнамерява да приеме еврото\nпрез 2024 г."}
{"url": "https://www.24chasa.bg/novini/article/7384843", "text": "Нерегламентирана автоморга с 21 разкомплектовани бракувани автомобила в Самоков е разкрита от служители на икономическа полиция, НАП и РИОСВ по приоритетната област \"Престъпления срещу околната среда\". Частният имот е със статут за жилищни нужди и няма необходимите документи за подобна дейност съгласно Закона за управление на отпадъците. От служители на РИОСВ е изготвен констативен протокол с дадени предписания за изпълнение. Предстои съставянето на акт. Масови проверки са проведени вчера в обекти, търгуващи с бракувани МПС и части втора употреба. Те са били на територията на районните управления в Самоков, Елин Пелин и Ботевград, съобщиха от полицията.  Инспекциите са извършени в общо 8 обекта, занимаващи се с изкупуване на излезли от употреба моторни превозни средства и части втора употреба. В останалите 7 проверени обекти контролните органи са констатирали различни административни нарушения. Данъчните инспектори установили липса на дневни финансови отчети, използване на фискално устройство, регистрирано на друг търговски обект; неиздаване на касов бон, разлика в касовата наличност и други нарушения на Наредба щ 18 на Министерство на финансите, за които са съставени констативни протоколи и предстои съставянето на актове. Нарушенията, констатирани от служителите на РИОСВ, са: липса на площадка за отпадъци; установени автомобили извън площадката; липса на документи за произход; липса на класифициране на работни места за съхранение на генерираните отпадъци и др. Дадени са предписания с едномесечен срок за отстраняване на нередностите.", "date": "2019.04.05", "title": "Инспектори удариха незаконна автоморга с 21 коли на части"}
{"url": "https://www.24chasa.bg/novini/article/7384890", "text": "„Европа губи потенциал заради липса на правилните работни умения. Ако допреди време кариерното развитие беше линейно - учим, дипломираме се, започваме работа и се пенсионираме - днес това не е така. Скоростното развитие на технологиите и икономиката означава постоянно адаптиране на уменията на служителите.“, заяви българският евродепутат Ева Майдел (ГЕРБ/ЕНП) по време на конференция на високо ниво, организирана съвместно с ЛинкедИн, предадоха от пресцентъра на ГЕРБ. Събитието се проведе на 2 април 2019 г. в Брюксел. В дебата участваха Джон Херлихай, вицепрезидент на ЛинкедИн и както и представители на бизнеса, граждански организации, икономисти, професори и други. По време на събитието американската компания ЛинкедИн представи резултати от своята дигитална карта на света, представяща динамиката на работните пазари и връзката между работници, компании, институции. Участниците в дискусията се обединиха около идеята, че образованието не е само най-добрата социална политика, но и най-добрата политика за конкурентоспособност имаща пряко отношение върху предприемчивостта и жизнения стандарт на гражданите. „Имаме нужда от лидери в каузата образование. Политическата подкрепа на местно, национално и европейско ниво ще даде допълнителен стимул на училищата и университетите да внедрят иновативни практики, отговарящи на нуждите на новият тип икономика Ключът към конкурентоспособна Европа е умението за учене през целия живот.“ добави още Ева Майдел, съосновател на националното сдружение без еквивалент в ЕС \"Образование България 2030\", което има за цел да идентифицира предизвикателствата пред образователния сектор и да даде препоръки за преодоляването им.", "date": "2019.04.05", "title": "Ева Майдел: Европа губи потенциал заради липса на правилните работни умения"}
{"url": "https://www.24chasa.bg/novini/article/7384897", "text": "Българското посолство в Скопие коментира в писмено изявление за агенция МИА \"грешното тълкуване\" на думите на посланик Ангел Ангелов в част от медиите в Северна Македония във връзка с разследването на  , съобщи БТА. Посолството изтъкна, че с изявлението си Ангелов е споделил единствено своите лични виждания, както и на жителите и туристите в Охрид, за лошото време в града, без да изрази каквото и да е отношение към разследването. Българското посолство изрази надежда, че медиите ще спазват добрата практика на журналистическата етика. Същевременно дипломатическото представителство използва случая да потвърди доброто сътрудничество между двете държави във връзка с този случай.", "date": "2019.04.05", "title": "В Македония грешно тълкували посланика ни в Скопие, не коментирал разследването (Видео)"}
{"url": "https://www.24chasa.bg/novini/article/7384912", "text": "Българският евродепутат от ГЕРБ/ЕНП Емил Радев приветства засилените мерки и новите правомощия на Европейската гранична и брегова охрана. „Агенцията, която бе официално открита на КПП „Капитан Андреево“ през 2016 г., играе важна роля за защитата на българските граници и за намалелия миграционен натиск. Радвам се, че след моите упорити усилия, тя ще продължи да оказва подкрепа за България”, коментира Радев по повод решенията, одобрени от Комисията по граждански свободи, правосъдие и вътрешен ред на ЕП, които гарантират сигурността на външните граници на ЕС и по-специално на страни като България. Това съобщиха от пресцентъра на ГЕРБ. По силата на предприетите мерки до 2027 г. ще бъде създаден постоянен корпус от 10 000 гранични служители. Той ще включва постоянните служители на Агенцията, както и гранични служители и експерти по въпросите на връщането, командировани или изпратени от държавите-членки, които ще подпомагат над 100 000 национални гранични служители при изпълнението на техните задачи. Корпусът ще съдържа още екип за бързо реагиране, който да бъде разположен по границите на дадена държава-членка в рамките на два дни от подаването на иска й за помощ. Освен това, Агенцията ще разполага с бюджет за придобиването на собствено оборудване, като например плавателни съдове, самолети и автомобили. Европейската гранична и брегова охрана ще има правомощия да изпълнява задачите по граничен контрол и връщане, като например проверки на самоличността, разрешаване на влизане по външните граници и извършване на наблюдение на границите. Всичко това ще става единствено със съгласието на приемащата държава членка. Освен организирането и финансирането на съвместни операции по връщане, каквито правомощия вече има, Европейската гранична и брегова охрана ще може да подпомага държавите членки на всички етапи от процеса на връщане чрез идентифициране на гражданите на трети държави, които нямат право на пребиваване или набавяне на документи за пътуване. Взимането на решенията обаче ще остане прерогатив на националните органи. С новите правила се засилва сътрудничеството с трети държави. След подписването на споразумение за сътрудничество с дадена трета страна, Агенцията ще може да изпраща екипи за подпомагане на управление на миграцията и охрана на границите, както и да оказва техническа подкрепа. Дейностите на агенцията в трети страни ще бъдат подпомагани от местни офиси, които ще координират логистично оперативните дейности на място. Текстът предстои да бъде одобрен от Европейския парламент още този месец, а след това и от Съвета. Новият регламент ще влезе в сила 20 дни след публикуването му в Официалния вестник на ЕС. „Постоянният корпус на Европейската гранична и брегова охрана ще може да бъде разполаган от 2021 г. нататък, когато се очаква да заработи максимално оперативно. Предвижда се той да достигне пълния си капацитет от 10 000 гранични служители до 2027 г.”, уточни Емил Радев.", "date": "2019.04.05", "title": "Емил Радев: С нови правомощия гарантираме по-силна Европейска гранична и брегова охрана"}
{"url": "https://www.24chasa.bg/novini/article/7384932", "text": "Ако се налага да правят директни плащания за здравно обслужване, то за близо 9 на сто от домакинствата в 24-те държави в Европейския регион на Световната здравна организация, ще е непосилно да покриват разходите за основни нужди като храна, наем или комунални услуги. Това сочи анализ на Световната здравна организация (СЗО), разпространен по повод на Световния ден на здравето - 7 април. В този ден в международен план се поставя акцент върху здравето като универсално човешко право. Тази година СЗО апелира към политическите лидери за повече инвестиции в първичната медицинска помощ и ги предупреждава, че директните плащания на пациентите в различните системи подкопават достъпа до здравни грижи. Според анализа на СЗО най-бедните, хронично болните и възрастните хора са най-сериозно застрашени от финансови затруднения заради директните плащания за здравеопазване и често не могат да получат достъп до редица здравни услуги, от които се нуждаят. Експертите съветват държавите да приложат политики, чрез които да сведат до минимум директните плащания. При сравняване на показателя директни плащания на домакинствата като относителен дял от общите здравни разходи България отчита висок процент на фона на останалите държави от ЕС, посочват от СЗО. \"Това представлява финансова тежест за населението. За да може в България да се постигнат здравни показатели, сходни с отчетените в най-добре работещите държави в Европейския регион, ще бъде необходимо да се приложи многосекторен подход, който укрепва сътрудничеството между основните заинтересовани страни от гражданското общество и от държавните институции\", се изтъква в прессъобщението. По повод на Световния ден на здравето от организацията отново обръщат внимание на проблемите у нас, свързани с високото разпространение на тютюнопушенето, консумацията на алкохол и затлъстяването, нарастващата социална значимост на незаразните болести и високия относителен дял на преките здравни разходи на домакинствата.", "date": "2019.04.05", "title": "СЗО: Директните плащания подкопават достъпа до здравни грижи"}
{"url": "https://www.24chasa.bg/novini/article/7384916", "text": "Стрелба в холандския град Айндховен причини смъртта на поне един човек тази сутрин.  Жертвата е 54-годишен мъж, който е починал в районна болница, според репортер на „Омроп Брабант“. Малко преди 9,30 ч. са получени първите телефонни обаждания към службите за спешна помощ, съобщаващи за изстрели на улицата в квартал \"Дретс Дорп\". Жител на въпросната улица е казал пред в. Eindhovens Dagblad, че всичко е \"звучало твърде силно, за да идва от фоейрверки\". Според друг свидетел заподозряният е изстрелял поне два изстрела, пише NL Times. Местната полиция досега не е задържала стрелеца. Няма официални данни за причините за стрелбата. Сайтът за местни новини Studio040 съобщи, че жертвата е била простреляна, докато е седяла в колата си.", "date": "2019.04.05", "title": "Стрелба в Айндховен, един убит"}
{"url": "https://www.24chasa.bg/novini/article/7385163", "text": "Правителството на американския президент Доналд Тръмп поднови призивите към Москва да изтегли военния си персонал от Венецуела, където руските военни подкрепят президента Николас Мадуро, предаде Асошиейтед прес. Държавният секретар Майк Помпейо каза днес в телевизионното предаване \"Фокс енд френдс\", че не вижда признаци руският военен персонал да напуска и че замесването на Москва \"може да стане по-лошо, преди да стане по-добро\", предава БТА. САЩ и няколко десетки държави признаха венецуелския опозиционен лидер Хуан Гуайдо за временен президент, докато Русия и Китай твърдо подкрепят Мадуро. Кремъл отхвърли призивите на САЩ за изтегляне на руския контингент като посочи, че американски войски са на много места по света и никой не казва на Америка къде трябва и къде не трябва да бъде.", "date": "2019.04.05", "title": "САЩ: Руските военни да напуснат Венецуела"}
{"url": "https://www.24chasa.bg/novini/article/7385166", "text": "След три несполучливи опита на фризьорката да постигне желания нюанс на косата й, германка се обади на телефона за спешни случаи в полицията в Любек, за да изрази възмущението си, съобщи ДПА, цитирана от БТА. Полицията веднага е напомнила на засегнатата жена, че този телефон е само за спешни случаи и ако иска обезщетение, трябва да подаде граждански иск. \"Винаги искаме да помогнем, но полицаите не са хората, към които можете да се обърнете за консултация за прически и определено не на номера за спешна помощ\", написа полицията във Фейсбук.", "date": "2019.04.05", "title": "Германка се обади в полицията, за да се оплаче от фризьорка заради прическа"}
{"url": "https://www.24chasa.bg/novini/article/7385183", "text": "Окръжният съд в Добрич остави без уважение молбата на мъж от село Лясково за изменение на наложената му от Добричкия районен съд мярка за неотклонение „задържане под стража“ в „домашен арест“. 49-годишният И.Г. е привлечен като обвиняем за това, че на 14 февруари т.г., в Лясково, при условията на опасен рецидив, е извършил кражба в съучастие с двама непълнолетни. От частен имот в селото били откраднати 2 автомобилни гуми, заедно с джантите и меден проводник. Според обвинението, мъжът е действал като подбудител и помагач. След анализ на данните по делото, Окръжният съд счете, че към момента не са настъпили нови обстоятелства, които да налагат промяна на вече взетата спрямо обвиняемия мярка за неотклонение. Все още е налице обосновано предположение за съпричастност на мъжа към разследваното престъпление, за което се предвижда наказание лишаване от свобода от 2 до 10 години. Реална остава и опасността при по-лека мярка той да се укрие или да извърши друго престъпление. В определението си съдът коментира, че в конкретния случай престъпното деяние е било осъществено в съучастие с двама непълнолетни, които до момента не са били криминално проявени, а задържаният, според обвинението, е съумял да ги подбуди към престъпление.", "date": "2019.04.05", "title": "Оставиха в ареста крадец рецидивист от добричко село"}
{"url": "https://www.24chasa.bg/novini/article/7385184", "text": "За времето от 08.00 часа до 16.00 часа на 06.04.2019 год. и 07.04.2019 год. “Трансремонтстрой” ЕАД ще ремонтира трамвайното трасе по бул. “Цар Борис III” в участъка от площад “Руски паметник” до трамвайно обръщателно колело “Братя Бъкстон” . За времето на ремонта от 04:30 часа до 16:00 часа на 06.04. и 07.04.2019 трамваите от линия № 4 ще се движат от метростанция “Хан Кубрат” по маршрута си до кръстовище ул. “Алабин” - бул. “Христо Ботев”, надясно по бул. “Христо Ботев”, наляво през площад “Възраждане”, надясно по бул. “Христо Ботев” и наляво по ул. “Алабин” по маршрута до метростанция “Хан Кубрат”. Трамваите от линия № 5 ще се движат от трамвайно обръщателно колело “Братя Бъкстон” до кв. “Княжево”. Разкрива се временна автобусна линия № 5-ТМ с маршрут: начална спирка - с код 0890 “Кв. Павлово” на ул. “Александър Пушкин” в посока център за автобусна линия № 107, ул. “Александър Пушкин”, надясно по бул. “Цар Борис ІІІ”, бул. “Ген. Тотлебен”, надясно по трамвайното платно на бул. “Македония” до бул. “Христо Ботев”, надясно по бул. “Христо Ботев” до бул. “Ген. Скобелев”, надясно по бул. “Ген. Скобелев” до площад “Руски паметник”, бул. “Ген. Тотлебен”, бул. “Цар Борис ІІІ”, наляво по ул. “Александър Пушкин”, крайна спирка - с код 0893 “Кв. Павлово” за автобусна линия № 107 в посока изход, обратен завой на площад “Знаме на мира” и до началната спирка с код 0890 “Кв. Павлово”. Автобусите ще спират на следните спирки: в посока център: - с код 0876 “Кв. Овча купел” за автобусна линия № 260; - с код 0589 “Ж.к. Братя Бъкстон” – на перона на трамвайната спирка, като се демонтират пана от пешеходната ограда; - с код 0686 “Ж.к. Красно село” за автобусни линии № 63 и № 260; - с код 2110 “Ул. Нишава” на перона след трамвайната спирка; - с код 0694 “Ж.к. Хиподрума” на перона на трамвайната спирка, като се демонтират пана от пешеходната ограда; - с код 0645 “Ж.к. Лагера” - на перона на трамвайната спирка, като се демонтират пана от пешеходната ограда; - с код 0392 “Бул. Цар Борис ІІІ” за автобусни линии № 74 и № 260; - с код 0758 “УМБАЛСМ Пирогов” – на перона на трамвайната спирка, като се демонтират пана от пешеходната ограда; - с код 6418 “Площад Руски паметник” – временна в трамвайното платно на бул. “Македония” срещу съществуващата трамвайна спирка в посока кв. „Княжево“; - на трамвайна спирка с код 1279 “Площад Македония” в трамвайното платно на бул. “Македония” преди бул. “Христо Ботев” – крайна и начална. В посока кв. „Княжево“: - с код 0362 “Бул. Прага” на бул. “Ген. Скобелев” за тролейбусни линии № 1 и № 5. - с код 6132 “УМБАЛСМ Пирогов” временна на бул. “Ген. Тотлебен” след бул. “Пенчо Славейков”; - с код 2543 “Бул. Цар Борис ІІІ” за автобусни линии № 63 и № 260; - с код 6134 “Ж.к. Лагера” временна, непосредствено след светофара; - с код 6136 “Ж.к. Хиподрума” временна след светофара в района на пешеходната пътека; - с код 6136 “Ул. Нишава” - временна след светофара в района на пешеходната пътека; - с код 0638 “Ж.к. Красно село” за автобусни линии № 63 и № 260; - с код 6137 “Ж.к. Братя Бъкстон” - временна след светофара в района на пешеходната пътека; - с код 0875 “Кв. Овча купел” за автобусни линии № 107 и № 260 (крайна).", "date": "2019.04.05", "title": "Ремонтират релсите по маршрута на трамвайни линии № 4 и № 5"}
{"url": "https://www.24chasa.bg/novini/article/7385192", "text": "По-голямо отсрочване на Брекзит може да е от полза за избягване на продължаваща несигурност, заяви днес ирландският премиер Лио Варадкар, след като британската министър-председателка Тереза Мей поиска удължаване до 30 юни, предаде Ройтерс, цитирана от БТА. \"Никой от нас не иска излизане без сделка идната седмица, но искаме също да избегнем проточващи се отсрочки, защото това само засилва несигурността, така че може би по-дълго отсрочване има повече смисъл\", каза Варадкар пред ирландска национална медия. Запитан дали предложението на председателя на Европейския съвет Доналд Туск за 12-месечно \"гъвкаво\" отсрочване на Брекзит е възможно, Варадкар каза, че \"всички тези неща са възможни\". Холандският премиер Марк Рюте каза днес, че британското искане за отлагане на Брекзит до 30 юни трябва да бъде изяснено преди или по време на срещата на високо равнище на лидерите на ЕС идната седмица. \"Писмото на Тереза Мей повдига много въпроси, които трябва да бъдат обсъдени\", каза Рюте пред репортери. \"Надяваме се за повече яснота от Лондон преди идната сряда\". Германия разчита на обединен подход към Брекзит на останалите 27 държави членки на ЕС, каза днес говорителят на правителството в Берлин, цитиран от ДПА. Досега 27-те запазиха единството си, подчерта говорителят Щефен Зайберт. Франция също се отнесе скептично към предложенията за удължаване на отсрочката, посочва ДПА. По-рано днес Тереза Мей изпрати на Доналд Туск писмо с молба за отлагане на напускането на Великобритания за 30 юни.", "date": "2019.04.05", "title": "Ирландия, Холандия и Германия сдържани за отлагане на Брекзит за 30 юни"}
{"url": "https://www.24chasa.bg/novini/article/7385324", "text": "Германската канцлерка Ангела Меркел посрещна днес бившия президент на САЩ Барак Обама в кабинета си в Берлин при второто му посещение във ФРГ, откакто не е държавен глава, предаде ДПА. Срещата на близките съюзници беше закрита за журналистите. Но вероятно сред основните обсъждани теми са били трансатлантическите връзки, които са под напрежение откакто президентът Доналд Тръмп встъпи в длъжност преди повече от две години, предава БТА. Като канцлер Меркел е работила с трима американски президенти и се е радвала на особено топли отношения с Обама. Двамата работиха в тясно сътрудничество по въпроси като търговията, конфликта в Украйна и действията срещу промените в климата. Последното пътуване на Обама като президент зад граница беше през ноември 2016 г. в Германия. През 2017 г. той отново беше във ФРГ и говори пред огромно множество в Берлин. Тогава Обама каза, че Меркел е свършила \"изключителна работа не само в Германия, но и по целия свят\". Обама пристигна вчера в Германия и говори пред 14 000 души в Кьолн. Той изрази \"увереност и предпазлив оптимизъм\", че скоро САЩ отново ще бъдат световен лидер в битката с климатичните промени. Обама изрази неудовлетвореност от сегашната американска политика в тази сфера, но посочи, че щатът Калифорния например, прилага всички цели на Парижкото споразумение за климата. Утре Обама ще присъства на проява с 300 младежи от цяла Европа в кметството в Берлин. Неговата фондация поиска въпросите на участниците, които работят в сектори като гражданско общество, интеграция и сигурност на храните, да бъдат изпратени предварително.", "date": "2019.04.05", "title": "Вижте кадри от срещата на Меркел и Барак Обама в Германия (Снимки)"}
{"url": "https://www.24chasa.bg/novini/article/7385333", "text": "Цистерна помете джип на околовръстния път на София. Инцидентът е станал днес около 17.50 часа в близост до квартал „Бояна” на пътя за Перник. За щастие при пътния инцидент няма пострадали, съобщава Нова телевизия. В момента движението на автомобили в района е затруднено.                                                                                                                                                                                                                                                                                                                       ", "date": "2019.04.05", "title": "Цистерна помете джип на околовръстното в София, движението е затруднено"}
{"url": "https://www.24chasa.bg/novini/article/7385334", "text": "Необходимостта от критично мислене и съхраняване на идентичността са едни от основните умения, които трябва да усвоят децата на дигиталното време, според световно признатия кинорежисьор, фотограф, писател и сценарист Вим Вендерс. Този апел отправи той днес към възпитаниците на Втора английска езикова гимназия \"Томас Джеферсън\" в столицата, където бе специален гост, като посланик на кампанията за по-безопасно интернет пространство в Европейския съюз #SaferInternet4EU, съобщи БТА. Визитата на кинорежисьора е по покана на еврокомисаря по цифровата икономика и общество Мария Габриел, която е и инициатор на кампанията за повишаване на киберхигиената в Европа. Вендерс, Мария Габриел и кметът на столицата Йорданка Фандъкова бяха посрещнати от учениците, учителите и директора на Втора английска езикова гимназия Емилия Лазарова. На срещата се дискутираха опасностите и сигурността в интернет пространсвото. Вим Вендерс сподели пред учениците, че според него е важно хората от новото време да определят какво да съхранят от миналото към дигиталната ера и как да го предадат на следващите поколения. Той посъветва младите да се стремят да открояват истината от фалша в реалния и в дигиталния живот. Според него това е условието за създаване на критично мислене, което помага човек да съхрани идентичността си и да остане верен на себе си. Еврокомисарят по цифровата икономика и общество Мария Габриел призова всички да се стремим да създадем общество, в което модерните технологии носят повече ползи, отколкото рискове. \"Креативноста и критично мислене ще ни помогнат да направим така, че роботите и машините да не заличат човешкото в нас.\" - добави тя. Мария Габриел не скри радостта си от сключеното вчера политическо споразумение между страните от Западните Балкани за намаляване на цените на роуминга.", "date": "2019.04.05", "title": "Вим Вендерс пред софийски ученици: Съхранете идентичността си"}
