{"url": "https://www.24chasa.bg/novini/article/6550528", "text": "Опитът на Йоан Матев, подсъдим за убийството на 15-годишния Георги Игнатов в Борисовата градина, да се измъкне на свобода, претърпя крах във вторник. Осеммесечният му арест е както законен, така и напълно разумен, обявиха 3-ма апелативни съдии с председател Николай Джурковски. Те гледаха делото за промяна на мярката за неотклонение на 20-годишния младеж. Решението им е окончателно. То сложи точка на споровете може ли Йоан да стои повече от 8 месеца зад решетките, след като по време на престъплението е бил на 17 г. и 8 месеца и затова ще бъде съден като непълнолетен. На 7 ноември Мина Мумджиева от Софийския градски съд пусна младежа на свобода срещу подписка. Аргументът ѝ бе, че тъй като е бил непълнолетен по време на престъплението, може да получи между 5 и 12 г. затвор. Законът казва, че максималният срок в следствения арест за престъпление, което се наказва с до 15 г. затвор, е 8 месеца, а при по-тежко - година и половина. “Изводът е формален. Извършеното тълкуване противоречи на закона”, обявиха апелативните съдии. Делото за промяна на мярката продължи два часа и половина в зала 1 на Съдебната палата. В началото от прокуратурата представиха копие от обвинителния акт срещу Йоан, внесен в Софийския градски съд в понеделник. “Тежестта на престъплението убийство не е по-малка, ако извършителят е непълнолетен, нужни са също толкова усилия по разследването”, аргументираха се от прокуратурата. Адвокатката на Йоан Матев Стоянка Маркова пък обяви, че прокуратурата използвала медиите да внушават на обществото, че Матев може да избяга. “Не сме се събрали да разследваме прокуратурата”, прекъсна я съдия Джурковски. Извън залата защитничката обвини медиите, че ѝ устройват граждански арест, чакайки я, за да ѝ зададат въпроси. В пледоарията си Маркова спомена и отдавна проверени и изключени от разследващите твърдения за убийството на Георги. Едно от тях бе, че осъденият на 6 г. затвор за побоя над 3-годишно момче Патрик Първев уж бил написал самопризнания, че убил Георги срещу 2000 лв. Подобни самопризнания няма в томовете по делото, от които 10 са явни и 2 секретни. Апелативните съдии коментираха, че на този етап са събрани достатъчно доказателства в подкрепа на обвинението срещу Йоан за убийството - показанията на съучениците и съотборниците, разпитът на брат му Марсел, ножът, открит в шахта, запис от камери. Според тях има опасност на свобода младежът да се укрие. През последните две години той драстично променил външността си, напълнял, изтрил е свои снимки в социалните мрежи, припомниха магистратите. Във вторник сутринта делото за убийството на Георги Игнатов се падна на съдия Андрей Ангелов от Софийския градски съд. Той обаче си направи отвод, защото гледа предишно искане на Матев за освобождаване през октомври. Предстои ново разпределение на делото.", "date": "2017.11.14", "title": "Все пак Йоан остава в ареста, 3-ма съдии отменят решение на колега (Обзор)"}
{"url": "https://www.24chasa.bg/novini/article/6550515", "text": "Във връзка с появили се медийни съобщения, Правителствената информационна служба съобщи, че посещението на министър-председателя в Италия се е движело според предварителния график и определените въздушни слотове за излитане и кацане на правителствения самолет. Възможностите за промяна в слотовете са били невъзможни поради необходимостта самолетът да бъде използван за полета на вицепремиера и министър на външните работи г-жа Захариева, която днес трябва да пристигне на официално посещение в Кувейт. Правителствената информационна служба благодари на колегите, въздържали се да тиражират без проверка новини, които биха могли да предизвикат тревога в обществото.", "date": "2017.11.14", "title": "Правителствената пресслужба: Визитата на Борисов се движеше по предварителния график"}
{"url": "https://www.24chasa.bg/novini/article/6550671", "text": "Въпреки че влизането на шестте държави от Западните Балкани в ЕС не може да стане веднага, възможно най-бързо може да се започне със строителството на инфраструктурните връзки на полуострова - магистрали, жп връзки, енергийни трасета. Това предложение направи от Рим премиерът Бойко Борисов. Той бе на еднодневно посещение в столицата на Италия по покана на министър-председателя Паоло Джентилони. Темата на разговорите между двамата бе главно желанието на България да започне интеграция на Сърбия, Черна гора, Македония, Албания, Босна и Херцеговина и Косово в Европейския съюз по време на българското председателство в началото на следващата година. “Мога да допълня няколко детайла. Западните Балкани са тема, която за първи път успяхме да сложим на масата пред европейските колеги. Самият факт, че Европейският съвет прие да има среща на върха с 6-има от лидерите на страните от Западните Балкани, е Ще запознаем колегите с много неща и според мен веднага може да се започне с инфраструктурата”, заяви Борисов на съвместната пресконференция на двамата премиери. “Коридор номер 8 е много важен и един от тези, които са в европейската програма. Оптимист съм и се надявам заедно с колегата и с всички, които искаме да гарантираме на Балканите сигурност за няколко години напред, да държим темата отворена и всяка държава да покаже напредъка си”, допълни още българският министър-председател. “Що се отнася до Брекзит - тежки преговори, лично аз не съм оптимист, затова предлагам Балканите като алтернатива. Що се отнася до баланса между държавите, ще се стремим към това по време на нашето председателство държавите на Балканите да вървим съвместно”, заключи Борисов. “Съществува голям потенциал за инвестиции във вашата страна”, посочи пък италианският премиер Паоло Джентилони в началото на разговорите си с Борисов. Двамата премиери първо са имали среща на 4 очи в продължение на 30 минути, след което в чест на Борисов е бил даден обяд, към който са се присъединили членовете на делегацията Румяна Бъчварова и посланик Марин Райков, а от италианскта страна шефът на кабинета на Джентилони и италианският посланик в България. На обяд на базата на паста “орекиете” с трюфел, риба и за десерт профитерол двамата премиери поставиха на масата и основните теми на срещата. Миграцията и миграционната политика беше основна тема - България изказа пълна подкрепа за италианската позиция и политика в това отношение, която предвижда Икономическите връзки между двете страни също бяха в центъра - Италия е вторият най-важен бизнеспартньор за България. Италия е оценила високо позицията на България като основен стълб за стабилността на Балканите. И София, и Рим са изказали общи позиции за това, че са необходими стимули за реформите в Западните Балкани, за да може в бъдеще да се присъединят към ЕС. И двете страни са единодушни, че е необходимо да се намерят подходящи помещения за културните им центрове в София и Рим. Премиерите са дискутирали и темата отбрана. Те са синхронизирали перфектно и позициите си по бъдещото седалище на Международната агенция за лекарствата. И двете страни са кандидатки и при гласуването в съвета могат да си дадат по 2 точки. Европейският дневен ред и Брекзит са били също сред дискутираните аргументи по време на обяда. Борисов е поставил настойчиво и проблема за кохезионната политика в Европа. Италия е засвидетелствала пълна подкрепа за присъединяването на София към сухоземните и морските пространства на Шенген.", "date": "2017.11.14", "title": "Борисов от Рим: Да започнем строителство  на магистрали  на Балканите (Обзор)"}
{"url": "https://www.24chasa.bg/novini/article/6550674", "text": "Най-малко трима са загинали и двама са ранени при стрелба в училище в селската част на американския щат Калифорния, предава AFP. Стрелбата е избухнала в дол в община Техама в Северна Калифорния и после е продължила в близкото училище. Според заместник-шериф Фил Джонсън стрелецът е бил убит от полицията, прадава \"Фокус\".", "date": "2017.11.14", "title": "Най-малко трима загинали и двама ранени при стрелба в училище в Калифорния"}
{"url": "https://www.24chasa.bg/novini/article/6550682", "text": "Посланикът ни в Рим Марин Райков, който е бивш служебен премиер, е обявил пред българските журналисти в Рим, че министър-председателят Бойко Борисов ще направи изявление на летището след края на официалното еднодневно посещение в Италия. Малко преди Борисов да излети, дипломатът се запътил към него, за да го уведоми, че журналистите очакват изявления, обясни член на делегацията. Известно е, че българският министър-председател не прави изявления на чужда територия извън официалните. Затова и този път отказал, и се качил на самолета си за обратен полет към България. Докато трае краткият разговор между Райков и Борисов, репортерите видели, че премиерът говори по телефона и затова се появи първоначалната информация, че телефонен разговор от България е осуетил изявленията на Борисов на римското летище. Веднага след кацането на делегацията в София правителствената пресслужба разпространи следното съобщение: \"Във връзка с появили се медийни съобщения, Правителствената информационна служба съобщава, че посещението на министър-председателя в Италия се е движело според предварителния график и определените въздушни слотове за излитане и кацане на правителствения самолет. Възможностите за промяна в слотовете са били невъзможни поради необходимостта самолетът да бъде използван за полета на вицепремиера и министър на външните работи г-жа Захариева, която днес трябва да пристигне на официално посещение в Кувейт.\" \"24 часа\" уточнява това по повод злонамерени коментари, които не можем да наречем колегиални.", "date": "2017.11.14", "title": "Посланикът ни в Рим подвел репортерите, че ще има премиерско изявление"}
{"url": "https://www.24chasa.bg/novini/article/6550696", "text": "Около 3 часа през нощта в подлеза на бул. \"България\" и бул. „Акад. Иван Гешов\" в столицата двама мъже се подготвят за взрив. Чупят стъклото на вратата на закусвалня и хвърлят няколко шишета със запалителна течност. Следва взрив, а вътре е имало човек, съобщи  . Ужасът Тодор, който е работник в закусвалнята, изживял докато бил на работа нощна смяна.  До този момент извършителите все още не са открити. Полицията продължава да разследва случая.", "date": "2017.11.14", "title": "Двама взривиха закусвалня в столичен подлез, вътре имало човек (Видео)"}
{"url": "https://www.24chasa.bg/novini/article/6550556", "text": "Брутният вътрешен продукт (БВП) през третото тримесечие се е увеличил с 3,9% на годишна база, гласят експресните данни на националната статистика, публикувани във вторник. Безработицата е продължила да се свива и е спаднала до 5,8%. Инфлацията през октомври е 0,6%, а натрупаната от началото на годината е вече 1,9%, гласят данните. Растежът на БВП на практика потвърждава прогнозата на финансовото министерство, че 2017 г. ще приключи с ръст между 3,9 и 4%. Най-голям дял в растежа на БВП (68,9%) има крайното потребление, сочат данните. То възлиза на 18,8 млрд. лева, докато добавената стойност в икономиката за месеците между юли и септември е 23,4 млрд. лв. Също през третото тримесечие безработицата се е свила до рекордно ниското ниво от 5,8% - най-ниското от 2008 година насам. В сравнение със същия период на миналата година броят на безработните е намалял с 12,6%, а безработицата - с 1,2 процентни пункта. Радващото е, че данните за спадаща безработица са съчетани с увеличение на заетите, чийто дял е вече 72,8% от икономически активното население на страната. Октомврийската инфлация е 0,6%, а с натрупване от началото на годината вече е 1,9%. На годишна база - октомври спрямо октомври миналата година, растежът на цените е 2,5%. Стоките, чиито цени са се вдигнали най-видимо през октомври, са облеклата и обувките - със 7,3%. Друг индекс с голямо повишение на месечна база - 5%, е за разходите за култура, които обаче имат незначителен дял в общите разходи на българските домакинства. При храните и напитките, които тежат далеч повече, през октомври няма нарастване на цените. Според т.нар. малка кошница, която отразява потреблението на най-бедните, инфлацията в края на октомври спрямо началото на годината е 2,8%.", "date": "2017.11.14", "title": "3,9% растеж на икономиката,  безработицата се сви до 5,8%"}
{"url": "https://www.24chasa.bg/novini/article/6550630", "text": "Бизнесменът Иво Прокопиев съобщи чрез своя сайт “Дневник”, че утре - сряда, ще бъде запорирано имуществото му сред което са и медиите, негова собственост. В позицията на издателите - един от които е той, и редакционния мениджмънт, в който изпълнителен директор на компанията е съпругата му Галя Прокопиева, се казва, че върху председателя на Комисията за отнемане на незаконно придобитото имущество (КОНПИ) Пламен Георгиев бил оказван “силен натиск от главния прокурор”. Самата публикация в сайта “Дневник” е илюстрирана със снимка на Сотир Цацаров. “24 часа” потърси за коментар главния прокурор, който лаконично обясни от Атина, където е на посещение: “Не коментирам изявления на обвиняеми лица, както и публикации в принадлежащи им медии”. Това са фактите от вторник, 14 октомври. От една страна, е емоционалното писмо на колегите, сред които е и самият Иво Прокопиев. Извън разностранните му бизнес интереси той държи най-вече да бъде възприеман като издател. Затова и си позволихме заглавието “Бизнесменът Прокопиев брани издателя Прокопиев”. Какво се разбира от позицията “Нова атака срещу “Капитал” и “Дневник”? 1. Че Иво Прокопиев отдавна е проверяван от Комисията за отнемане на незаконно придобитото имущество за доходите му 10 години назад. От предоставените от семейството документи  по написаното в позицията на издателите и редакционния мениджмънт на “Икономедия” АД.) 2. Иво Прокопиев предполага, че започналата процедура от КОНПИ е заради “Каолин” и EVN. 3. Иво Прокопиев не смята, че неговият бизнес е причина за проверките, а политиката на медиите му, които осветяват модела КТБ, пишат за безграничната власт на главния прокурор, както и за медийната група на депутата Делян Пеевски, които пък предсказвали действията на прокуратурата(по написаното в позицията). 4. Иво Прокопиев и редакционният мениджмънт призовават към усилията на всички, за да спре “тиранията” в държавата (по написаното в позицията). 5. Целта на позицията вероятно е скандалът да стане публичен и да бъде осуетено обсъждането в сряда в КОНПИ и членовете ѝ да “гласуват по съвест” (по написаното в позицията). Доходите на Прокопиев са проверявани заради ЕВН Ако издателят Прокопиев е прав, че ще му запорират имуществото, вероятно откритата от КОНПИ разлика между доходи и притежаваните семейни активи е доста над 150 хиляди лева. Тази минимална граница бе свалена в началото на 2017 г., когато Законът за отнемане на незаконно придобитото имущество бе променен. До този момент тя бе 250 хиляди лева. КОНПИ проверява бизнесмена Прокопиев от януари 2017 г., когато е обвинен по делото за неизгодната сделка за продажбата на 33% държавен дял в ЕВН Сделката е ощетила държавата с близо 20 млн. лв. според прокуратурата. Проверката на имуществото на Прокопиев стартира още през януари 2017 г. Тогава спецзвеното “Антикорупция” към Софийската градска прокуратура обвини издателя на “Капитал” първо, че е помагал, а после, че е подбудил бившия финансов министър Симеон Дянков да извърши престъпление, свързано с приватизацията, за да получи “Булброкърс” 1,2 млн. лв. Това е фирма на Прокопиев, която е инвестиционен посредник и е представлявала и купувача, и продавача По закон при подобно престъпление прокуратурата веднага уведомява КОНПИ, която е задължена незабавно да провери имуществото. Така освен Прокопиев КОНПИ започна проверка на имуществото на останалите още петима обвиняеми за продажбата на държавния дял в ЕВН. През 2011 г. правителството решава да продаде оставащия държавен дял в ЕВН и е бил сключен договор с фирмата на Иво Прокопиев. Според договора Агенцията за приватизация възложила на “Булброкърс” да подготви сделката. Другата задача е била да направи “анализ за определяне стойността на акциите”, които ще се пуснат за продажба. Агенцията, вместо да възложи “приватизационна оценка”, възложила изготвянето на анализ. Така се стигнало до това минималната начална цена на една акция да е занижена от 1777,48 лв. на 1373,92 лв. Това установила финансово-икономическа експертиза, назначена от прокуратурата. Самата сделка става в края на 2011 г., два дни преди Коледа, на закрит аукцион на Българската фондова борса, който приключва само за час. Посредник е фирмата на Иво Прокопиев. На петима още освен на Прокопиев проверяват доходите Това са бившият енергиен министър Трайчо Трайков, бившият финансов министър Симеон Дянков и мениджърите в “Булброкърс”- Петър Василев, Любомир Евстатиев и Радослав Рачев. Разследването за продажбата на държавния дял в ЕВН започва през 2014 г. През май 2016 г. пръв с обвинение за злоупотреба с доверие се сдобива Радослав Рачев. Той е изпълнителен директор на фирмата на Иво Прокопиев “Булброкърс”, която е посредник по сделката. Трайчо Трайков бе обвинен в умишлена безстопанственост, а Дянков - в престъпление по служба, свързано с приватизацията, Според обвинението от действията на Трайков е ощетен Сребърният фонд с близо 20,8 млн. лв. Парите от приватизацията на държавния дял в ЕВН вместо във фонда, който е създаден, за да гарантира пенсионната система, отишли директно в бюджета за попълване на дефицити. Решението това да се случи пък било изцяло на финансовото министерство, ръководено от Дянков. Трайков бил единственият министър, който изпълнил указанието му, установило разследването. Преди седмици съдия Костадинка Костадинова от Софийския градски съд откри нередности и непълноти в обвинителния акт и върна делото на прокуратурата. Очаква се сега да се произнесе и Софийският апелативен съд. Към кого в КОНПИ се обръща Иво Прокопиев и кого призовава да гласува по съвест в сряда? Часове след като издателят Прокопиев обяви, че главният прокурор е оказвал натиска върху председателя на комисията за отнемане на имуществото, оттам разпространиха следното опровержение: \" Комисията има петима членове, които са юристи - председател, зам.-председател и още трима редови членове. За да започне процедура по отнемане на имущество, трима трябва да гласуват. Неин председател е бившият прокурор Пламен Георгиев, назначен от правителството на Бойко Борисов. Президентът назначава един член - Росен Плевнелиев посочи от своята квота през 2013 г. Лилиана Терзиева. Другите трима са избрани от парламента - Иво Иванов, зам.-председел на КОНПИ - кандидатура на ДПС. Стоянка Николакова - от квотата на БСП и Антоанета Георгиева-Цонкова, която е предложена от ГЕРБ.", "date": "2017.11.14", "title": "Издателят Прокопиев брани бизнесмена Прокопиев (Обзор)"}
{"url": "https://www.24chasa.bg/novini/article/6550574", "text": "76 дка иглолистни общински горски територии в София са унищожени от корояд, стана ясно на заседанието на екокомисията към Столичния общински съвет във вторник. Засегнатите дървета са в целия град - Бистрица, Железница, Горна баня, Михайлово, Клисура и други. Короядът е поразил 1920 кубика дървесина. Опасният бръмбар нападна и 528 дървета в резиденция “Бояна”. Премахване на болните дървета на етапи предвижда планът за овладяване на процеса на съхнене, който предстои да бъде приет от СОС. Следващата есен ще се направи залесяване, за да се възстанови засегнатата част от общинския горски фонд на София. Санитарна сеч ще има и в Борисовата градина. Там първо ще се премахнат сухите и наклонени дървета в 25-метровата зона около алеите в парка. През юли бяха маркирани сухите, опасни и загнили дървета, като бяха проверени 190 дка от парка. Точният брой на дърветата, които ще бъдат премахнати, ще стане ясен, след като 10-членна комисия направи втори оглед на маркираните дървета. В комисията влизат представители на БАН, Лесотехническия университет, неправителствени организации и други експерти. Повторният оглед ще започне още следващата седмица, обясни зам.-кметът по екология Йоана Христова. До момента е констатирано, че 733 дървета трябва да бъдат премахнати. Отделно има и други 111, които ще са маркирани за кастрене. Това прави по 2,5 дървета на 1 дка, сметнаха от общината. Маркираните дървета, които попадат в сърцевината на парка и не са близо до алеите, ще бъдат обезопасени и ще има предупреждение, че преминаването покрай тях е опасно, реши още екокомисията. “В Борисовата градина категорично няма да се строи, каквито спекулации се появиха. Никакви идеи и действия в тази посока няма да бъдат подкрепени. Почистването на опасните дървета е задължителна мярка за опазването на гората и грижа за безопасността на хората. Знаете, че в парка загинаха хора заради паднали дървета. Липса на отговорност ще е да оставим опасните дървета там”, заяви председателят на екокомисията Лорита Радева. За парка се подготвя и устройствен план, който обаче все още не е приет от СОС.", "date": "2017.11.14", "title": "Корояд унищожил 76 дка иглолистни дървета в София"}
{"url": "https://www.24chasa.bg/novini/article/6550736", "text": "Търговци масово пръскат мандарините с с цветен органичен парафин за по-добър търговски вид. Веществото е разрешено за употреба, но може да доведе до поява на алергична реакция, като най-уязвими са децата, пише в. \"Телеграф\". Според агенцията по безопасност на храните, когато цитрусите озреят на 80%, обелката им остава зелена и голяма част от търговците ги пръскат с парафин. Практиката пък била регламентирана от Европейския съюз.", "date": "2017.11.14", "title": "Търговци пръскат мандарините с парафин"}
{"url": "https://www.24chasa.bg/novini/article/6550461", "text": "Година и половина оставали до пенсия на  . С. С. работил втора смяна, заедно с още петима души от село Осеново. В момента се уведомяват близките на починалия, заради което не съобщаваме цялото му име. Той имал две деца, които живеят и работят в чужбина.                                                                                                                                                                                                                                                                                                                       ", "date": "2017.11.14", "title": "Година и половина оставали до пенсия на починалия миньор в Ораново"}
{"url": "https://www.24chasa.bg/novini/article/6550472", "text": "Министърът на правосъдието на САЩ Джеф Сешънс енергично отхвърли твърденията, че е заблудил конгресмени за осведомеността си за разговори между сътрудници на президента Тръмп и руснаци по време на миналогодишната предизборна кампания, съобщи Асошиейтед прес. \"Във всичките си показания мога само да отговоря възможно най-добре на въпросите ви както ги разбирам и доколкото си спомням. Няма обаче да приема, и отхвърлям, обвиненията, че съм лъжесвидетелствал. Това е лъжа\", каза Сешънс пред комисията по юридически въпроси на Камарата на представителите. Сешънс, който е ръководил консултативен съвет по външнополитически въпроси за предизборната кампания на Тръмп, заяви, че няма спомен да се е срещал със съветника на предизборния екип Картър Пейдж, който твърди, че миналата година казал на Сешънс, че се готви да посети Русия, предава БТА. Сешънс заяви още, че първоначално не си е спомнил друга среща с друг сътрудник, Джордж Пападопулос, който миналия месец се призна за виновен в даване на лъжливи показания на ФБР. Сешънс заяви, че сега си спомня как е казал на Пападопулос, че той не е оторизиран да представлява предизборния екип на Тръмп пред руското правителство.", "date": "2017.11.14", "title": "Правосъдният министър на САЩ: Не съм лъгал за руската намеса в изборите от 2016 г."}
{"url": "https://www.24chasa.bg/novini/article/6550505", "text": "Върховната административна прокуратура е образувала преписка заради дискриминация при приема на ученици в 1-ви клас в поне 143 училища на територията на страната.  От прокуратурата са категорични, че има дискриминация спрямо деца, чиито родители не заемат длъжности в сферата на образованието и държавната администрация, предаде  . Установено е, че педагогическите съвети са въвели предимство за деца, чиито родители са на постоянен трудов договор към държавната администрация и образованието. Не е ясно колко деца вече са приети с предимство според допълнителните критерии. Утре на публично заседание Комисията за защита от дискриминация трябва да се произнесе по случая.", "date": "2017.11.14", "title": "Прокуратурата: Има дискриминация при приема на първокласници"}
{"url": "https://www.24chasa.bg/novini/article/6550563", "text": "Британската полиция издирва неизвестен човек, след като куфар със скъпоценни камъни за 1 милион британски лири (1,3 милиона щатски долара) изчезна от лавицата за багаж на влак, потеглил от лондонската гара Юстън, съобщи ДПА. Собственикът на куфара е 35-годишен търговец на бижута. Той се качил на влак за Бирмингам на 8 ноември, но когато пристигнал в Ръгби, Централна Англия, открил, че куфарът му, в който имало рубини, изумруди и сапфири, вече не е на мястото си, предава БТА. Полицията разпространи неясно изображение на мъж, с когото биха искали да разговарят. То е от охранителните камери.", "date": "2017.11.14", "title": "Откраднаха куфар със скъпоценни камъни за 1 млн. лири от влак във Великобритания"}
{"url": "https://www.24chasa.bg/novini/article/6550580", "text": "14-годишно момиче е арестувано в южните квартали на Лондон по подозрение, че е помагало за извършването на терористичен акт, пише The Guardian, цитиран от \"Фокус\". „Момичето е арестувано на адрес в Южен Лондон по подозрение, че е помагало на лице да извърши терористичен акт, нарушавайки чл. 5 на Закона за тероризма от 2006 г.“, съобщава полицията в Лондон. Тя е отведена в полицейско управление за разпит.", "date": "2017.11.14", "title": "Задържаха 14-годишна в Лондон, подозират, че подпомагала терористичен акт"}
{"url": "https://www.24chasa.bg/novini/article/6550595", "text": "Руското външно министерство отвърна на удара на британския премиер Тереза Мей като заяви, че нападките й срещу Русия са опит за отвличане на общественото внимание от проблемите у дома, предаде Асошиейтед прес. Мей каза вчера, че Великобритания и нейните съюзници ще се борят заедно срещу руските действия, заплашващи международния ред, включително намесата в избори и кибератаките. Говорителката на руското външно министерство Мария Захарова нарече днес изказването на Мей \"безотговорно и неоснователно\". Тя каза, че думите й звучат особено \"цинично\" при положение, че британските действия в Ирак и Либия \"причиниха страдание на милиони и дестабилизираха цели региони\", предава БТА. Великобритания е изправена пред трудности след решението да напусне ЕС и \"Русия бе избрана да бъде външният враг, необходим за отклоняване на общественото внимание\", отбеляза Захарова.", "date": "2017.11.14", "title": "Москва: Критиките на Мей срещу нас са опит да отклони вниманието от проблемите във Великобритания"}
{"url": "https://www.24chasa.bg/novini/article/6550272", "text": "Земетресение с магнитуд 5,5 по скалата на Рихтер е регистрирано край остров Фиджи в Тихия океан в 12:50 часа българско време (1:50 часа през нощта местно време), показва справка на интернет страницата на Европейския средиземноморски сеизмологичен център. Земетресението е регистрирано на около 320 км. източно от Сува на дълбочина от 589 км. Няма данни за жертви и разрушения. Не е обявявана тревога за формирането на вълни-цунами, предава \"Фокус\".", "date": "2017.11.14", "title": "Земетресение с магнитуд 5,5 край остров Фиджи в Тихия океан"}
{"url": "https://www.24chasa.bg/novini/article/6550280", "text": "Проверки от министерството на енергетиката и \"Електроенергиен системен оператор\" ЕАД на енергийни предприятия, за готовността им да осигурят студен резерв, са установили, че във всички въглищни складове на централите се съхраняват по-големи количества въглища спрямо нормативно утвърдените, съобщиха от енергийното министерство, цитирани от БТА. В периода от 1 до 10 ноември контролните органи са проверили на място складовете на ТЕЦ \"Бобов дол\" ЕАД; \"Топлофикация-Перник\" АД; \"Топлофикация-Русе\" ЕАД; ТЕЦ \"Марица-изток 2\" ЕАД, ТЕЦ \"Марица 3\" АД и \"Брикел\" ЕАД. Направени са били и проверки на централи по отношение на спазването на изискванията на Наредба 11 за резерви от горива на централите, които работят с основно гориво въглища, в предприятията: \"Топлофикация-Сливен\" ЕАД, \"Ей И Ес-3С Марица-изток I\", ТЕЦ \"КонтурГлобал Марица-изток 3\" АД. И при тези централи се е установило, че реалното количество въглища, които се съхраняват на склад, е по-високо от нормативно определеното в заповедта на министъра на енергетиката.", "date": "2017.11.14", "title": "ТЕЦ съхранявали в складовете си нормативно определените количества въглища"}
{"url": "https://www.24chasa.bg/novini/article/6550300", "text": "\"Съгласно чл. 25 ал. 1 от Закона за отнемане в полза на държавата на незаконно придобито имущество (ЗОПДНПИ), проверка на имуществото започва след уведомление на прокурор за повдигнато обвинение по изрично упоменати в чл. 22 от ЗОПДНПИ членове от НК. Съгласно чл. 27, ал. 1 и 2 от ЗОПДНПИ проверката продължава до една година като с решение на Комисията този срок може еднократно да бъде увеличен с 6 месеца. Информацията, събрана в хода на проверката е класифицирана като служебна тайна съгласно чл. 16 от ЗОПДНПИ. Информацията за извършвана проверка и резултатите от нея може да стане публична, едва след внесено в съда мотивирано искане за налагане на обезпечителни мерки и определение от съда, с което искането е допуснато. В своята работа КОНПИ е доказала, че следва единствено разпоредбите на закона при вземането на всички свои решения. Напомняме, че от началото на годината с окончателно влезли в сила решения КОНПИ е отнела имущество на стойност над 23 млн. лв.\".", "date": "2017.11.14", "title": "КОНПИ за Прокопиев: Следваме единствено разпоредбите на закона"}
{"url": "https://www.24chasa.bg/novini/article/6550320", "text": "Руски археолози откриха добре запазена мумия от гръцко-римския период в Южен Египет, съобщи АФП. Мумията е открита близо до манастир в село Каламшах, на 80 километра южно от Кайро. Тя е била в дървен ковчег, завита в платно, като лицето е било покрито с човешка маска с рисунки в синьо и златисто. Върху ковчега, който е в лошо състояние, няма надпис. Археолозите са направили първоначална реставрация на находката, предава БТА. Руските археолози работят от седем години в този район, където има паметници от ислямския, коптския и гръцко-римския период (330 г. пр.н.е. - 670 г. н.е.).", "date": "2017.11.14", "title": "Мумия от гръцко-римския период откриха \nв Египет"}
{"url": "https://www.24chasa.bg/novini/article/6550315", "text": "Папа Франциск е звездата на кампания с графити по улиците на Рим, организирана от \"Грийнпийс\", съобщи ДПА, цитирана от БТА. В кампанията са използвани образите и на други легенди на града, като футболиста Франческо Тоти, режисьора Федерико Фелини, актьорите Марчело Мастрояни и Анита Екберг. Графитът с папа Франциск с маска против замърсяване и знак \"Чист въздух сега!\" в ръце може да бъде видян близо до Ватикана, в квартала Борго Пио. Автор е уличният художник Tvboy. \"Грийнпийс\" разпространи изявление, че уличното изкуство е част от кампанията да бъде забранено постепенно влизането на дизелови автомобили в градския център, както в Рим, така и в други големи италиански градове. По данни на организацията изпусканите от дизеловите автомобили газове са отговорни за 17 000 случая на преждевременна смърт в Италия.", "date": "2017.11.14", "title": "\"Грийнпийс\" използва графити с папата за кампания срещу дизеловите коли"}
{"url": "https://www.24chasa.bg/novini/article/6550333", "text": "\"Задно с министъра на финансите сме внесли предложение за изплащане на еднократна допълнителна сума през декември за пенсионерите, които получават пенсия до 321 лева, това са 57% от всички\". Това заяви социалният министър Бисер Петков пред  . \"Това, което няма да може финансово да бъде обезпечено, е подкрепата за хората с увреждания, които навършват пълнолетие. 545 млн. лева е сумата, която отива към семействата с деца. Предлагаме тя да нарасне с около 6 млн. Помощта ще бъде по-голяма за семейства с повече деца.\", обясни още Петков. \"Имаме проблем на пазара на труда с недостиг на работна сила. Има целенасочени политики, с които се насърчават майките да се връщат по-бързо в заетост\", коментира социалният министър.", "date": "2017.11.14", "title": "Бисер Петков: За 57% от пенсионерите ще има допълнителна сума през декември"}
{"url": "https://www.24chasa.bg/novini/article/6550322", "text": "Да се раздвижи процесът за създаване и на български културни центрове в Албания. Това поиска вицепрезидентът Илияна Йотова от албанския премиер Еди Рама. Йотова е на официално посещение в Тирана. Това е едно подписано споразумение между двете страни, което отлежава няколко години. Културните центрове са естественото място, където нашата общност, дружествата ни ще могат да учат децата на история, на български традиции, да се правят фолклорни фестивали, постановки, да има обмяна между децата от България и тези от български произход в Албания, обясни Йотова. Премиерът Еди Рама определи приемането на закона за защита на националните малцинства като много важен момент за двустранните отношения. И обясни, че той е по най-добрите европейски стандарти. Албанският премиер акцентира върху важната роля, която България ще има през идните месеци като председател на Съвета на ЕС. По-рано днес Йотова постави въпроса за по-бързото прилагане на закона за малцинствата и пред президента на Албания Илир Мета и председателя на парламента Грамоз Ручи. Йотова има среща и с представители на българската общност в Албания. Работата им оттук нататък е много важна - те трябва да бъдат достатъчно активни, защото всички албански власти са потвърдили, че биха искали представители на нашата общност да участват в изработването на тези нормативни документи - с препоръки, мнения, гледни точки, за да бъдат защитени максимално техните права, обясни вицепрезидентката. Приетият закон предполагал създаването и на национален комитет на малцинствата, където ще бъдат представени всички признати национални малцинства, включително вече и българското. От нас зависи там да отиде човек, който да бъде амбициозен, да бъде на достатъчно високо ниво, за да може максимално да гарантира тези права и да се бори за интересите на тези хора, допълни Йотова. Утре тя ще посети и едно от местата в Албания с такава компактна общност с български произход. Искаме да чуем хората с техните проблеми, онова, което те биха искали, но сме в началото на един дълъг процес и на много работа, които ще свършим заедно. Хубавото е, че имаме гаранциите и желанието от албанска страна да работим заедно за изпълнението на всички тези задачи, добави вицепрезидентката.", "date": "2017.11.14", "title": "Йотова поиска от албанския премиер по-бързо създаване на български културни центрове"}
{"url": "https://www.24chasa.bg/novini/article/6550444", "text": "55-годишен миньор почина при инцидент в рудник \"Ораново\" край Симитли. Трудовата злополука е станала около 17 часа в наклонена галерия на хоризонт 100. Празна вагонетка е премазала миньора, който е от село Осеново. Колегите му са успели да го извадят жив и с линейка той е транспортиран в частна болница в Благоевград, където малко по-късно е починал. От инспекцията на труда в Кюстендил са пристигнали специалисти, за да изяснят инцидента.", "date": "2017.11.14", "title": "55-годишен миньор почина, блъснат от вагонетка в рудник \"Ораново\""}
{"url": "https://www.24chasa.bg/novini/article/6550456", "text": "- Задължителни системи за интелигентно регулиране на скоростта, спазване на лентата и аварийно спиране; - По-добра защита на пешеходците и велосипедистите; - Комисията трябва да обмисли хармонизиране на ограничението на количеството алкохол в кръвта в ЕС. Системи за аварийно спиране и интелигентно регулиране на скоростта присъстват в много автомобили от висок клас. Време е те да се въведат във всички нови коли, казва доклад на ЕП, цитиран от БТА. Всяка година над 25 000 души загиват в пътни произшествия в ЕС, а стотици хиляди понасят наранявания. Около 90% от инцидентите се дължат на човешка грешка. Много от катастрофите могат да бъдат избегнати с помощта на технологии, които вече са на пазара - автоматични системи за поддържане или забавяне на скоростта, спазване на пътната лента или идентифициране на пешеходци и велосипедисти. Днес тези технологии могат да бъдат открити в модели от висок клас, но поради очевидните им ползи депутатите предлагат те да станат задължителни за всички нови коли. \"Дали като шофьори, пешеходци или велосипедисти, ние всички правим грешки. В тези случаи автоматичните системи за подпомагане са безмълвни втори пилоти, които ни помагат да избегнем инциденти\", заявява депутатът Дитер-Лебрехт Кох (ЕНП, Германия), подготвил текста на резолюцията. Подобни системи стават все по-разпространени във всички ценови класове, не само сред най-скъпите коли. Въпреки това около три четвърти от новите автомобили не са оборудвани с нито една от тях, като основна причина е, че те струват допълнително пари. Депутатите искат да се направи задължително внедряването само на системи, които са вече достъпни на пазара и са доказали приноса си за безопасността, както и ефективността си от разходна гледна точка. Пример за това е системата за аварийно спиране, разпознаваща пешеходци и велосипедисти. \"Всеки би трябвало да може да си купи такава кола. Точно чрез широкото им навлизане тези системи за подпомагане на водача ще станат по-евтини. Затова цената на колите няма да достигне тавана; те ще бъдат само малко по-скъпи\", казва г-н Кох. Депутатите повдигат също идеята за налагане на пълна забрана в целия ЕС за консумация на алкохол за начинаещи и професионални водачи. Резолюцията беше приета с 593 гласа \"за\" срещу 39 \"против\", 53 \"въздържал се\".", "date": "2017.11.14", "title": "ЕП: Всички нови коли трябва да имат системи за подпомагане на водача"}
{"url": "https://www.24chasa.bg/novini/article/6550514", "text": "„Благодаря на всички албански институции за включването на българското малцинство в Закона за защита на националните малцинства. Тази стъпка потвърждава решимостта на Албания да следва добрите европейски практики и да постигне напредък в евроинтеграционния процес. Уверена съм, че албанските граждани с българско самосъзнание ще допринесат за укрепване на взаимното доверие и за развитието на приятелските отношения между нашите две страни“. Това заяви пред журналисти вицепрезидентът Илияна Йотова в Тирана след като днес проведе срещи с президента на Албания Илир Мета, с председателя на парламента Грамоз Ручи, както и с министър-председателя Еди Рама. Вицепрезидентът е на работно двудневно посещение в Албания. По време на разговорите си Илияна Йотова отбеляза важността на това българската диаспора в Албания да запази своята самобитност и самосъзнание. „За мен днес е изключително важен ден, защото получих уверения от президента, председателя на парламента и министър-председателя, че в следващите шест месеца ще бъде разработен механизъм и нормативна база за прилагането на приетия Закон за защита на националните малцинства. Това ще гарантира в максимална степен да бъдат защитени всички права на българското малцинство, такива каквито ги познаваме от европейското законодателство и каквито, както подчертаха на тези срещи, Албания винаги е имала като отношение към своите малцинства“, бе категорична Илияна Йотова. Вицепрезидентът също така подчерта, че сме в началото на много дълъг процес и на много работа за свършване, защото за първи път българското национално малцинство ще има тези права. „За мен беше много важно днес да получа гаранции за това, че ще се изучава български език в местата, където има достатъчен брой деца с по-компактно население от български произход. Ще се разработват механизми за включването на български език в средното училище, а не само в съботно-неделните училища, такива, каквито ги познаваме по нашата образователна система, за да се затвори веригата през обучение в българските университети до лектората по български език в Университета в Тирана, посочи Илияна Йотова. По време на проведените срещи бяха обменени мнения по широк спектър от въпроси в двустранен план, а също така и от дневния ред на Европейския съюз. Позицията на Илияна Йотова беше, че Българското председателство на Съвета на ЕС предоставя допълнителни възможности както за ефективно взаимодействие по актуалните теми за региона и Европа, така също и за предоставяне на европейска перспектива за Западните Балкани. „България за нас е традиционно и исторически приятелска страна, и това приятелство е доказано във всички времена“, каза пред журналисти президентът на Албания Илир Мета, след срещата си с вицепрезидента Илияна Йотова. Той изрази удовлетворение от факта, че именно България през следващата година ще поеме председателството на Съвета на Европейския съюз. „Смятаме, че това е много важно за Балканите като цяло, защото България като член на ЕС от десет години, и като страна от региона, която познава живота и проблематиките в нашите страни, би спомогнала много за напредъка на нашия регион. Смятаме, че България по време на нейното председателство ще направи всичко възможно, за да успее да представи европейския план на страните от целия регион“, допълни още президентът на Албания Илир Мета. От своя страна председателят на парламента на Албания Грамоз Ручи, посочи след разговора си с Илияна Йотова, че в последните два месеца от работата на парламента едно от важните събития е именно приемането на Закона за защита на малцинствата. Той отбеляза, че интересът на вицепрезидента Илияна Йотова в хода на срещата към този въпрос е бил много голям, защото този закон е в съответствие с препоръките и директивите на ЕС. За първи път със свой закон Албания признава, освен другите малцинства, и българското малцинство, отбеляза Ручи, който добави, че вицепрезидентът е проявила особен интерес по отношение на районите в които има такова малцинство. „В навечерието на българското председателство на Съвета на ЕС ние разчитаме много на българската подкрепа и искрено се надяваме, че по време на това председателство ще бъде получена и дата за конкретно започване на преговорите за членство на Албания в ЕС, каза още Грамоз Ручи. В разговора той е информирал вицепрезидента Йотова за конкретните стъпки, които предприема албанския парламент два месеца след формирането си по отношение на реформата в съдебната система и на промени в избирателния кодекс. Вицепрезидентът коментира, че в разговора си с албанския министър-председател Еди Рама е поставила въпроса да се активизира процесът за създаване на културно-информационните центрове, едно споразумение, подписано между двете страни, което по думите й „вече отлежава няколко години, защото това е естественото място, където нашата общност, дружествата ни ще могат да учат децата на история, на български традиции, да се правят фолклорни фестивали, различни постановки, да има обмяна между децата от България и децата, които са от български произход в Албания“. Албанският министър-председател също приветства приемането на Закона за защите на националните малцинства и изрази задоволство от предстоящите срещи на Илияна Йотова с представители на българската общност от цяла Албания. В заключение вицепрезидентът Илияна Йотова отбеляза, че днешните й срещи са постигнали максимално целта на работното посещение. В програмата на посещението по-късно е предвидена среща на вицепрезидента с албански депутати, допринесли с работата си за приемането на Закона за защита на националните малцинства, както и с българския почетен консул в Република Албания Селим Ходжай. По-късно през деня в сградата на българското посолство в Тирана вицепрезидентът Йотова ще се срещне с представители на българската общност в Албания.", "date": "2017.11.14", "title": "Йотова: Увериха ме в Албания, че български език ще се изучава в местата с българско население (Обзор и снимки)"}
{"url": "https://www.24chasa.bg/novini/article/6550447", "text": "Откриха паметник и паметна плоча на братята Прошек на мястото, където преди 133 години е била построена \"Пивоварница. Братя Прошек.\". Скулптората е на двамата братя, като към масата на която са седнали, са добавени 3 празни стола, за да могат хората да се насладят на компанията им с халба бира. Авторите на паметника са Проф. Георги Чапкънов, Коста и Станислава Чапкънови и архитект Станислав Константинов, по случай 170 години от рождението на големия брат - Георги Прошек. Тази скулптура не е за нас, които го направихме, а за тези велики хора, които са толкова добри, че няма накъде и са направили толкова много за нашата клета държава. Това каза авторът на паметника проф. Георги Чапкънов на церемонията по откриването на паметната плоча и паметника.   Дарителят за създаването на скулптурата е дружеството \"Сан Стефано Пропърти Дивелопмънт\" ЕАД и инициативния граждански комитет \"Чехи - строители на нова България\". \"Забележителни личности, строители, общественици и културни дейци, избрали България за своя втора родина и огромен принос за европейския вид на София от онова време\". Това каза на церемонията Николай Караянев, изпълнителен директор на \"Сан Стефано Пропърти Дивелопмънт\" ЕАД. На събитието присъства и посланикът на Чехия Душан Щраух, който благодари за този паметник, който е знак за признателност към двамата братя.", "date": "2017.11.14", "title": "Откриха паметник на братя Прошек (Снимки)"}
{"url": "https://www.24chasa.bg/novini/article/6550645", "text": "Евронаблюдението над борбата с организираната престъпност и съдебната реформа у нас ще продължи и през следващата година. Това става ясно от окончателния текст на Мониторинговия доклад на ЕК, съобщава  . Ключовият параграф от документа, който ще бъде представен официално утре в 11 ч. е: „Макар Комисията да не може да стигне до заключението, че което и да е от изискванията е напълно изпълнено, остава възможността с продължаваща политическа воля за реформа България да изпълни предписанията и така да изпълни очакванията на Механизма за сътрудничество и проверка в близко бъдеще. Комисията ще оцени прогреса отново в края на 2018 г.”.", "date": "2017.11.14", "title": "Евромониторингът остава поне до края на 2018 г."}
{"url": "https://www.24chasa.bg/novini/article/6550208", "text": "Районна прокуратура Несебър скочи срещу новото, по-леко обвинение на несебърския ресторантьор Кирил Христов, който на 17 април м.г. застреля почти от упор главния си готвач Никола Колев. Със сигнал по извънредна процедура, предвидена в НПК, несебърските прокурори са сезирали Бургаската апелативна прокуратура, че не приемат преквалифицирането на обвинението от умишлено убийство в убийство по непредпазливост, научи \"24 часа\". За промяната на обвинението срещу Христов, по-известен в Несебър като Кирил Принца, стана ясно в края на август, т.г. Тогава Окръжната прокуратура в Бургас преквалифицира обвинението срещу 60-годишния бизнесмен в убийство по непредпазливост, за което законът предвижда едва 6 г. затвор, при това в най-тежкия случай. Окръжната прокуратура преценила, че наличните експертизи и доказателства давали достатъчно основания за по-леко обвинение срещу Христов. Според запознати основна роля за обрата на делото изиграл следствен експеримент, извършен от специалисти от НИКК София, както и нова трасологична експертиза. Експериментът установил, че смъртта на Никола е настъпила при непредпазлива форма на вината. Готвачът бе убит с един куршум в гърдите в автомобил, паркиран пред ресторанта \"Принц Кирил\" в Стария Несебър, в който работел. Заведението е собственост на Крили Христов и във фаталния ден той се черпил в ресторанта с готвача си, с когото го свързвало 20-годишно приятелство и със столичен предприемач. Преди инцидента пияният Христов стрелял няколко пъти във въздуха със законен пистолет. \"Станало е, когато Кирил е затварял предната дясна врата на автомобила с лявата си ръка, след като пострадалият Никола Колев вече е бил на задната седалка. При това затваряне Кирил е държал пистолета с лявата си ръка и при съприкосновението на ръката с ръба на колонката, която разделя предна и задна врата, е произведен изстрел през отворения прозорец на задната дясна врата\", заяви адв.Благой Потеров, защитник на обвиняемия. Фрапиращо е, че на съпругата на готвача Стоянка първоначално съобщили, че мъжът й е издъхнал от инфаркт. След кратък оглед на трупа, поставен на маса в градината на ресторанта, личната лекарка на Колев потвърждава тази диагноза и си тръгва. Минути по-късно обаче от тялото започват да се стичат капки кръв и Стоянка разбира, че той е убит. На следващия ден е задържан Кирил Христов.", "date": "2017.11.14", "title": "Прокуратурата скочи срещу по-лекото обвинение на Кирил Принца, убил подчинен"}
{"url": "https://www.24chasa.bg/novini/article/6550110", "text": "На базата на добрите икономически отношения можем да говорим за още инвестиции в България, каза италианският министър-председател Паоло Джентилони в изявлението си пред медиите в Рим след среща с премиера Бойко Борисов. Това съобщиха от пресцентъра на Министерски съвет. Той посочи също, че като държави-членки на ЕС България и Италия имат общи геополитически интереси. Джентилони изрично подчерта, че България поема Председателството на ЕС в труден и важен за Съюза момент, в който премиерът Борисов може да има много полезна роля. ЕС е изправен пред Брекзит и ще трябва да покажем своето единство, каза италианският министър-председател. Той посочи също, че в разговорите е разгледана позицията на ЕС и държавите-членки по въпроса с овладяването на мигрантската криза и оцени високо усилията на България за справяне с натиска по външните за ЕС граници, въпреки че не е в Шенгенското пространство, в което заслужава да бъде. Джентилони посочи, че с Борисов имат обща позиция за развитие на отношенията на ЕС със страните от Западните Балкани. Като подчерта експертизата на България за региона и предстоящата през май среща на върха ЕС-Западни Балкани, той изрази очакването си за напредък на процеса на евроинтеграция.", "date": "2017.11.14", "title": "Джентилони: Поемате председателството на ЕС в труден и важен за съюза момент"}
{"url": "https://www.24chasa.bg/novini/article/6550115", "text": "По споразумение с Районна прокуратура – Кюстендил на подсъдимия В. Василев от село Вратца е наложено наказание от 6 месеца лишаване от свобода при общ режим на изтърпяване, за шофиране сред употреба на алкохол. Това съобщиха от пресцентъра на Апелативна прокуратура - София, цитирани от \"Фокус\". На 17 май 2017 г. Василев управлявал лек автомобил „Субару“, като се движел по първокласен път в посока от село Вратца към ГКПП „Гюешево“. Той бил спрян за проверка от служители в сектор „Пътна полиция“ при ОД МВР – Кюстендил, на които им направило впечатление, че водачът на превозното средство има неясен говор и лъха на алкохол. При извършения тест с техническо средство индикаторната скала на уреда отчела наличие на 3.48 промила алкохол в кръвта на Василев. Подсъдимият вече е бил осъждан за шофиране в нетрезво състояние с наложено условно наказание от една година „лишаване от свобода“ с тригодишен изпитателен срок и лишаване от право да управлява МПС за срок от две години. Понастоящем то е приведено в изпълнение.", "date": "2017.11.14", "title": "Осъдиха на 6 месеца затвор шофьор, заловен с 3.48 промила алкохол в кръвта"}
{"url": "https://www.24chasa.bg/novini/article/6550155", "text": "Инициативен комитет с председател историка Йордан Герасимов предлага на Общинския съвет името на опълченеца Ангел Анастасов да бъде изписано върху Паметника на загиналите във войните в центъра на Монтана. В подписката се настоява още, улица в града носи неговото име. Младият мъж е сред първите кутловчани записали се в опълчението, служил в I-ва рота на I-ва дружина, участвал в отбраната на връх Шипка през август 1877 г. под командването на ген. Столетов. Повече от век името на героя-опълченец остава неизвестно.Официални данни за участието и гибелта му в чутовната битка се появяват преди 4 години. На 21 ноември т. г., когато се навършват 140 години от влизането на руския отряд под командването на барон Николай Притвиц в някогашна Кутловица, градът ще почете и героя-опълченец Ангел Анастасов.", "date": "2017.11.14", "title": "Почитат опълченец от Кутловица, загинал на Шипка"}
{"url": "https://www.24chasa.bg/novini/article/6549913", "text": "Британски лекар и новобранец в сърфирането се е спасил от челюстите на акула, нападнала го край брега на Австралия, прилагайки трик, заимстван от професионалист в спорта - удар по муцуната с юмрук, съобщават Асошиейтед прес и ДПА. Чарли Фрай, 25-годишен лекар от Великобритания, от два месеца работи в Австралия. Използвайки свободното си време, за да овладее тънкостите на сърфирането, британецът се е оказал подложен на необичайно изпитание. \"Яхайки\" вълните в компанията на приятели край плажа Авока северно от Сидни, Фрай е бил нападнат от появила се ненадейно акула, предава БТА. \"Видях главата й да се подава от водата със зейнала паст. Тогава просто направих като Мик и я ударих с юмрук в муцуната\", разказва лекарят пред местен телевизионен канал. Хладнокръвният трик Фрай заимствал от легендарния професионален сърфист от Австралия Мик Фанинг. Лекарят разказва, че наскоро е гледал клип, в който Фанинг обяснява как се е спасил от акула по време на състезание преди две години в Южна Африка. \"Ако гледаш или слушаш, Мик, дължа ти една бира. Много ти благодаря\", допълва Чарли Фрай, отправяйки задочно послание към прочутия сърфист. Лекарят допълва, че не е усетил впиването на зъбите на хищника, а по-скоро е почувствал \"тъп\" удар. В резултат на сблъсъка с акулата Фрай има леки прободни рани в дясното рамо и горната част на ръката. След като е отблъснал животното, хладнокръвният британец е успял да се качи на сърфа и да се добере до брега. Неговите приятели, също лекари, са му оказали първа помощ и са го откарали в болницата, вместо да чакат линейка.", "date": "2017.11.14", "title": "Британец се спаси от челюстите на акула, като я удари с юмрук по муцуната"}
{"url": "https://www.24chasa.bg/novini/article/6549920", "text": "Премиерът Бойко Борисов и италианският му колега Паоло Джентилони дадоха отлична оценка на двустранните политически и икономически отношения. Съществува голям потенциал за инвестиции във Вашата страна, посочи Джентилони в началото на започналите разговори. Двамата премиери обсъждат проблема с мигрантите в Европа и необходимостта от по-голяма солидарност със страните на първа линия, подложени на най-голям натиск. Фокус в разговорите им е и предстоящото Българско председателство на Съвета на ЕС. По думите на италианския премиер, то е шанс за постигане на напредък по темата за европейската интеграция на страните от Западните Балкани.", "date": "2017.11.14", "title": "Джентилони към Борисов: Съществува голям потенциал за инвестиции в България (Снимки)"}
{"url": "https://www.24chasa.bg/novini/article/6549933", "text": "Експерти на Регионалната инспекция по околната среда и водите в Русе са взели проби от отпадъчните води на завода за производство на синтетични смоли и поливинил ацетатни дисперсии \"Оргахим Резинс\", съобщи БТА. Извънредна проверка е извършена и на производствената площадка на фирмата за бои и лакове \"Оргахим\", а причината е, че тази сутрин са постъпили 13 сигнала от граждани за миризма на химикали. Това съобщиха от РИОСВ в крайдунавския град. Взетите проби ще бъдат анализирани за наличие на специфични за производството на дружествата органични замърсители в Регионална лаборатория-Русе, към Изпълнителната агенция по околната среда. Резултатите ще бъдат готови до седмица. От екоинспекцията обясниха, че при проверката \"Оргахим Резинс\" АД е осъществявала дейност в пет реактора за производство на акрилни смоли. Не са констатирани отклонения в технологичния процес. От дружеството е изискано да представи технологична схема на канализацията за проследяване потоците на отпадъчните води от двете площадки. В действащата пречиствателна станция на \"Оргахим Резинс\" се заустват и отпадъчните води на \"Оргахим\". От РИОСВ информират още, че в пункта за непрекъснат мониторинг на атмосферния въздух в кв. \"Здравец-Изток\" се следят нивата на специфични органични замърсители като бензен, толуен и ксилен. Тези органични вещества се използват в производствената дейност на \"Оргахим Резинс\". Данните за нивата на тези замърсители ще бъдат публикувани утре, тъй като нормите са средноденонощни.", "date": "2017.11.14", "title": "Екоексперти провериха извънредно завод в Русе след множество сигнали за миризми"}
{"url": "https://www.24chasa.bg/novini/article/6549952", "text": "Ученичка от 12-и клас на гимназия \"Яне Сандански\" в гр. Сандански е предлагала канабис на осмокласничка. В голямото междучасие абитуриентката извикала своя позната от 8-и клас и й предложила пликче със съмнително съдържание. Разговорът между двете бил видян от други ученици и учители. Извикана е полиция. Полеви наркотест показал, че в пликчето има канабис.  Очаква се педагогическият съвет да вземе решение за наказание на дванадесетокласничката. Най-вероятно тя ще бъде преместена в самостоятелна форма на обучение. Миналата година тя е получила същото наказание, но заради процедурни нарушения, съдът е отменил заповедта. ", "date": "2017.11.14", "title": "Дванадесетокласничка предлага канабис на по-малки в училище"}
{"url": "https://www.24chasa.bg/novini/article/6549964", "text": "Гърция обяви днес извънредно положение на остров Сими, който бе поразен от бури, предизвикали материални щети и прекъснали електро- и водоснабдяването, предаде Ройтерс. Гръцките медии съобщиха, че островът е бил връхлетян от ураган, наречен \"Евридика\". В резултат на лошото време, приружено с проливен дъжд и гръмотевична буря, придошлите води са отнесли в морето десетки автомобили, кална маса е заляла улиците на острова, а много къщи са били повредени. Към Сими бяха изпратени подкрепления от пожарната и бреговата охрана, за да разчистват пътища и да изпомват събралите се води. Гръцките синоптици бяха предупредили, че нова вълна от лошо време се е задала и ще обхване страната до петък, до когато се очаква интензивни валежи и бури да се изсипят над голяма част от страната и по-специално в района на Тесалия и централната част на гръцка Македония.", "date": "2017.11.14", "title": "Обявиха извънредно положение на гръцкия остров Сими, който бе поразен от бури"}
{"url": "https://www.24chasa.bg/novini/article/6549969", "text": "Ливанският премиер Саад Харири, който на 4 ноември обяви в Рияд, че подава оставка, написа днес в Туитър, че е добре, че до два дни ще се върне в Ливан и призова сънародниците си \"да запазят спокойствие\", съобщи Ройтерс, цитирана от БТА. Харири, който има ливанско и саудитско гражданство, заяви, че \"семейството му ще остане в родината си Саудитска Арабия\". На 3 ноември Харири замина на работно посещение в Рияд и на следващия оттам изненадващо обяви, че подава оставка, защото има опасност за живота му. Като основна причина той посочи намесата на Иран и неговите съюзници в лицето на шиитската партия \"Хизбула\" във вътрешните работи на Ливан, на което той не можел да се противопостави. Ливанският маронитски патриарх Бешара ал Раи, който вчера пристигна в Рияд и днес разговаря с Харири, потвърди новината, че той ще се върне възможно най-скоро в Ливан. Патриархът каза това след срещата си днес със саудитския престолонаследник принц Мохамед бин Салман.", "date": "2017.11.14", "title": "Ливанският премиер в оставка: Ще се върна в страната до 2 дни"}
{"url": "https://www.24chasa.bg/novini/article/6549939", "text": "36-годишен столичанин, склонявал малолетни момичета към разврат, е арестуван при акция на ГДБОП и прокуратурата, съобщават от МВР. Мъжът с инициали Б. М. имал фалшив профил във фейсбук. Представял се за 15-годишно момиче в социалната мрежа. Добавил като приятели над 1500 девойки. Търсил деца на възраст от 12 до 15 г.  Склонявал жертвите си да участват в порнографски клипчета и ги изнудвал. След това обменял файловете с други интернет педофили. Използвайки възрастта на децата и тяхната наивност и доверчивост, Б. И. умело манипулирал своите жертви да изпълняват извратените му желания. Арестът е поредна успешна реализация на служителите от сектор „Киберпрестъпност“ срещу онлайн сексуалната експлоатация на деца, посочват от МВР. През последните две седмици от ГДБОП и колегите им в регионалните структури проведоха още три операции на територията на страната, при които са задържани лица за разпространение на материали, съдържащи сексуално насилие и сексуални извращения с деца на възраст между 1 и 9 години.", "date": "2017.11.14", "title": "ГДБОП залови педофил, представял се за 15-годишно момиче във фейсбук"}
{"url": "https://www.24chasa.bg/novini/article/6549966", "text": "Обединеното кралство не разполага с доказателства за успешна пряка намеса от чужбина в британската избирателна система, която е една от най-надеждните в света, заяви днес говорител на британската премиерка Тереза Мей, цитиран от Ройтерс. Агенцията припомня, че в реч вчера Мей обвини Русия в \"намеса в изборите\" в страната. Тя предупреди Москва, че няма да успее да подкопае устойчивостта на европейските демократични режими, с което според нея се занимава Русия, съобщи БТА.", "date": "2017.11.14", "title": "Великобритания нямала доказателства за пряка намеса на Русия в изборите й"}
{"url": "https://www.24chasa.bg/novini/article/6549977", "text": "Вицепремиерът Валери Симеонов коментира филма на Елена Йончева \"Границата\". Ето и целия му пост в личния му профил във фейсбук :  Напънала се планината и родила мишка Бях на премиерата на политически-рекламирания документален филм „Граница“ на Елена Йончева. Скучен, изнасящ познати обстоятелства видео материал, пропаганда в стила на „единствената истина“ и категоричните лозунги в духа на „Работническо дело“. Имах чувството, че съм на партийна сбирка на БСП и приятели. Ентусиазирана аудитория, атмосфера на озлобление, реваншизъм и Народен съд от 1944 г. Уважаема г-жо Йончева, у мен се породиха няколко въпроса към Вас: 1. Убедена ли сте в твърдението си, че оградата може да бъде разрязана от дете с клещи в ръка? Още повече, че на кадрите ясно се виждат дебелите пана от стоманизирани елементи, разрязани със специализирана техника. 2. Известно ли Ви е, че няма ограда, която да не може да бъде преодоляна със стълба? Дори 10-метровата ограда по границата между САЩ и Мексико може да бъде преодоляна с 15-метрова стълба? Може би, в тази връзка, бихте предложили подаването на високо напрежение по мрежата и събирането на овъглени сирийчета от оградата? 3. Известно ли Ви е, че причината за промяната на проекта от двуредова към едноредова ограда, бе застрашителното нарастване на бежанския поток в средата на 2015 г.? 4. Известно ли Ви е, че дължината на оградата не е 200 км., а 235.661 км., а стойността на съоръжението е около 180 млн. лв.? 5. Известно ли Ви е, че шофьорът на джипа, който Ви возеше, е Христо Капсъзов, бивш граничен полицай, уволнен по обвинение за трафик през границата? Записът с изключително ценният таен свидетел не е ли запис със същия този полицай, който много добре познава пътеките и цените на трафика? И ако отговорът Ви на горните въпроси е „Не“, считайте се за скъсана на фаза „листовки“ в изпита за начинаещи обективни журналисти. За мен, доста комичен беше кадърът, заснет недалеч от Малко Търново, с огромната яма под висящия във въздуха участък на оградата и Вие в дъното на дупката, щастливо размахваща ръце към оператора. Не мога да си обясня Вашата радост и възторг когато, напук на Вашите твърдения, оградата висеше във въздуха непокътната, запазила своята механична цялост и показваща своята здравина и устойчивост. Известно ли Ви е, че няма преграда пред водната стихия, особено в силно насечения планински терен на Странджа? Валежите, паднали в района на Сливарово и подкопали граничната ограда на няколко места, бяха с количества над 315 литра на м.кв.! За Ваше сведение, дъждовете в Германия на 30 май 2016 г. бяха около 170 литра на кв. м., взеха 5 жертви и отнесоха магистрали (виж снимката). При 315 литра/м2 българската ограда остана цяла, а при двойно по-слаб порой в Бавария цели пътища бяха унищожени. Съгласен съм с Вас, че почти всички групи мигранти преминават през територията на страната със съдействието на гранични полицаи. Лично аз съм подал два случая за такива служители, по които са приложени ефективни мерки. Единият от тях беше за граничен полицай от Средец, в чийто двор за по-малко от година се появиха над 30 автомобила, използвани за трафик на бежанци. До момента се водят разследвания и са осъдени над 80 човека от Гранична полиция. Сумите са големи и изкушението е голямо. Въпреки всичко, България остана най-малко засегната от бежанския поток, благодарение точно на оградата и действията на полиция и армия. Заедно с депутати от НФСБ и Патриотичен фронт през 2015 г. внесохме промени в Наказателния кодекс за повишаване на санкциите на длъжностни лица, участващи в трафик на хора. Максималното наказание вече е 12 години ефективно лишаване от свобода. Почти всяка седмица съм в района на границата и пряко следя миграционния натиск към българска територия. За Ваша информация, миналата седмица имаше 0 опити за преминаване. А какво направихте Вие? Снимахте със съдействието на уволнен граничен полицай, добре знаещ къде и кога да Ви закара. В случая с първата група мигранти, която показахте, Вие провалихте протичаща акция на МВР за залавяне на наши трафиканти, които трябваше да съпроводят групата на българска територия. Нали Ви е ясно, че мигрантите надали ще намерят пътя на запад, питайки всеки срещнат селянин „How can we find the way to Sofia?“. Групата беше контролирана още от турска територия, но нейсе – нали успяхте героически да заснемете закононарушители с деца. Що се отнася до втората група мигранти, която показахте, тя, всъщност, беше задържана от патрула на Гранична полиция, който Вие следвахте на гюме, като „копърка“ след линейка. И извадихте късмет. Откъде е информацията Ви за цената на гръцката ограда – 250 евро на линеен метър – и включва ли тя прилежащ път? Известно ли Ви е, че само 120-километровият участък в насечена територия на Странджа е с прилежащ, изграден наново път, в девствена гора, с подвеждащи до 10-тина километра пътища от горската пътна мрежа в региона? И че всичко това оскъпява значително цената на съоръжението, което няма нищо общо с гръцката ограда, изградена на равно поле. Ограда с дължина 12.5 км. Повтарям – 12.5 км. гръцка ограда срещу 235.661 км. българска ограда по цялата граница с Турция. Когато влязох на прожекцията, аз Ви зададох един-единствен въпрос, на който не получих отговор. А той беше, защо не дойдохте на обхода на границата, извършен с военен вертолет, на 15.06.2017, след като лично аз поканих госпожа Нинова и Вас чрез нея? Може би, след като видите оградата в цялата й дължина, щяхте да подходите по друг начин към темата и да бъдете по-умерена в квалификациите си за нещо, с което България трябва да се гордее. А именно, с първата и най-стабилна ограда срещу мигрантския поток, изградена от държава в Европейския съюз със собствени средства (а не, както казвате в началото, „и с европейски пари“). Въпреки режисираните посредствени прожекции, българските гранични полицаи и армия денонощно изпълняват своите задължения и клетва в дъжд, бури и порои, а пораженията след стихийните бедствия бяха възстановени от фирмите, изградили оградата, ЗА ТЯХНА СМЕТКА! За съжаление, щетите от Вашите целенасочени манипулации са по-големи от природните бедствия, защото последните са поправими, а Вашата кампания, гонейки дребни политически цели, обезверява и отчайва част от обществото.", "date": "2017.11.14", "title": "Симеонов: Филмът на Йончева е скучен и с лозунги в духа на \"Работническо дело\""}
{"url": "https://www.24chasa.bg/novini/article/6549995", "text": "\"Мога да допълня няколко детайла. Западните Балкани е тема, която за първи път успяхме да сложим на масата пред европейските колеги. Самият факт, че Европейският съвет прие да има среща на върха с 6 от лидерите на страните от Западните Балкани е сериозен напредък. Ще запознаем колегите с много неща и според мен веднага може да се започне с инфраструктурата\". Това заяви премиерът Бойко Борисов на пресконференция след срещата му с италианския му колега Паоло Джентилони. \"Коридор номер 8 е много важен и всеки един от тези, които са в европейската програма. Оптимист съм и се надявам заедно с колегата и с всички, които искаме да гарантираме на Балканите сигурност, за няколко години напред да държим темата отворена и всяка държава да покаже напредъка си.\", допълни Борисов. \"Що се касае до Брекзит - тежки преговори, лично аз не съм оптимист, затова предлагам Балканите като алтернатива. Що се касае до баланса между държавите, ще се стремим към това по време на нашето председателство държавите от Балканите да вървим съвместно\", заключи българският премиер. Министър-председателят Бойко Борисов е на работно посещение в Рим днес. Поканата за визитата беше отправена от италианския премиер Паоло Джентилони по време на двустранната им среща в рамките на Европейския съвет в Талин през септември.", "date": "2017.11.14", "title": "Борисов: Западните Балкани е тема, която за първи път успяхме да сложим на масата (Видео, снимки)"}
{"url": "https://www.24chasa.bg/novini/article/6550013", "text": "Руският външен министър Сергей Лавров заяви, че правителството на страната му има много въпроси към Вашингтон относно американските цели в Сирия, а ситуацията в Абу Кемал не е единственият случай, когато САЩ щадят терористите, предава ТАСС, цитирана от Фокус. „Относно Абу Кемал – това не е единственият случай, когато САЩ щадят терористите. Ние помним как при превземането на Ракка, а преди това и на Мосул в Ирак, се отваряха врати за „Ислямска държава“, заяви Лавров. „Към САЩ има и много въпроси и по отношение на това какви са целите им в Сирия, защото държавният им секретар Рекс Тилърсън нееднократно ми казваше, че единствената цел на страната му в Сирия е поражението на „Ислямска държава“, добави той. Руският министър добави, че „буквално вчера“ е слушал заявлението на министъра на отбраната на САЩ Джеймс Матис за това, че силите на страната няма да се изтеглят от Сирия , докато не се убедят, че мирният процес там не е в правилна посока. „А правилна посока САЩ смятат смяната на режима в Сирия, което противоречи на женевските договорености и уверенията на Държавния департамент, че единствената цел на САЩ в Сирия е борбата срещу тероризма“, уточни той. „Ние поставихме тези въпроси пред американските си колеги. Надявам се, че ще излязат с разбираема, открита и честна позиция“, добави Лавров.", "date": "2017.11.14", "title": "Лавров: Русия има много въпроси към САЩ за целите им в Сирия"}
{"url": "https://www.24chasa.bg/novini/article/6550021", "text": "Косовският премиер Рамуш Харадинай заяви днес, че се надява Косово да стане член на НАТО до 2020 г., съобщи прищинската телевизия РТК, цитирана от БТА. На конференция \"НАТО и Западните Балкани - регионална динамика в ерата на глобалните предизвикателства за сигурността\" в Прищина Харадинай каза, че в момента най-големите опасности в региона са \"тероризмът, намесата на Русия, киберпрестъпността и глобалната корупция\". Премиерът заяви, че Косово като партньор на НАТО заслужава да има своя армия, която ще помага на алианса да поддържа сигурността в региона. \"Косово заслужава членство в НАТО. Ние искаме НАТО да присъства в Косово. Вярваме, че до 2020 г. ще се присъединим към НАТО\", каза косовският премиер.", "date": "2017.11.14", "title": "Премиерът Харадинай се надява Косово да стане член на НАТО до 2020 г."}
{"url": "https://www.24chasa.bg/novini/article/6550034", "text": "Земетресение с магнитуд 3.4 по скалата на Рихтер разтресе северната ни съседка Румъния. По данни от Европейския сеизмологичен център епицентърът на земетресението е на 130 км северно от столицата на страната – Букурещ, предава  Трусът е е регистриран в 8.24 часа днес с дълбочина 132 км. на 45.57 северна ширина и 26.48 източна дължина. Няма данни за жертви и разрушения.", "date": "2017.11.14", "title": "Земетресение разлюля северната ни съседка, епицентърът - на 130 км от Букурещ"}
{"url": "https://www.24chasa.bg/novini/article/6550036", "text": "Българското председателство на Съвета на ЕС ще работи за стабилна, сигурна и солидарна Европа. Всяко наше действие ще бъде пречупено през призмата на единството и солидарността между държавите членки. Това каза министърът на труда и социалната политика Бисер Петков по време на дебат с членове на Европейския икономически и социален комитет (ЕИСК) в София, съобщиха от пресцентъра на социалното министерство. На форума са били обсъдени приоритетите на българското председателство. Три са основните послания на първото българско председателство - консенсус, конкурентоспособност, кохезия. Те са основополагащи за бъдещето на Европа, е добавил министър Петков, цитиран в съобщението. \"Резултатите от председателството не се определят от големината на държавата, а от политическата воля за важни за бъдещето на Европа реформи. Европейският икономически и социален комитет подкрепя приоритетите на българското председателство на ЕС за засилване на социалното измерение на Европа\", е подчертал председателят на ЕИСК Жорж Дасис. Основна тема в дискусията е била обсъждането на приоритета на българското председателство за създаване на ясна европейска перспектива за държавите от Западните Балкани. Амбицията ни е да постигнем план за действие с всяка от държавите от региона, без да създаваме нереалистични очаквания, но с конкретни стъпки, е казал министър Петков. Членовете на ЕИСК са изразили пълна подкрепа за усилията на България в тази посока и са заявили, че ще работят активно с организациите на гражданското общество в региона. Председателят на ЕИСК Жорж Дасис е подчертал, че са необходими мерки срещу \"изтичането на мозъци\" от Европа чрез осигуряването на по-добри възможности за образование и работа на младите хора. По време на дискусията са били обсъдени и приоритети на българското председателство в областта на заетостта и социалната политика. Сред тях са бъдещето на труда, възможностите за подкрепа от Европейския социален фонд след 2020 г., политиките за ранно детско развитие и интеграция на хората с увреждания. Важно е да продължим да подобряваме възможностите за заетост, усилията за социално приобщаване и да насърчаваме образованието, уменията и ученето през целия живот за гражданите на ЕС, е посочил министър Петков.", "date": "2017.11.14", "title": "Председателството ни на Съвета на ЕС ще работи за стабилна Европа"}
{"url": "https://www.24chasa.bg/novini/article/6550049", "text": "ГЕРБ ще участва във всяка инициатива, по всякакъв повод и по всички теми, които БСП предлага да станат цел и промяна на Конституцията. Това обяви депутатът от ГЕРБ Десислава Атанасова, след като Корнелия Нинова свика пресконференция, на която подкрепи искането на партията на Бойко Борисов за пълна ревизия на приватизационните сделки. Но постави условие - темата да се разшири с концесиите и групировките от прехода. \"Разговаряхме с Бойко Борисов, който е в Рим, непосредствено преди срещата му с италианския премиер, и съм упълномощена да предам решението му. След истеричната пресконференция на БСП е време е да нормализираме тона и да водим нормален политически дебат. Готови сме още утре да излъчим екип и да напишем всички предложения до всички парламентарни групи за изменения или допълнения на конституцията\", заяви Атанасова. \"Искаме прозрачност във всички процеси, истината за абсолютно всички сделки на прехода, без значение през кое управление са били факт. Искаме справедливост за престъпленията\", обясни тя. \"За нас е важна политическата воля, очакваме тази политическа воля и от страна на БСП“, натърти зам.-шефката на правната комисия на парламента. И призова: \"Да действаме веднага. Ако Корнелия Нинова има тази воля и не се крие зад юридически прийоми започваме още утре.\" \"Г-жо Нинова, в ГЕРБ страхливци няма, можем да задаваме въпроси и да даваме отговорите, за нас неудобни въпроси няма\", натърти Атанасова. \"Още на 26 октомври 2016 г. на заседание в Министерски съвет Бойко Борисов говори за приватизационните сделки, за следприватизационния контрол, за мерките на правителството. В края на мандата на правителството „Борисов 2“ премиерът предава в главна прокуратура цяла папка със сделки през прехода, които целят приватизация. Сега следва да се провери целия преход, всички сделки за приватизация и следприватизационния контрол. По отношение на всички, които са забогатели за една нощ, с червени куфарчета, от най-различни сделки, приватизационни, масова приватизация. Очакваме всичко това да се изясни\", обобщи Атанасова. И изтъкна, че от ГЕРБ не са изключили масовата приватизация от обекта на изследването. На въпрос как Бойко Борисов е приел искането на Корнелия Нинова за \"изваждане на мутрите от властта\" Атанасова заяви, че този въпрос не реферира към Борисов. Очакваме Корнелия Нинова да съобщи имената, въпросът е към нея, допълни Атанасова. \"Винаги сме заставали и зад разследване на концесиите, и то специално по подземните богатства\", включи се и шефът на правната комисия на НС Данаил Кирилов.", "date": "2017.11.14", "title": "ГЕРБ: При нас страхливци няма, да почнем още утре всички ревизии"}
{"url": "https://www.24chasa.bg/novini/article/6550038", "text": "Около 1 100 000 са енергийно уязвимите потребители, което прави около 480 000 домакинства. Това обяви председателят на Комисията за енергийно и водно регулиране (КЕВР) Иван Иванов по време на на седмата Регионална енергийна конференция, организирана от Българския енергиен и минен форум, която се провежда днес и утре в Интер Експо Център в София. Според председателя на КЕВР към досегашните средства, които са около 90 млн. лева за социално нуждаещи се домакинства, трябва да се добавят още 50 млн. лева. \"Общо за енергийно уязвими потребители потребители са необходими 140 милиона за тяхна подкрепа в предстоящите пет години\", каза Иван Иванов. Председателят на КЕВР съобщи още, че в рамките на една година 86 000 от небитовите /стопански/ потребители са сменили своя доставчик на електроенергия, което представлява 8,12 на сто от целия брой потребители. \"Битовите потребители все още с изключителна предпазливост и неувереност пристъпват към излизане на свободния пазар на електроенергия и само около 1000 души от тях се престрашиха да излязат на свободния пазар\", добави председателят на КЕВР. Той припомни, че от 1 април 2016 година влезе в сила Инструкция, разработена и приета от КЕВР, която позволява смяна на доставчика на електроенергия. Количество електроенергия, търгувано през енергийната борса, е малко по-малко от 6 на сто от общия търгуван обем, уточни Иван Иванов. Председателят на КЕВР счита, че до 2021 г. България може да премине към пълна либерализация на пазара на електроенергия, като по този начин страната ни ще изпълни препоръката на ЕК, която даде 5-годишен период на страните-членки на ЕС да преминат към пълна либерализация на енергийните си пазари. \"За да се осъществи пълна либерализация, трябва да се реши въпросът с производителите на електроенергия на преференциални цени. Това са договорите за дългосрочно изкупуване на електроенергия от двете централи в Маришкия басейн. Това са производителите на електроенергия от възобновяеми източници и топлофикационните централи, които работят на принципа на когенерация\", заяви Иван Иванов. По думите му особен проблем ще бъде решаването на въпроса, свързан с двете централи за дългосрочни договори, защото становището на ЕК е, че в този вид и при тези договори те не могат да излязат на свободния пазар. \"Що се касае до другите два сегмента - ВЕИ и топлофикациите - те ще излязат на свободния пазар и ще ползват договори за разлика, чийто механизъм все още в процес на обсъждане\", допълни председателят на КЕВР. Иван Иванов акцентира, че за разширяването на свободния свободния пазар е необходимо да се осигури и ликвидност на Българската независима енергийна борса. По думите му това не е налице, защото в момента по-малко от 6 на сто от търговията на електроенергия преминава през енергийната борса. Председателят на КЕВР информира, че в момента произведеното количество електроенергия, произведено от възобновяеми източници, нараства, докато цената постепенно спада. Според него се забелязва намаляване на цените на слънчевата и вятърната енергия на търговете в света. Иван Иванов отчете, че в световен мащаб се повишават инвестициите и инсталираните мощности във възобновяема енергия.", "date": "2017.11.14", "title": "1 100 000 били енергийно уязвимите потребители в България"}
{"url": "https://www.24chasa.bg/novini/article/6549416", "text": "Непълнолетен осмокласник от Природоматематическата гимназия \"Гео Милев\" в Стара Загора е монтирал камерата в женската тоалетна на третия етаж в училището, потвърдиха вчера от Районната прокуратура в Стара Загора, под чийто надзор се води досъдебното производство. То е образувано на 10 ноември, а техническото средство било монтирано ден по-рано, става ясно от официалното съобщение до медиите. Засега срокът на разследването е двумесечен - до 10 януари догодина. Досъдебното производство бе образувано от полицията в условията на неотложност още в петък след края на работното време на прокуратурата в 16,30 часа. То е по член 339 А от Наказателния кодекс за това, че на 9 ноември т.г. в Стара Загора без надлежно разрешително, както се изисква по закон, е използвано специално техническо средство, предназначено за негласно събиране на информация. Както \"24 часа\" вече писа, камерата била монтирана в закачалка в първата кабинка на дамската тоалетна на третия етаж. Била нагласена да снима посетителките на тоалетната около кръста. Открили я две десетокласнички, впечатление от появата на необичайната за това място закачалка. После я демонтирали и предали на учителите си. Те от своя страна извикали по спешност директорката на гимназията Николина Куличева, която в тези дни била в отпуск извън града. Когато се завърнала, тя уведомила писмено Регионалното управление на образованието и предала камерата на полицията чрез Детската педагогическа стая. Устройството не можело да предава онлайн изображения, но на картата му има запис, научи \"24 часа\". В гимназията не са изненадани, че техен ученик е замесен в неприятния инцидент. Една от версиите е, че с постъпката си момчето, което е на 14 години, искало да се докаже пред момиче. То постъпило в елитната гимназия тази есен. Директорката Николина Куличева каза пред \"24 часа\" вчера, че все още не е уведомена официално за заключението на прокуратурата за извършителя. По принцип неговата съдба трябва да бъде решена от педагогическия съвет на гимназията, на заседанието, което ще бъде възможно най-скоро, трябва задължително да присъстват виновникът и неговите родители, както и представител на социалните служби. Най-тежкото наказание, което го грози по училищна линия, е преместване в друго училище. \"Имаме достатъчно ученици - около 800, и едно евентуално преместване няма да се отрази на делегирания ни бюджет. Но аз винаги гледам към доброто у децата, у всеки има по нещо добро. Затова казах пред една от телевизиите, че ако извършителят се окаже наш ученик, трябва да работим с него, за да го убедим, че е сгрешил\", сподели вчера директорката. Макар и непълнолетен, извършителят носи по закон наказателна отговорност - той може да бъде осъден най-много на половината от наказанието, предвидено в член 339 А от НК, и до получи от условна присъза до 3 години ефективно лишаване от свобода. Юристи коментират, че едва ли ще се стигне чак дотам - и заради чистото му съдебно минало най-вероятно осмокласникът ще бъде предаден на Местната комисия за борба с противообещствените прояви на малолетните и непълнолетните, за да бъде превъзпитаван под надзора на родители му. Скандалът избухна 10 ноември, петък, когато ученички от Математическата гимназия започнаха да се предупреждават в социалните мрежи, че в тоалетната на третия етаж има скрита камера. След това тези им постове бяха изтрити. Още в началото стана ясно, че разследващите имат сигурна следа към извършителя. По непотвърдена информация, той самият се записал на камерата - случайно или пък бил убеден, че няма да бъде разкрит. Възможно е обаче за уличаването му да е помогнала една от 149-те камери, които осигуряват постоянно видеонабюдение в училището. То е обхванало и третия етаж, където в първата кабинка на дамската тоалетна била монтирана тайно 150-а поред камера - незаконната. Веднага след като тя бе открита, са проверени и другите тоалетни в гимназията, които се оказали \"чисти\" откъм подобни устройства. Да бъдат по-бдителни са предупредени и хигиенистките, които почиствали тоалетните след всяко междучасие. От понеделник учебните занятия в Математическата гимназия продължиха нормално. С учениците, които се почувствали притеснени от инцидента, сега работи училищният педагог. Според директора на Регионалното управление на образованието в Стара Загора Татяна Димитрова, подобен случай не имало досега никъде в областта. Още в петък тя е получила доклада на директорката на Математическата гимназия и сигнализирала в образователното министерство. Случаят в Математическата гимназия стана повод в Стара Загора да си припомнят, че през юли 2008 г. в града бе задържан мъж на 34 години, който пробил дупка във вратата на дамската тоалетна на четвъртия етаж в Съдебната палата - по онова време етажът се ползваше от Районната прокуратура. Воайорът издебвал кога в тоалетната ще влезе жена, след което лягал на земята и наблюдавал през дупката какво се случва. Тъй като не ползвал техническо средство - записващо устройство, тогава той се размина с 15 денонощия задържане в поделенията на МВР и полагане на обществено полезен труд, защото бе осъден по Указа за дребното хулиганство.", "date": "2017.11.14", "title": "Осмокласник монтирал камерата в тоалетната на Математическата гимназия в Стара Загора (Обзор)"}
{"url": "https://www.24chasa.bg/novini/article/6549442", "text": "Съдийската колегия на Висшия съдебен съвет отложи разглеждането на искането на административния ръководител на Специализирания наказателен съд за увеличаване щатната численост на съда с 15 щатни бройки за длъжността „съдия“. Това съобщиха от пресцентъра на ВСС, цитирани от \"Фокус\". В писмото си председателят на съда обосновава промяната в щатната численост с възможността Специализираният наказателен съд да бъде необезпечен кадрово, заради увеличаване на подсъдните делата, след влизане в сила от 05.11.2017 г. на ЗИД на НПК, както и да се влоши дейността му по отношение на делата, които разглежда в момента. С оглед вземане на информирано решение Съдийската колегия реши бъде поискана справка за последните три години, както следва: от Прокуратурата на Република България за висящите досъдебни производства по чл. 411, ал. 4 от НПК, а от окръжните съдилища, районните съдилища и Софийски градски съд за броя на образуваните дела, както и за броя на делата, на които не е даден ход на съдебното следствие, и са от компетентността на Специализирания наказателен съд, съгласно влезлите в сила промени в НПК. Към настоящия момент утвърдената и заета щатна численост на съда е 19 длъжности, разпределени както следва: 1 административен ръководител; 2-ма заместници и 16 съдии. Според статистическите данни за 2016 г. Специализираният наказателен съд е с натовареност – 31,05 брой дела за разглеждане месечно от един съдия при средна за страната 12,52. За първото полугодие на 2017 г. броят дела за разглеждане месечно от 1 съдия е 34,59 при средна за страната 15,47, като свършените дела са 33,28 при средна за страната 10,54. Анализът на данните от Отчета за работата на Специализирания наказателен съд за 2016 г. показва, че най-голям дял от постъпилите общо 6 580 дела в съда имат частните наказателни дела, които са общо 6451 броя (в т.ч. ЧНД I инстанция – 6011 и ЧНД разпити – 440). От общо 6707 разгледани през 2016 г. дела, 6466 бр. са частни наказателни дела, едва 239 броя са НОХД дела и само 2 броя са АНХД. Данните са аналогични и за първото полугодие на 2017 г. За този период в Специализирания наказателен съд са постъпили 3594 бр. дела, от които НОХД – 77 бр., частните наказателни дела – 3517, от които частни наказателни дела I – инстанция – 3 302 и частни наказателни дела с проведен разпити 215 броя. Налага се изводът, че от ЧНД относително голям е делът на делата по Закона за специалните разузнавателни средства, а именно за 2016 г. са издадени 2271 разрешения за ползване на СРС, а за първото полугодие на 2017 г. издадените разрешения са 1108. Нарасналият брой дела по ЗСРС, които се разглеждат от административния ръководител или определен с негова заповед заместник, не обуславя увеличаване на съдиите в органа, а по- скоро назначаване на нови заместници на административния ръководител. Според Комисията по атестирането и конкурсите определянето на броя на съдиите в органите на съдебната власт следва да се извършва съобразно степента на натовареност. Високата натовареност в Специализирания наказателен съд се дължи на постъплението на ЧНД в т.ч. и тези по ЗСРС. По отношение на останалите категории дела, които се разглеждат в Специализирания наказателен съд, се констатира натовареност на магистратите по-ниска от тази на съдиите в Софийски градски съд.", "date": "2017.11.14", "title": "Отложиха разглеждане на щатната численост на Специализирания наказателен съд"}
{"url": "https://www.24chasa.bg/novini/article/6549464", "text": "Две от жените, които пострадаха при взрива на газова бутилка в Сапарева баня вчера остават в тежко състояние. Те са около 70-годишни, с широкоплощни, обширни изгаряния, с изгаряния на горните дихателни пътища и инхалация на пушечни газове, съобщиха от института за спешна медицинска помощ \"Пирогов\", където пострадалите са настанени. Третата пострадала, над 50-годишна пациентка е с изгаряния и гръдна травма. Нейните показатели са стабилни. И трите пациентки са обект на интензивни грижи, настанени в реанимация. Днес предстои преоценка на състоянието им.", "date": "2017.11.14", "title": "Две от пострадалите жени при взрива в Сапарева баня остават в тежко състояние"}
{"url": "https://www.24chasa.bg/novini/article/6549175", "text": "13 152 кг газ пропан-бутан, 5387 л дизелово гориво и 2186 л бензин без документи за платен акциз задържаха при съвместни проверки пловдивски митничари и данъчни. На 9 и 10.11.2017 г. в пет бензиностанции на територията на общините Садово, Първомай, Асеновград и Димитровград служителите установили големи разлики между доставените количества и показанията на нивомерните системи на съдовете за съхранение на горивата. За разликите, за които не са били представени документи за платен акциз, е извършено обезпечаване чрез пломбиране на съдовете, в които се съхраняват. Взети са проби за лабораторен анализ, които ще установят точния вид на стоките и размера на избегнатия акциз, след което ще бъде образувано административно-наказателно производство.", "date": "2017.11.14", "title": "Митничари и данъчни атакуваха бензиностанции, заловиха 13 152 кг пропан-бутан без акциз"}
{"url": "https://www.24chasa.bg/novini/article/6549538", "text": "Премиерът на България Бойко Борисов пристигна на работно посещение в италианската столица Рим. Поканата за посещението дошла от министър-председателя на Италия Паоло Джентилони по време на срещата им в Талин през септември. Очаква се двамата да разговарят за възможностите за задълбочаване на двустранните отношения между България и Италия в икономическия сектор и сътрудничеството в рамките на ЕС.               ", "date": "2017.11.14", "title": "Борисов пристигна на посещение в Италия (Снимки, видео)"}
{"url": "https://www.24chasa.bg/novini/article/6549534", "text": "След един месец престой в клиниката по „Детска психиатрия“ в Александровска болница в София, 16-годишният Махмуд, който нападна и наби възпитателка с лопата, отново се върна в Центъра за настаняване от семеен тип на деца и младежи с увреждания в Смолян, предаде  .  Младежът бе настанен от съда в психиатрията, за да му бъде извършена психиатрична експертиза, която да покаже дали страда от психическо заболяване. „Махмуд е настанен в центъра със съдебно решение. В момента делото продължава. Назначени са няколко експертизи - на Махмуд и на останалите деца, които са свидетели на агресивните му действия, както и експертиза на пострадалата. Веднага, щом всички те са готови, водещият разследването полицай ще докладва и вече ще преценим как ще се процедира за напред“, коментира наблюдаващият делото прокурор Таня Найденова. От Районна прокуратура-Смолян уточниха, че младежът на този етап ще е в качеството си на обвиняем. 16-годишният младеж нападна възпитателка с лопата в центъра в края на септември, като в следствие на боя 60-годишната жена бе настанена в болница. В последствие стана ясно, че и друг път е проявявал агресия. В центъра трудно могат да намерят персонал, а пострадалата също напусна работа.", "date": "2017.11.14", "title": "След месец в психиатрия, 16-годишният, който удари възпитателка, е отново в Смолян"}
{"url": "https://www.24chasa.bg/novini/article/6549589", "text": "Мадрид разполага с доказателства за намесата на Руската федерация в референдума за отделянето на автономния регион Каталуния от Испания. Това потвърдиха в Брюксел министърът на външните работи и министърът на отбраната на иберийското кралство, съобщи \"Фокус\". Двамата испански политици подчертаха, че разполагат с доказателства, че държавни и частни групи на територията на Русия са използвали „Туитър“, „Фейсбук“ и други социални мрежи и сайтове, за да провеждат широкомащабна кампания в подкрепа на каталунската независимост с цел повлияване на общественото мнение в навечерието на референдума от 1 октомври. Първият дипломат на Мадрид Алфонсо Дастис подчерта, че испанските власти са попаднали на фалшиви профили в социалните мрежи, половината от които – създадени в Русия. Тези акаунти са използвани за разпространяване на информация, в която се изтъкват предимствата от отделянето на Каталуния от състава на Испания. Дастис уточни, че по тази тема вече е иницииран диалог с Кремъл. На свой ред министърът на отбраната на Испания Мария Долорес де Коспедал заяви, че чрез действията си споменатите групи се опитват да създадат нестабилност в Европа и поради тази причина Мадрид е длъжен да разкрие информацията, с която разполага. На срещата в Брюксел, която се състоя в понеделник, присъства и генералният секретар на НАТО Йенс Столтенберг. Цитирайки данни от няколко отделни доклади, норвежкият политик заяви, че Русия е предприела опити за намеса във вътрешните работи на няколко държави. Съгласно думите му, крайната цел на Москва е да внесе раздор сред западните страни и по този начин да наруши единството му по въпроса за икономическите санкции срещу Руската федерация. По-рано каталунските лидери отхвърлиха възможността за руска намеса, която да е повлияла на резултатите от референдума за независимост.", "date": "2017.11.14", "title": "Мадрид съобщи за доказателства за руска намеса в кризата с Каталуня"}
{"url": "https://www.24chasa.bg/novini/article/6549609", "text": "Утре Комисията за отнемане на незаконно придобито имущество (КОНПИ) ще запорира активи на Иво Прокопиев и Галя Прокопиева, включително и на фирмата \"Икономедия\", която издава вестник \"Капитал\". В нея бизнесменът Прокопиев има мажоритарен дял. Това съобщи самото издателство в писмо, разпространено в сайтовете \"Дневник\", \"Капитал\" и \"Медиапул\". Репортери от различни медии са получили и мейл, в който издателят твърди, че срещу него и семейството му се упражнява системен натиск. Със снимка на главния прокурор в сайта \"Дневник\" е илюстрирано заглавието \"Нова атака срещу \"Капитал\" и \"Дневник\". В позицията на издателите и редакционния мениджмънт се твърди, че върху председателя на КОНПИ Пламен Георгиев се оказва \"силен натиск от главния прокурор\". Сотир Цацаров в момента е на посещение в Гърция.", "date": "2017.11.14", "title": "Издателят Прокопиев обяви, че утре ще запорират имуществото му"}
{"url": "https://www.24chasa.bg/novini/article/6549621", "text": "Най-малко 530 са вече загиналите, а около 7500 - пострадалите, при мощното земетресение в западната част на Иран, съобщи днес агенция Мехр, цитирана от ТАСС. Трусът стана в неделя вечерта по границата между Иран и Ирак, на 200 км североизточно от Багдад и на около 100 км западно от иранския град Керманшах. Бяха регистрирани две последователни земтресения, съответно с магнитуд 7,2 и 7,3 на дълбочина 19 и 25 км. Сеизмичните вълни бяха усетени още в Кувейт, ОАЕ и Израел, предаде БТА.  Засегнати от природното бедствие са седем провинции в Иран, като в една или друга степен има щети в 1650 градове и села. Напълно разрушени са 12 000 жилищни домове, а още толкова са получили значителни повреди. Днес в Иран е ден на национален траур за жертвите на земетресението.", "date": "2017.11.14", "title": "Най-малко 530 жертви при мощното земетресение в Иран (Снимки)"}
{"url": "https://www.24chasa.bg/novini/article/6549602", "text": "45-годишна безработна жена нападна варненка на спирка и се опита да открадне телефона и чантата й, но бе задържана от случайни минувачи. Тя подписа споразумение с прокуратурата, според което получи условна присъда с 3-годишен изпитателен срок. Опитът за грабеж е извършен на спирка на градския транспорт, в пиков час привечер, близо до един от варненските МОЛ-ове. К. М. чакала на пейка под заслона на спирката, когато в съседство до нея седнала друга жена, която носела торба с покупки, дамската си чанта и мобилен телефон в другата ръка. Докато жената опитвала да позвъни, безработната изведнъж скочила от пейката и с две ръце започнала да дърпа телефона от ръцете й. Нападнатата дама оказала яростна съпротива и успяла да опази апарата. Тогава агресивната варненка задърпала чантата й. Случайни граждани, които се намирали близо до спирката, се притекли на помощ, хванали крадлата и я задържали до идването на полицията. 45-годишната жена е безработна, с чисто съдебно минало. За извършения опит за грабеж съдът й наложи наказание от 4 месеца лишаване от свобода, изтърпяването на което бе отложено с 3 години изпитателен срок. Постигнатото споразумение не подлежи на обжалване и влиза в сила веднага.", "date": "2017.11.14", "title": "Безработна нападна варненка на автобусна спирка"}
{"url": "https://www.24chasa.bg/novini/article/6549653", "text": "Румъния дава висока оценка за работата на България по отношение на сигурността и овладяване на миграционния поток, заяви румънският външен министър Теодор Мелешкану пред председателя на парламента Димитър Главчев. Първият дипломат на Румъния изрази благодарност към България за нейната бежанска политика, съобщават от пресцентъра на Народното събрание.  Парламентарна делегация, водена от председателя на Народното събрание, е на двудневно официално посещение в Румъния. България и Румъния са изключително близки държави, правителствата им работят за реализиране на съвместни проекти и следвайки тази посока, бързаме да разширим и парламентарния диалог, отбеляза председателят на Народното събрание. По думите му това е естествено продължение на задълбочаване на сътрудничеството между двете страни на всички равнища.  Като добър пример за развитие на парламентарното взаимодействие Димитър Главчев отбеляза съвместната инициатива на народните представители от външните комисии на законодателните институции на България, Румъния и Сърбия, чието начало беше поставено през октомври 2015 г. в София. Председателят на парламента подчерта, че европейската интеграция на страните от Западните Балкани е особено важна и ще бъде приоритет по време на предстоящото първо за България председателство на Съвета на ЕС. За страната ни то е предизвикателство и голяма отговорност, посочи той. Необходимо е законодателните институции на двете страни активно да стимулират сътрудничеството на всички нива по въпросите на двете председателства на Съвета на ЕС, заяви Димитър Главчев. Те са възможност за подобряване на представите за България и Румъния, за повишаване на видимостта на региона, както и за излагане на вижданията ни по темите, свързани с бъдещето на Европа, подчерта той. В състава на делегацията са председателят на Групата за приятелство България – Румъния Владимир Тошев и членовете на групата Филип Попов, Искрен Веселинов, Бюрхан Абазов и Кръстина Таскова. ", "date": "2017.11.14", "title": "Румъния: Оценяваме работата на България за овладяване на миграционния поток"}
{"url": "https://www.24chasa.bg/novini/article/6549662", "text": "БСП ще подкрепи промените в Конституцията, предложени от ГЕРБ, ако седнат да разговарят с нас по всички теми на прехода, в тях влиза и приватизацията. Иначе не. Това заяви лидерът на БСП Корнелия Нинова на пресконференция в централата на червените. В понеделник стана ясно, че от ГЕРБ ще предложат промени в Конституцията на Република България, за отпадане на давността на престъпления при приватизацията. Именно вчера на премиерата на филма на Елена Йончева \"Граница\", шефът на депутатите от ГЕРБ Цветан Цветанов лично връчи папката с предложението на Корнелия Нинова. От ГЕРБ ще разчитат на подкрепата на \"Обединени патриоти\", ДПС и \"Воля\". За да бъде внесено предложението в Народното събрание, са необходими 60 подписа, а за да мине в пленарната зала - 180 гласа. Нинова определи предложението на ГЕРБ като \"половинчато\" и заяви, че ще го подкрепят, ако се включат и въпросите свързани с приватизацията и масовата приватизация, концесиите на Прехода и групировките, където било раздадено част от материалното богатство на държавата. Мутрите на прехода вън от политическото ръководство на държавата. Целият преход и истината за него да се сложат на масата, заяви Нинова.", "date": "2017.11.14", "title": "БСП подкрепя промените в Конституцията, предложени от ГЕРБ, но с условие"}
{"url": "https://www.24chasa.bg/novini/article/6549643", "text": "Не коментирам изявления на обвиняеми лица, както и публикации в принадлежащи им медии. Това каза само Сотир Цацаров на въпрос на \"24 часа\" по повод писмото на издателите и редакционния мениджмънт на \"Икономедия\" от по-рано днес. Той е на визита в Гърция. Със снимка на главния прокурор в сайта \"Дневник\" е илюстрирано заглавието \"Нова атака срещу \"Капитал\" и \"Дневник\". В позицията на издателите и редакционния мениджмънт се твърди, че върху председателя на КОНПИ Пламен Георгиев се оказва \"силен натиск от главния прокурор\", за да запорира имущество на Иво Прокопиев. Според източници на \"24 часа\" действително утре Комисията за отнемане на незаконно придобито имущество (КОНПИ) ще заседава и една от точките е запор на активи на бизнесмена. Точката е била в дневния ред на заседанието и миналата седмица. Повод за проверката е дело срещу Иво Прокопиев, известно като ЕВН. По него той е обвиняем заедно с бившите министри Симеон Дянков и Трайчо Трайков и други. Неотдавна делото бе върнато на прокуратурата за доразследване. По закон срокът за проверка на КОНПИ е до 1 г., като той може да бъде продължаван с още 6 месеца. Най-вероятно искането за запор, което ще внесе КОНПИ в съда, ще бъде на активи на фирмата \"Икономедиа\", в която Прокопиев има мажоритарен дял.", "date": "2017.11.14", "title": "Цацаров: Не коментирам изявления на обвиняеми (Прокопиев)"}
{"url": "https://www.24chasa.bg/novini/article/6549616", "text": "Оставка на Валери Симеонов и министърът на вътрешните работи Валентин Радев, и премиерът Бойко Борисов да бъде изслушан в парламента искат от БСП. Това стана ясно по време на пресконференция в централата на партията. Причината от БСП да поискат оставките на министър Радев и Симеонов е пробивът в оградното съоръжение на границата, което бе установено от филма на Елена Йончева - \"Граница\", показан за първи път в понеделник. От него става ясно, че бежанците преминават оградата без проблем с помоща на стълба, а под оградата са изкопани дупки, през които те влизат. \"Става дума не само за националната сигурност. Освен фактите, които видяхте, живите кадри - тук става въпрос за корупция. 200 млн. лв. на хората са изсипани там. По-важното - има свидели, чухте свидетели. Служител, който говори за организирани канали на трафик\", каза лидерът на БСП Корнелия Нинова. \"Искаме Бойко Борисов да посочи в парламента поименно кой се занимава с наркотрафик и кой е купувал гласове от затворници\", поиска още Нинова по повод изказване на премиера от 12-и ноември, в което той казва, че в парламента продължават да стоят хора замесени с наркотрафик и, че има такива купували гласове от затворници.", "date": "2017.11.14", "title": "БСП: Оставка на Симеонов и Валентин Радев, Борисов да бъде изслушан в парламента"}
{"url": "https://www.24chasa.bg/novini/article/6549712", "text": "Енергетиката ще бъде един от основните приоритети по време на Българското председателство на Съвета на ЕС. Това е секторът, който касае всеки един от нас като потребители, касае и бизнеса. Това е секторът, който има изключително голямо влияние и въздействие върху икономиката на всяка една държава. Това каза министърът на енергетиката Теменужка Петкова по време на откриването на седмата Регионална енергийна конференция, организирана от Българския енергиен и минен форум, която се провежда днес и утре в Интер Експо Център в София. Министър Петкова припомни, че в края на миналата година беше приет законодателният пакет \"Чиста енергия за всички европейци\". По думите й това е законодателен пакет, който може да бъде определен като изключително амбициозен и фундаментален за развитието на енергетиката, предаде БТА.  Министърът на енергетиката обясни, че темите, които в рамките на Българското председателство ще трябва да бъдат разрешени, са свързани с енергийната ефективност и модела на електроенергийния пазар. Според Петкова трябва да се намери общ подход и консенсус между всички 27 държави-членки и по теми, свързани с възобновяемите енергийни източници и приемането на Регламент за управлението на Енергийния съюз. Теменужка Петкова допълни, че важен приоритет пред България по време на председателството на страната ни на Съвета на ЕС е да се засили регионалното сътрудничество. По думите й по време на председателството страната ни ще акцентира върху засилване на сътрудничеството и изграждане на липсващата енергийна инфраструктура между страните от Западните Балкани. \"В сектор енергетиката този приоритет има изключително висока стойност, защото той е свързан с целия регион, с развитието на пазара на природен газ, с конкуренцията и сигурността на доставките. Тук ние ще наблегнем на изграждането на липсващата инфраструктура на България със съседните на нас страни. Това е приоритет, който ще даде възможност да поставим основите на един регионален пазар на природния газ и да гарантираме сигурността на енергийните доставки\", заяви Теменужка Петкова. Министър Петкова информира, че в рамките на Българското председателство на Съвета на ЕС ще се състои и форум на Групата на високо равнище за свързаност на газопреносната система в Централна и Югоизточна Европа /CESEC/. Тя се надява именно в рамките на този форум да бъде поставена и първата копка на изграждане на Интерконектора Гърция-България. Енергийният министър извести, че миналата седмица е била възложена първата обществена поръчка за реализацията на интерконектора, която е свързана с избора на инженер-проектант за този проект. През следващата седмица предстои да бъде възложена и обществената поръчка за доставките на тръби. Председателят на парламентарната енергийна комисия в парламента Делян Добрев съобщи, че на 13 и 14 май 2018 г. ще се проведе междупарламентарна комисия в Народното събрание, на която ще заседават председателите на енергийните комисии от всички държави от ЕС. Делян Добрев е на мнение, че трябва да се премине по-бързо към либерализация на пазара на електроенергия. Той смята, че трябва да се изготви изцяло нов Закон за енергетиката, защото предстоящите промени в този закон ще бъдат много. \"Цели глави трябва да изчезнат, други да се пренапишат. Моето мнение е, че трябва да има изцяло нов Закон за енергетиката, който да отмени стария и да приложи реално либерализацията на пазара в България\", заяви Делян Добрев. Председателят на Комисията по енергетика в парламента се надява да има добри новини от двата блока, които се проучват за наличието на природен газ в Черно море.", "date": "2017.11.14", "title": "Теменужка Петкова: Енергетиката е основен приоритет по време на председателството"}
{"url": "https://www.24chasa.bg/novini/article/6549758", "text": "Временно движението при км 26 на автомагистрала \"Струма\" се осъществява в изпреварващата лента в посока София поради пътнотранспортно произшествие. Това съобщиха от пресцентъра на Агенция \"Пътна инфраструктура\". Пътна полиция регулира трафика.                                                                                                                                                                                                                                                                                                                       ", "date": "2017.11.14", "title": "Катастрофа при 26 км на АМ \"Струма\" ограничава движението в посока София"}
{"url": "https://www.24chasa.bg/novini/article/6548515", "text": "Само 1/4, или 1,8 милиона българи, живеят с над 575 лв. - колкото е издръжката за нормален живот в страната. Останалите близо 5,4 милиона души живеят с по-малко, съобщи президентът на КНСБ Пламен Димитров. Синдикатът изнесе данни от наблюдението на потребителските цени и издръжката на живот у нас през септември. Според тях 30% от домакинствата, или 2 165 000 души, преживяват с до 314 лв., което е линията на бедност. Делът на работещите бедни се е удвоил за последните 5 години и стига 12 на сто. Синдикатите пресметнаха, че брутната заплата за всеки от двамата работещи родители с две деца трябва да е 1474 лв. Тези пари стигат за покриване на основните нужди на едно дамакинство - храна, здравеопазване, образование и сметки.  В София са необходими със 180 лв. повече. В столицата животът е по-скъп, но и средната заплата е по-висока - около 1405 лв. “Ако махнем София в изчислението на средната работна заплата, ще видим, че тя ще падне с близо 200 лв. до 862 лв.”, обясни Димитров. За първи път работещите на минимална заплата са над 400 000. Всеки пети, нает в реалната икономика, получава минимума, а в туризма само за година има двоен ръст на нископлатените. “От 16% през миналата година сега делът им е 38%. Повече от една трета от всички в този сектор са на минимална заплата, което означава, че нещо не е в ред”, каза лидерът на КНСБ. В Силистра близо 34,3% от работниците получават минималната заплата, а във Видин - 31%. През последните 10 г. издръжката на живот е нараснала с 38,8%, изчисли Димитров. Минималната работна заплата в България остава една от най-ниските не само в ЕС, но и на Балканите - зад нас е само Албания, посочи той. В Сърбия е с 5, 2% по-висока, а в Румъния - с 26,2% Средната работна заплата у нас пък е с 200 евро по-ниска от тази в северната ни съседка и двойно по-малка от заплащането в Хърватия.", "date": "2017.11.14", "title": "Само 1/4 имат пари за нормален  живот - по 575 лв.  на член в семейство"}
{"url": "https://www.24chasa.bg/novini/article/6549124", "text": "Благотворителният фонд, принадлежащ на Марк Зукърбърг и съпругата му Присила Чан, дари на американския университет „Харвард” 12,1 млн. долара. По информация на престижното учебно заведение, средствата са предназначени за отпускане на грантове за студенти от социално слаби семейства, които възнамеряват на по-късен етап да развият кариера в областта на обществените услуги. Така, благодарение на оказаната помощ, „Харвард” ще може да предостави безвъзмездни финансови средства на около 2,3 хил. души в следващите 15 години. Припомняме, че основателят на Facebook Марк Зукърбърг и настоящата му съпруга се запознават именно в „Харвард”, докато и двамата следват там. Зукърбърг изучава психология и компютърни науки, а Чан – медицина.", "date": "2017.11.14", "title": "Марк Зукърбърг дари повече от 12 млн. долара на \"Харвард\""}
{"url": "https://www.24chasa.bg/novini/article/6549119", "text": "Служители на полицейското управление в Горна Оряховица разследват кражба на портмоне и два мобилни телефона от лек автомобил. Престъплението е извършено в понеделник на пл. „Георги Измирлиев“ в железничарския град, докато тъжителят е разтоварвал стока от возилото. По негови данни в портмонето е имало около 800 лв. По случая е започнато досъдебно производство.", "date": "2017.11.14", "title": "Обраха шофьор, докато стоварва стока,\nв центъра на Горна Оряховица"}
{"url": "https://www.24chasa.bg/novini/article/6549138", "text": "Над 150 нарушения засне само за ден край Казичене мобилна камера на столичната  \"Пътна полиция\", казаха за \"24 часа\" от СДВР. Над 100 превишения на скоростта са снимани само вчера. От сутринта днес пък са заснети около 50. Заради това от \"Пътна полиция\" ще монтират стационарна камера, която ще стои постоянно там. Тя ще бъде сложена в 11,30 часа днес на моста на Казичене.  СДВР разполага с 3 стационарни и 9 мобилни камери. ", "date": "2017.11.14", "title": "Хванаха над 150 нарушения за ден на Казичене, монтират постоянна камера"}
{"url": "https://www.24chasa.bg/novini/article/6549137", "text": "Учени създадоха тъкан, която ще измерва температурата на човешкото тяло и ще се приспособява към заобикалящата я среда, съобщи Лайф. Става въпрос за евтина, базирана върху пластмаса материя, която може да послужи като основа за създаване на дреха, охлаждаща тялото на носещия я. \"Ако можете да охладите човека, вместо сградата, в която работи или живее, това ще спести енергия\", поясниха учени от Станфордския университет в Калифорния. Те разработили тъкан, която съхранява температурата на кожата в идеалните й стойности, без да се влияе от метеорологичните условия. Двустранната тъкан, създадена на базата на фолиевата текстура, позволява не само да се съхрани топлината, но и да се предотврати прегряването на организма. Материята охлажда, като оставя потта да се изпари през нея. Подобен ефект се постига и с други платове. Учените от Станфордския университет обаче предлагат втори революционен механизъм за охлаждане, който позволява топлината, отделяна от тялото като инфрачервена радиация, да премине през пластмасовия текстил. Както отбелязват учените, създаването на материята било вдъхновено от обикновено кухненско фолио. Тя регулира по най-оптимален начин температурата на организма. Понастоящем учените съвместно с производители на облекла са пристъпили към създаване на специален енергоефективен текстил, който може да бъде пуснат в промишлено производство. Резултатите от изследването са публикувани в сп. \"Сайънс\".", "date": "2017.11.14", "title": "Учени разработиха материя, която\nохлажда човешката кожа"}
{"url": "https://www.24chasa.bg/novini/article/6549155", "text": "84-годишен видинчанин е станал жертва на телефонна измама. Това съобщиха от Областната дирекция на МВР – Видин. Снощи в 20.00 часа мъжът сигнализирал за случилото се в полицията. Два часа по-рано на домашния му телефон позвънил непознат, който се представил като служител от криминална полиция. Възрастният човек бил убеден, че ще участва в полицейска операция за залавяне на измамници. Към 19.15 часа той изхвърлил през терасата на жилището си плик с 1 860 лева, златна коронка, чифт златни обеци, лична и дебитна карта. По случая работи РУ-Видин, образувано е досъдебно производство.", "date": "2017.11.14", "title": "84-годишен видинчанин изхвърли през терасата личната си карта и близо 2000 лв"}
{"url": "https://www.24chasa.bg/novini/article/6549169", "text": "Възрастна жена от Исперих е станала поредната жертва на телефонна измама и дала 7250 лева на престъпниците, съобщиха от Областната дирекция на МВР в Разград. Вчера в следобедните часове 74-годишната исперихчанка получила обаждане на домашния си телефон, с което я убедили, че помага на служител от криминална полиция за залавянето на телефонни измамници. Възрастната жена хвърлила през прозореца на кухнята си парите, увити в найлонова чанта. По случая е образувано досъдебно производство.", "date": "2017.11.14", "title": "74-годишна от Исперих даде над 7 000 лева на ало измамници"}
{"url": "https://www.24chasa.bg/novini/article/6549103", "text": "Човешки череп е намерен в гориста местност в Горна Оряховица, съобщиха от полицията във Велико Търново. В понеделник местен жител се натъкнал на зловещата находка зад бензиностанция на ул.\"Иван Момчилов\". На местопроизшествието е извършен оглед, но други човешки останки не са открити. Черепът е взет за изследване. Назначени са експертизи. По случая е започнато досъдебно производство за престъпление по чл.115 от НК", "date": "2017.11.14", "title": "Откриха човешки череп зад\nбензиностанция в Горна Оряховица"}
{"url": "https://www.24chasa.bg/novini/article/6549187", "text": "Иранският президент Хасан Рохани обеща възможно най-бързо възстановяване на районите, понесли най-големи разрушения при силното земетресение с магнитуд 7,3 в неделя, съобщи Асошиейтед прес, цитирана от БТА.  Рохани, който посети днес тежко пострадалата провинция Керманшах, каза, че администрацията му планира да подпомогне възстановителните работи с помощи и заеми. Иранският президент благодари на страните, които са изразили съболезнования за над 400-те жертви и хилядите ранени. Властите съобщиха, че са разрушени повече от 12 000 жилища и много от местните жители все още имат нужда от палатки и одеяла. След временно прекъсване на издирвателните работи през нощта спасителите продължиха днес да претърсват остатъците от рухналите сгради. Най-тежко изглежда е пострадал населеният с кюрди град Сарпол е Захаб, в планината Загрос на границата с Ирак.", "date": "2017.11.14", "title": "Иран: Възможно най-бързо ще възстановим районите, пострадали при земетресението"}
{"url": "https://www.24chasa.bg/novini/article/6549207", "text": "Атентатор самоубиец взриви кола, натъпкана с експлозиви, край лагер, използван от йеменските сили за сигурност в южния град Аден тази сутрин, предаде БТА. Загинаха най-малко четирима човека, предаде Ройтерс, като се позова на очевидци. Източници на Франс прес твърдят за 10 убити, но тази информация засега не е потвърдена. Според един от тях бомбата е била взривена дистанционно. След експлозията се чули и изстрели.", "date": "2017.11.14", "title": "Най-малко четирима загинали при \nсамоубийствен атентат в Йемен"}
{"url": "https://www.24chasa.bg/novini/article/6549216", "text": "„Досиетата от Рая“, информация за които изтече наскоро и които разкриват скритото богатство на световните елити, ще бъдат подложени на дебат с комисар Пиер Московичи във вторник от 10:00 часа, се казва в съобщение от пресслужбата на ЕП, цитирана от \"Фокус\".  Очаква се евродепутатите да призоват за създаването на специална анкетна комисия, която да разгледа новия скандал и начините за борба с укриването на данъци в голям мащаб. Заключенията на специалната анкетна комисия, създадена през 2016 г. в отговор на „Досиетата от Панама“, ще бъдат поставени за пленарно гласуване през декември.", "date": "2017.11.14", "title": "Евродепутатите обсъждат „Досиетата от Рая“"}
{"url": "https://www.24chasa.bg/novini/article/6549231", "text": "Районна прокуратура-Стара Загора наблюдава досъдебно производство за извършено престъпление  на 9 ноември 2017 г. в гр. Стара Загора.  Без надлежно разрешително, което се изисква по закон, е използвано специално техническо средство, предназначено за негласно събиране на информация. Техническото средство е било монтирано в дамска тоалетна на ППМГ „Гео Милев“-гр. Стара Загора, съобщават от прокуратурата. Извършителят на деянието е установен. Той е непълнолетен. Предстои по случая да бъдат извършени съответните процесуално-следствени действия под ръководството на Районна прокуратура -Стара Загора. Срокът за разследване по досъдебното производство е до 10 януари 2018 г.", "date": "2017.11.14", "title": "Непълнолетен скрил камерата в женската тоалетна на Математическата гимназия в Стара Загора"}
{"url": "https://www.24chasa.bg/novini/article/6549224", "text": "Районна прокуратура - Хасково задържа и привлече като обвиняеми Димитър С. /23 г./ и Недялко Б. /28 г./ за причиняване на средни телесни повреди по хулигански подбуди, съобщи пресцентърът на Пловдивската апелативна прокуратура. Двамата при побой са счупили челюстта на Р.Р. /48 г./, а освен това Недялко Б. като длъжностно лице и по хулигански подбуди е счупил и лявата ръка на Д. Т. /40 г./. Досега е било установено, че на 5 ноември т. г. в Хасково двамата обвиняеми били в нощен бар, където работели като охранители. При възникнал конфликт с двама клиенти на заведението, те им нанесли побой. След инцидента двамата пострадали били отведени за оказване на медицинска помощ в болница. С постановления на Районна прокуратура - Хасково двамата обвиняеми са задържани за срок от 72 часа, като предстои да бъде внесено искане в съда за вземане на мярка за неотклонение \"задържане под стража\".", "date": "2017.11.14", "title": "Двама души са задържани и обвинени за побой в Хасково"}
{"url": "https://www.24chasa.bg/novini/article/6549226", "text": "Талибаните атакуваха около 15 поста на силите за сигурност в южната афганистанска провинция Кандахар през нощта, като убиха най-малко 22-ма и раниха 15 полицаи, съобщиха Асошиейтед прес и Ройтерс, цитирайки местни полицейски източници. Афганистански депутат даде много по-големи числа за загубите, като каза, че загиналите полицаи са 37, а ранените - 30. Талибаните пък твърдят, че са убили 43 полицаи и са унищожили 13 бронирани коли, предаде БТА.  Бунтовниците обаче често изопачават данните за жертвите при свои нападения, отбелязва ДПА. Според представители на афганистанските власти, цитирани от Ройтерс, правителствените сили са убили 45 и са ранили 35 талибани. Бунтовниците не са успели да превземат нито един от атакуваните от тях полицейски постове.", "date": "2017.11.14", "title": "Талибани убиха най-малко 22 полицаи при атака на 15 полицейски поста в Афганистан"}
{"url": "https://www.24chasa.bg/novini/article/6549240", "text": "Инцидент с цистерна затвори за движение отбивката от с. Труда и Карлово за АМ \"Тракия\" и Пловдив. По данни на пресцентъра на ОД на МВР - Пловдив катастрофата е станала около 10,30 часа. Цистерната се е обърнала в ръкава от Карлово, като част от нея е на основното пътно платно. По последни данни шофьорът, който е пътувал сам, е починал на място. Движението на автомобилите от магистралата в посока Пловдив се извършва от отбивката на 122 километър, регулирането на което е поето от служители на Пътна полиция - Пловдив.", "date": "2017.11.14", "title": "Цистерна се обърна на АМ \"Тракия\" при Карлово, шофьорът е загинал на място"}
{"url": "https://www.24chasa.bg/novini/article/6549257", "text": "Тенденцията е към намаляване броя на нарушенията по зимните ни курорти. Това каза в сутрешния блок „Добро утро, България” на Радио „Фокус” Димитър Маргаритов, председател на Комисията за защита на потребителите, по повод предстоящите проверки на търговските обекти по зимните ни курорти. Той подчерта, че няма вариативност във видовете нарушения от страна на търговците, а тенденцията е към намаляването на броя им. Според председателя на КЗП се очаква това да се запази и този зимен сезон търговците да предоставят туристическите продукти и услуги в съответствие с изискванията на закона. Законът предвижда и сериозни санкции, които се определят както от вида нарушение, така и от честотата на неговото повтаряне, обясни още той. „Относно най-често срещаните нарушения има известна симптоматика те да са основно няколко, като например несъвпадането на това, което сте предложили в офертата с това, което предлагате на място. Също така и опити да се предоставят туристически услуги в некатегоризирани обекти, като тук трябва да кажем, че понякога това не се дължи на причини само от търговеца. Мисля, че ние ще успеем и с превантивна дейност, и с един стриктен контрол да сведем до минимум тези нарушения и да се запази положителната тенденция за намаляване на броя им“, допълни председателят на КЗП. Димитър Маргаритов коментира още, че през изминалия сезон в трите най-големи зимни курортни града са извършени около 700 проверки, а около 100 са констатираните нарушения от различно естество. Проверки ще се извършват през целия сезон, като ще се реагира и по сигнали на граждани. Маргаритов призова потребителите към активна позиция при злоупотреби.", "date": "2017.11.14", "title": "Маргаритов, КЗП: Нарушенията по зимните ни курорти намаляват"}
{"url": "https://www.24chasa.bg/novini/article/6549278", "text": "Военновъздушните сили на Турция са извършили бомбардировки в югоизточната част на страната и в Северен Ирак, в резултат на които са ликвидирани най-малко 17 членове на „Работническата партия на Кюрдистан“ (ПКК), предава Anadolu Agency,цитирана от \"Фокус\". В изявление, разпространено от Генералния щаб на турската армия, се пояснява, че въздушните удари са нанесени в провинциите Шърнак и Битлис, където са ликвидирани четирима членове на забранената ПКК. Останалите са загинали в резултат от бомбардировките в Северен Ирак. В отделна операция, проведена с безпилотен летателен апарат в провинция Хаккяри, са ликвидирани 10 членове на ПКК.", "date": "2017.11.14", "title": "27 членове на ПКК са ликвидирани при въздушни удари в Турция и Северен Ирак"}
{"url": "https://www.24chasa.bg/novini/article/6549287", "text": "Говорейки в рамките на конференцията \"НАТО и Западните Балкани: Регионална динамика в ерата на предизвикателствата на глобалната сигурност\", която се провежда в Прищина, министър-председателят на Косово Рамуш Харадинай заяви, че като партньор на Алианса страната му заслужава да има собствена армия, съобщава електронното издание Gazeta Express, цитирано от Фокус. „Косово заслужава членство в НАТО. Искаме НАТО да остане в Косово. Полагаме усилия да създадем Въоръжени сили на Косово и вярваме, че до 2020 г. ще завършим процеса за членство в НАТО. Гледаме на Алианса като на специален фактор за стабилност в региона, особено когато става дума за борба с радикализма... Въоръжените сили на Косово ще подпомогнат този процес и ще гарантират сигурността за всички граждани на Косово\", подчерта Харадинай. Съгласно думите му, всички страни от региона са изправени пред различни предизвикателства, като подчерта като примери намесата на Русия в Балканите, екстремизма, организираната престъпност, кибератаките и социално-икономическите сътресения. Харадинай подчерта положителната роля на НАТО за преодоляването на тези проблеми, повтаряйки още веднъж, че Косово трябва да има собствена армия, за да действа съвместно с Алианса за справянето с изброените предизвикателства.", "date": "2017.11.14", "title": "Рамуш Харадинай: Косово заслужава да има собствена армия"}
{"url": "https://www.24chasa.bg/novini/article/6549304", "text": "Испанският премиер Мариано Рахой изрази днес надежда, че на извънредните избори в Каталуня няма да победят привържениците на независимостта на автономната област, предаде ТАСС, цитирана от БТА. В интервю за радио \"Копе\" Рахой призова всички каталунски гласоподаватели да изразят волята си и каза, че \"всеки, който победи, трябва да спазва закона\". \"Ние ще работим с цел силите, поддържащи независимостта на Каталуня, да не победят\", заяви в същото време ръководителят на испанското правителство. Коментирайки прилагането на член 155 от испанската конституция, позволяващ да се ограничи самоуправлението на Каталуня, Рахой каза, че това е извънредна мярка, която служи за възстановяване на законността и за защита на всички жители на областта. Ако след изборите на 21 декември Каталуня се върне към \"нормален живот\", растежът на испанската икономика ще е 2,8-3 процента, каза Рахой. Заради политическата нестабилност в Каталуня Мадрид миналия месец понижи официалните си прогнози за икономическия растеж за догодина от 2,6 на 2,3 на сто, отбелязва Ройтерс. Рахой каза, че няма доказателства, че руското правителство стои зад онлайн намеса в каталунската политика, но е установено, че 55 процента от акаунтите, разпространяващи фалшиви новини, идват от руска територия, а 30 процента - от Венецуела. Очевидно е, че има хора, които са заинтересовани нещата да не вървят добре в Европа, каза испанският премиер, цитиран от Асошиейтед прес. Вестник \"Паис\" писа неотдавна, че хакери, намиращи се на територията на Русия, са помагали на каталунските власти да поддържат в работен режим сайт за референдума за независимост.", "date": "2017.11.14", "title": "Рахой: Надявам се на изборите в Каталуня да не победят сепаратистите"}
{"url": "https://www.24chasa.bg/novini/article/6549307", "text": "52-годишен мъж загина при пътен инцидент в района на км 126 на автомагистрала „Тракия”, съобщиха от пресцентъра на МВР. Около 10.30 часа е получен сигнал за обърнал се влекач „Мерцедес” с цистерна в района на 126-ти км на автомагистрала „Тракия” (пътен възел Бургас – Пловдив), по посока Пловдив.  На място незабавно са изпратени екипи на полицията, пожарната и спешна помощ. Установено е, че 52-годишен мъж от Русенска област, който управлявал тежкотоварния автомобил, е загинал. Местопроизшествието е запазено. Причините за тежката катастрофа се изясняват. До приключване на процесуално-следствените действия и разчистване на пътното платно от разлято гориво, движението на автомобилите се пренасочва по обходни маршрути от служители на сектор “Пътна полиция”.", "date": "2017.11.14", "title": "52-годишен е загиналият на \"Тракия\", след като цистерна се обърна"}
{"url": "https://www.24chasa.bg/novini/article/6549323", "text": "Перничанин и столичанка застават пред съда за кражба на 100-годишни икони, съобщи ОДМВР - Перник. През юли от църквата в брезнишкото село Режанци били откраднати 12 дървени икони, един дървен кръст и китра. По данни на експерти иконите са на един век и стойността им надхвърля 11 000 лева. Органите на реда установили извършителите - 30-годишният Ю.М. от Перник и 25-годишната З.И. от София. Двамата живеели на семейни начала. Майката на мъжа пребивавала в с.Режанци и те често ходели там. Откраднатите вещи са били продадени в столицата и след това препродавани през заложни къщи. Всички са намерени и иззети. Ю.М. и З.И. са привлечени като обвиняеми. Досега не са познати на полицията с криминални прояви. По случая работи и Районна прокуратура - Брезник.", "date": "2017.11.14", "title": "Изправят на съд крадци на стари икони"}
{"url": "https://www.24chasa.bg/novini/article/6549357", "text": "Обвиненият за убийството на Георги в Борисовата градина Йоан Матев остава в ареста, реши преди минути Софийският апелативен съд. На 7 ноември той бе пуснат на свободна с подписка от съдия Мина Мумджиева, тъй като не можел да стои повече от 8 месеца зад решетките. Софийският апелативен съд отмени това решение с мотива, че законовият срок на задържането е година и шест месеца. Матев е обвинен за убийство по особено мъчителен начин. Магистратите наблегнаха и на факта, че не само законовият, но и разумният срок не е изтекъл и разследването се е движело с бързи темпове. В началото на заседанието стана ясно , че делото вече е разпределено в СТС и до 2 месеца то трябва да бъде насрочено. Съдът посочи още, че има достатъчно събрани доказателства, които уличават Йоан в извършването на престъплението. това са показанията на неговите съученици и съотборници, които го разпознават на записите от камерите, разпитът на брата на Йоан Марсел, който посочва къде е хвърлен ножът, както и експертиза, която показва, че това оръжие отговаря на раната на Георги. Съдът не подмина и факта, че Йоан се е укривал след престъплението,3 променил е външността си и има два адреса на пребиваване - в Кокаляне и в квартал Младост. Истински екшън обаче се разигра пред зала 1 в Съдебната палата след края на процеса. Адвокатката на Матев Стоянка Маркова, която по време на делото обвини медиите, че внушавали на обществото, че Йоан може да избяга, отказа да коментира развоя, обвинявайки журналистите, че й устройват граждански арест в залата. \"Не ми нарушавайте гражданските права\", започна да вика Маркова, която даже поиска съдиите да й осигурят възможност да излезе от залата. След силните викове на адвокатката журналистите се отказаха повече да й задават въпроси.", "date": "2017.11.14", "title": "Съдът върна в ареста Йоан Матев, обвинен за убийството на Георги (Обновена)"}
{"url": "https://www.24chasa.bg/novini/article/6549331", "text": "Властите в Хайдерабад полагат усилия да прочистят южния индийски град от просяци преди посещението по-късно този месец на Иванка Тръмп, която ще участва в международна конференция, предаде Асошиейтед прес, цитирана от БТА. През изминалата седмица повече от 200 просяци са били откарани в приюти, намиращи се на територията на два градски затвора. В Хайдерабад е наложена строга забрана за просия по улиците и на други обществени места. Кампанията изглежда постига желания резултат, защото хилядите просяци в града вече не се виждат, отбелязва Асошиейтед прес. Иванка Тръмп е съветник на своя баща, президента на САЩ Доналд Тръмп. Този месец тя ще бъде специален гост и ще говори на Глобалната среща на високо равнище по въпросите на предприемачеството, която ще се състои в Хайдерабад. Очаква се във форума на участва и индийският премиер Нарендра Моди. През декември Хайдерабад ще бъде домакин на още едно международно събитие - Световната конференция за защита на езика телугу.", "date": "2017.11.14", "title": "Индийски град маха просяците от улиците заради визита на Иванка Тръмп"}
{"url": "https://www.24chasa.bg/novini/article/6549334", "text": "В резултат на въздушните удари, поразили пазар в Атареб, разположен западно от сирийския град Алепо, са загинали най-малко 53 души, сред които пет деца, предава най-голямата обществена медия в Австрия ORF, като се позовава на данни от базираната в Лондон Сирийска обсерватория за човешките права. Към момента обаче остава неясно дали ударите по контролирания от опозицията на Дамаск район са извършени от правителствените сили на Башар Асад или от руски изтребители, предаде \"Фокус\".  Видеозаписи, разпространени от активисти в интернет, показват тежки разрушения, десетки загинали и бягащи цивилни. Атареб се намира в район, който всъщност е защитен от споразумението за деескалация, сключено през месец май между Русия, Иран и Турция.", "date": "2017.11.14", "title": "Над 50 жертви при въздушни удари западно от Алепо"}
{"url": "https://www.24chasa.bg/novini/article/6549358", "text": "Турският президент Реджеп Тайип Ердоган, който е на официално посещение в Кувейт, се срещна днес с премиера на страната шейх Джабер Мубарак ал Хамад ас Сабах, съобщава в.\"Миллиет\", цитиран от БТА. По-късно днес той ще се срещне с емира на Кувейт шейх Сабах ал Ахмад ал Джабер ас Сабах и ще се състоят разговори на делегации на двете страни. В състава на турската делегация, придружаваща президента по време на визитата в Кувейт, участват началникът на генералния щаб ген.Хулуси Акар и много министри от правителството, включително министърът на правосъдието Абдюлхамит Гюл, министърът на външните работи Мевлют Чавушоглу, министърът на икономиката Нихат Зейбекчи, министърът на енергетиката и природните ресурси Берат Албайрак.", "date": "2017.11.14", "title": "Ердоган се срещна с премиера на Кувейт"}
{"url": "https://www.24chasa.bg/novini/article/6549360", "text": "Снеговалежът и студеното време, които обхванаха северозападната част на Балканския полуостров в понеделник, предизвикаха сериозни затруднения в движението по пътищата в Словения, Хърватия и Босна и Херцеговина, предава скопският телевизионен канал A1 On, цитиран от \"Фокус\".  Хърватия бе обхваната от снежна буря в понеделник, която доведе до прекъсването на движението на фериботи и предизвика хаос по пътищата. Най-силно засегнати бяха районите около Капела, Слим и Горски котар. Властите предупредиха за опасност от свлачища по пътищата, забранено бе движението на камиони с ремаркета. Контролно-пропускателният пункт „Пасяк“ на границата на Хърватия със Словения бе затворен. Ситуацията в Словения също е усложнена заради лошото време. Движението по пътя Любляна-Копер е затруднено. Сняг падна в Сараево още в понеделник, но метеоролозите предупреждават, че преваляванията ще се усилят и ще обхванат и останалите части на страната. Очакванията са за образуването на около 15 сантиметра снежна покривка. Температурите се понижиха рязко, а в столицата на Босна и Херцеговина паднаха под нулата. В страната остава в сила жълт предупредителен код. Същевременно в Черна гора все още е в сила червен предупредителен код заради обилни дъждове, силните ветрове и гръмотевичните бури. Предупреждението е валидно за цялата територия на страната. Облачно и студено време обхвана и Сърбия. По планините и високите части в югозападната част на страната се очакват превалявания от сняг.", "date": "2017.11.14", "title": "Сняг и студено време блокираха северозападната част на Балканите"}
{"url": "https://www.24chasa.bg/novini/article/6549418", "text": "При специализирана полицейска операция по линия на противодействието на наркотици под ръководството на Софийска градска прокуратура е разкрита оранжерия за отглеждане и производство на марихуана, съобщават от прокуратурата. В хода на операцията са извършени претърсвания и изземвания на два адреса - в село Бистрица и столичния кв. Бояна. На първия са открити и иззети шест малки дози. На всеки етаж от триетажна къща в кв. Бояна, включително и в мазето, са били създадени условия за отглеждане на марихуна като са обособени оранжерии с монтирани таймери, въздуховоди, климатици, торове и други течности за обогатяване. Иззети са един чувал готова за продажба марихуана, един чувал със суха тревиста маса, общо 268 броя саксии с растения от типа на конопа /марихуана/, които съставляват пет чувала мокра листна маса. За 24 часа е задържано едно лице по Закона за МВР. Към момента са разпитани лица, имащи отношение към случая. Предстоят процесуално-следствени действия.", "date": "2017.11.14", "title": "Разкрита е оранжерия за марихуана при специализирана полицейска акция"}
{"url": "https://www.24chasa.bg/novini/article/6549430", "text": "Руското министерство на отбраната обяви днес, че е установило случаи, в които международната коалиция, оглавявана от САЩ, е подкрепяла терористи от групировката \"Ислямска държава\" (ИД), предаде ТАСС, цитирана от БТА. Коалицията пряко е взаимодействала и е подкрепяла ИД, сочат според министерството факти, открити миналата седмица по време на операцията на сирийските войски за освобождаване на град Абу Кемал с подкрепа от руската авиация. Американците отказаха в категорична форма да нанасят въздушни удари по колона терористи от ИД с мотива, че по техни данни терористите \"доброволно им се предават в плен\" и сега за тях важат положенията на Женевската конвенция относно третирането на военнопленниците, пояснява руското военно ведомство. Според него авиация на коалицията се е опитала освен това да създава пречки на руските самолети в района на Абу Кемал, за да осигури на терористите безопасно изтегляне от района. Настъплението на сирийските правителствени войски осуети плановете на САЩ да създадат \"проамерикански\" органи на властта, неподконтролни на Дамаск, които да управляват териториите по източния бряг на река Ефрат, заявява министерството. За \"проамерикански\" сили, контролиращи Абу Камал, според него щели да бъдат представени бойци от ИД, използващи знамена на Сирийските демократични сили (СДС), открити в източния сирийски град. СДС са смесени кюрдско-арабски сили, подкрепяни от оглавяваната от САЩ коалиция.", "date": "2017.11.14", "title": "Москва: САЩ директно подкрепят в Сирия терористи от \"Ислямска държава\""}
{"url": "https://www.24chasa.bg/novini/article/6549756", "text": "Контактите на високо равнище между армиите на Република България и Република Македония допринасят за развитието на двустранното сътрудничество. Вярвам, че ще продължим тази добра традиция и разширяването на това сътрудничество в интерес на нашите две страни. Това заяви днес, 14 ноември 2017 г., началникът на отбраната генерал-лейтенант Андрей Боцев на срещата си с началника на Генералния щаб на Армията на Република Македония генерал-лейтенант Методия Величковски, съобщават от пресцентъра на Министерството на отбраната. „Изказвам увереността си, че традиционно високото ниво на развитие на двустранните военни отношения ще продължи да допринася за постигането на качествено нови военни способности на въоръжените ни сили, както и за по-нататъшното укрепване на регионалната сигурност“, категоричен бе генерал-лейтенант Боцев. Двамата обсъдиха възможностите за развитие на конкретни инициативи в сферата на отбраната, оказването на подкрепа за изготвяне на стратегически документи за македонската армия, военното образование и обучението на македонски военнослужещи във военноучебни заведения в Република България, включващи целия спектър на подготовка, както и провеждането на съвместни учения и сътрудничеството между видовете Въоръжени сили. Посочено бе и планираното провеждане през месец май 2018 г. на съвместно учение на Специалните сили на България и Република Македония. Пред македонската делегация бе представен брифинг за структурата и плановете за развитие на Въоръжените сили на България, изградената при тях система за развитие на националните концептуални и доктринални документи и актуалното състояние на доктриналната база. Предоставена бе информация за българското участие в операции и мисии зад граница през 2017 г. На представянето присъстваха заместник-началниците на отбраната генерал-лейтенант Пламен Атанасов и вицеадмирал Емил Ефтимов, командващият на Съвместното командване на силите генерал-лейтенант Любчо Тодоров и командирите на видовете Въоръжени сили, директори на дирекции в Министерството на отбраната. По-късно се проведе среща на заместник-министъра на отбраната Анатолий Величков с генерал-лейтенант Методия Величковски. На срещата присъстваха още посланикът на Република Македония Н. Пр. Марян Гьоковски и началникът на политическия кабинет Илия Налбантов. България категорично подкрепя усилията на Република Македония за членство в НАТО – заяви на срещата заместник-министър Величков. В тази връзка и в контекста на разширяването на регионалното сътрудничество в областта на отбраната ще продължат контактите на политическо ниво. На срещата бе изказано задоволство от това, че подписаните два двустранни документа по време на посещението в София на министъра на отбраната на Република Македония Радмила Шекеринска в началото на ноември са положителна стъпка за още бъдещи съвместни инициативи в областта на модернизацията на въоръжените сили и повишаването на отбранителните способности на нашите две страни. Заместник-министър Анатолий Величков и генерал-лейтенант Методия Величковски се обединиха около идеята за важната роля на военната експертиза и на двете страни за бъдещото сътрудничество в отбраната. В рамките на официалното посещение у нас генерал-лейтенант Андрей Боцев и генерал-лейтенант Методия Величковски се поклониха пред Паметника на незнайния воин в столицата. Македонската делегация посети и Военната академия „Г. С. Раковски“, където бе проведена среща с началника на академията генерал-майор Груди Ангелов. Македонската делегация беше запозната със структурата, целите и задачите на военно-учебното заведение и бяха разгледани възможностите за разширяване на сътрудничеството. Като възпитаник на Военна академия „Георги С. Раковски“, генерал-лейтенант Величковски пожела да я разгледа отново. Той изрази благодарност за топлия прием и задоволство от постигнатите резултати и от плановете за развитие. Утре, 15 ноември, началникът на Генералния щаб на Армията на Република Македония ще посети Националния военен учебен комплекс ,,Чаралица”. Там той ще бъде запознат с мисията, функциите, задачите и структурата на комплекса и наличните симулационни продукти и системи за обучение. ", "date": "2017.11.14", "title": "Ген. Боцев: Ще продължим да разширяваме сътрудничеството ни с Македония"}
{"url": "https://www.24chasa.bg/novini/article/6549781", "text": "България е на четвърто място в света по жители над 60 години от общия брой население, според данни на ООН, съобщи д-р Емилия Войнова на кръгла маса по проблемите на демографията във Враца, цитирана от БТА. Кръглата маса \"Подобряване на демографското състояние на България\", която се провежда под патронажа на заместник министър-председателя Валери Симеонов, бе открита днес от кмета на общината Калин Каменов. Целта на форума е да се обсъдят с местната власт и неправителствени организации мерките, които трябва да се вземат за разрешаване на демографската криза в страната. Страната ни с 26,1 на сто население над 60-годишна възраст се нарежда в света след Япония, Италия и Германия, посочи Емилия Войнова. По думите й застаряването на населението е световен процес, но най-бързо застаряващият континент е Европа. Очаква се до 2050 г. 35 на сто от населението на континента да е бъде в над 60-годишна възраст. Същата е тенденцията и в Европейския съюз, в който през 2015 г. за пръв път е отчетен отрицателен естествен прираст въпреки миграционния натиск през последните години, допълни д-р Войнова. Населението на България за 10 години /2004-2014 г./ е намаляло с над 558 хиляди души, като всяка година изчезва население от 40-50 хиляди души или това е средно голям град като Враца, допълни експертът. Средната възраст на населението в страната е 43, 5 години, а допълнителен проблем е, че то не е равномерно разпределено по районите. По думите на Емилия Войнова обезлюдяването е един от най-тежките проблеми, с които трябва да се справим. Според нея на пазара на труда няма конфликт на поколенията. Ако в началото на века при излизането от него на 100 души са влизали 124, то сега при пенсионирането на 100 души започват работа само 64 млади хора. Всички мерки за справяне с демографската криза трябва да са спешни, неотложни и бързи, посочи в заключение д-р Емилия Войнова.", "date": "2017.11.14", "title": "ООН: България е на четвърто място в света по застаряване на населението"}
{"url": "https://www.24chasa.bg/novini/article/6549747", "text": "По бързо производство на Районна прокуратура – Велико Търново мъж е осъден за хулиганство Шест месеца условно с изпитателен срок от 3 години даде Районният съд в Търново на 30-годишен вилнял срещу великотърновка и оказал съпротива срещу органи на властта. Хулиганът е осъден по бързо производство на Районна прокуратура – Велико Търново.  Наказанието е наложено след одобрено от съда споразумение, постигнато с прокуратурата, уточниха от държавното обвинение. Пламен В. се призна за виновен и е осъден за това, че на 28 октомври т.г. в гр. Велико Търново, при условията на продължавано престъпление извършил непристойни действия, грубо нарушаващи обществения ред и изразяващи явно неуважение към обществото, като деянието е съпроводено със съпротива срещу орган на властта, изпълняващ задължения по опазване на обществения ред и по своето съдържание се отличава с изключителна дързост. На стълби, свързващи ул.“Васил Левски“ с ул.“Възрожденска“, псувал и обиждал жена от града и четирима служители на РУ-В.Търново в ОДМВР-В.Търново, хвърлил си личната карта и ударил единия полицай, пречел на поставянето на белезници, ритал и обиждал полицаите. След задържането му в сградата на РУ-В. Търново, хвърлил обувките си по служителите на реда. Споразумението има последици на влязла в сила присъда.", "date": "2017.11.14", "title": "Условна присъда за хулиган, ритал и\nзамерял с обувки полицаи в Търново"}
{"url": "https://www.24chasa.bg/novini/article/6549774", "text": "Неизвестен е открил стрелба със сачми по пешеходци близо до пристанището на френския град Ница, съобщи вестник \"Нис Матен\". Зоната е била отцепена от полицията, която патрулира по основните пътни артерии там - улица \"Фодер\" и булевард \"Лех Валенса\", предава БТА. Миналата година в Ница бе извършен терористичен акт на 14 юли, националния празник на Франция. Тогава радикализиран френски гражданин от тунизийски произход прегази с камион 86 души на пешеходна улица в града и Ислямска държава пое отговорност за нападението.", "date": "2017.11.14", "title": "Неизвестен откри стрелба със сачми по пешеходци в Ница (Обновена)"}
{"url": "https://www.24chasa.bg/novini/article/6549769", "text": "По добива на газ в Добруджа Министерството на околната среда и водите очаква експертни становища от всички други отговорни ведомства. Това съобщи днес на срещата с Инициативния комитет против добива на газ в Генерал Тошево зам.-министърът на околната среда и водите Красимир Живков. „По методите за проучване и добив трябва да се произнесе Министерството на енергетиката, Басейновите дирекции в Плевен и Варна имат компетенции по въпроса нарушава ли се дисбалансът на всички подпочвени води. От РЗИ и ВиК в Добрич се очакват анализи за влиянието върху човешкото здраве и качеството на питейните води, а без подробна хидрогеоложка експертиза РИОСВ – Варна няма да излезе с окончателно решение по доклада за оценката за въздействие върху околната среда“, заяви Живков. Приоритет на МОСВ са здравето на хората и чистата околна среда, категоричен бе зам.-министърът, който участва в срещата на националния омбудсман Мая Манолова с добруджанци. Тя се проведе днес в периода, през който трябва да бъдат обобщени резултатите от обществените обсъждания в деветте населени места на община Генерал Тошево. В работната среща по предизвикалото широк обществен отзвук инвестиционно намерение се включиха и експерти от РИОСВ във Варна.", "date": "2017.11.14", "title": "Красимир Живков: Очакваме експертни становища по добива на газ в Добруджа"}
{"url": "https://www.24chasa.bg/novini/article/6549806", "text": "В следващите шест месеца ще бъде разработен механизъм и нормативна база за прилагането на албанския Закон за защита на националните малцинства, каза пред журналисти в Тирана вицепрезидентът Илияна Йотова, след като разговаря днес с президента, с председателя на парламента и с премиера на Албания. Йотова коментира, че на трите срещи от най-високо ниво е получила уверение, че това не е само един закон за защита на малцинствата. В следващите шест месеца ще бъде разработен механизъм и нормативна база за прилагането му, така че в максимална степен да бъдат защитени всички права на малцинствата, такива, каквито ги познаваме по европейското законодателство, такива, каквито, както подчертаха на тези срещи, Албания винаги е имала като отношение към своите малцинства, посочи вицепрезидентът Йотова, предава БТА. Същевременно тя коментира, че сме в началото на много дълъг процес и на много работа, защото за първи път българското национално малцинство ще има тези права. За мен беше много важно днес да получа гаранции за това, че ще се изучава български език в местата, където има достатъчен брой деца с по-компактно население от български произход. Ще се разработват механизми за включването на български език в средното училище, а не само в съботно-неделните училища, такива, каквито ги познаваме по нашата образователна система, за да се затвори веригата, посочи Йотова. Тя е поставила въпроса пред албанския премиер и да се раздвижи процесът за създаване и на културните центрове, едно споразумение, подписано между двете страни, което по думите й вече отлежава няколко години, защото това е естественото място, където нашата общност, дружествата ни ще могат да учат децата на история, на български традиции, да се правят фолклорни фестивали, различни постановки, да има обмяна между децата от България и децата, които са от български произход в Албания. Вицепрезидентът Илияна Йотова смята, че днешните срещи са постигнали максимално целта на посещението.", "date": "2017.11.14", "title": "Йотова: До 6 месеца ще има механизъм за прилагането на албанския Закон за малцинствата"}
{"url": "https://www.24chasa.bg/novini/article/6549828", "text": "Първата група от участници в 26-ата Национална антарктическа експедиция заминава утре за остров Ливингстън с полет в 19.05 часа от Летище \"София\". Това съобщи ръководителят на експедицията проф. Христо Пимпирев, цитиран от БТА, който е и директор на Българския антарктически институт. В първата група от заминаващи са командирът на Българската база \"Св. Климент Охридски\" на остров Ливингстън инж. Йордан Йорданов, лекарят Цветан Василев, енергетиците Станимир Модев и Йордан Тодоров, геодезистът доц. Борислав Александров, геологът Стефан Велев, физикът Васил Гурев и логистиците Драгомир Матеев и Николай Чальов. Групата ще пътува с граждански полети по маршрута: София - Рим - Сантяго де Чили - Пунта Аренас. От Пунта Аренас полярниците ще продължат със самолет на бразилските военновъздушни сили до съседния на българската база остров Кинг Джордж и оттам ще пътуват до базата с наетия малък 23-метров ветроходен кораб \"Аустралис\". За съжаление, заради ограничения обем на трюма на кораба, ще може да бъдат превозени само минимално количество пресни хранителни продукти, които ще се товарят в аржентинското пристанище Ушуайа, така че до пристигането на испанския кораб \"Хесперидес\" - около Коледа, менюто в базата ще е главно от варива и консерви от запасите от предните години. Участниците ще имат нелеката задача да разконсервират базата след тежката полярна зима, да извършат налагащите се ремонти и да подготвят условията за работа на следващите групи от учени. Паралелно с тази дейност тримата специалисти в групата ще започнат своите изследвания в областта на геологията, сеизмологията и геодезията, информира проф. Пимпирев.", "date": "2017.11.14", "title": "Утре тръгва първата група от български антарктици за остров Ливингстън"}
{"url": "https://www.24chasa.bg/novini/article/6549897", "text": "Ние заставаме категорично зад действията на министър Радев и Валери Симеонов и не смятаме, че има каквото и да е основание за искането на оставката им. Към момента на снимките на филма на Елена Йончева, където се показват кадри от оградата, тя все още не е била завършена. Това заяви депутатът от ГЕРБ Данаил Кирилов на пресконференция на партията по повод исканата оставка на Валентин Радев и Валери Симеонов от БСП. \"В затворите се намират лица, които са следствени и все още имат право на глас, докато не са осъдени. Затова и в затворите има секции за подаване на гласове на изборите\", допълни той.                                                                                                                                                                                                                                                                                                                       ", "date": "2017.11.14", "title": "ГЕРБ: Заставаме категорично зад министър Радев и Валери Симеонов (Видео)"}
{"url": "https://www.24chasa.bg/novini/article/6549858", "text": "Омбудсманът Мая Манолова ще предложи на парламента в спешен порядък промени в Закона за опазване на земеделските земи, които категорично да забранят проучването и добива на нефт, газ и подземни богатства в плодородните земеделски земи на България. Това обяви Мая Манолова при посещението си днес в Община Генерал Тошево. Тя беше там по покана на инициативния комитет „Против добива на газ в Община Генерал Тошево“. На срещата с гражданите участва и зам.-министърът на околната среда и водите Красимир Живков, както и експерти от РИОСВ - Варна. Това съобщиха от пресцентъра на Омбудсмана на Република България. „От разговорите ми с хора, които срещнах на улицата и от обсъждането, което току що приключи, аз съм абсолютно наясно, че газ в Генерал Тошево няма да се добива. Важно е да са го разбрали и институциите. Бяха изтъкнати огромни пропуски в доклада по ОВОС, има съмнения и притеснения, на първо място за водата на Добруджа, за почвите на Добруджа, за растителните видове, за „Натура 2000“, за земеделието, за пчеларството. Хората са абсолютно прави да се притесняват, защото въпросителните са много и това буди тяхната основателна тревога\", категорична бе омбудсманът. Според Манолова са необходими допълнителни становища от всички отговорни институции, като Министерството на енергетиката, Басейнова дирекция, Министерството на здравеопазването, преди да бъде взето крайното решение на РИОСВ - Варна дали да се разреши или не добив на газ в региона. „Тези допълнителни становища са необходими като още по-категоричен аргумент в случай, че се пристъпи към отказ за издаване на разрешение за добив, така че никой да няма основание да съди държавата за пропуснати ползи“, заключи омбудсманът. Тя допълни още, че ще поиска властите да се съобразят на 100% с резултатите от предстоящия референдум на 17 декември 2017 г., в който хората ще се произнесат дали са съгласни в района им да има проучвания и добив на природен газ. Омбудсманът ще настоява и за промени в наредбата, гарантираща обществените обсъждания, за да има по-дълги срокове и възможности, в които да се чуе реално мнението на гражданите. „Ще настоявам да не бъдат приети на второ четене и промените в Административнопроцесуалния кодекс, защото там има предвидено увеличаване на съдебните такси. Те ще се изчисляват върху материалния интерес. И в конкретния случай, минималната такса, която ще трябва да се плати, ако обжалвате крайния акт, е в размер на 4 500 лв., което реално е препятствие на достъпа до съд за много български граждани“, обърна се Манолова към присъстващите над 100 граждани на срещата. Заместник-министърът на околната среда и водите Красимир Живков подкрепи казаното от омбудсмана и посочи, че е нужен цялостен анализ и допълнителни становища от отговорните институции, включително и експертиза от хидрогеолози.", "date": "2017.11.14", "title": "Мая Манолова иска вечен мораториум за добив на нефт и газ от земеделски земи"}
{"url": "https://www.24chasa.bg/novini/article/6549869", "text": "Заместник министър-председателят по правосъдната реформа и министър на външните работи Екатерина Захариева ще бъде на двудневно официално посещение в Държавата Кувейт, по покана на първия заместник министър-председател и министър на външните работи шейх Сабах Халед ал Хамад ас Сабах, съобщиха от пресцентъра на външното министерство. Визитата ще е на 14 и 15 ноември, като Захариева ще се срещне с емира на Държавата Кувейт шейх Сабах ал Ахмад ал Джабер ас Сабах, с министър-председателя шейх Джабер Мубарак ал Хамад ас Сабах, с първия вицепремиер и министър на външните работи шейх Сабах Халед ал Хамад и с вицепремиера и министър на финансите Анас Халед ас Салех. По време на срещите ще бъдат обсъдени възможностите за засилване на диалога и създаването на работни контакти между двете страни в контекста на предстоящото Българско председателство на Съвета на ЕС и ротационното председателство на Кувейт на Съвета за сътрудничество в Залива, както и непостоянното членство на Кувейт в Съвета за сигурност на ООН през 2018-2019 г. Обсъдени ще бъдат и протичащите процеси в Залива, и ключовата роля на арабската държава като балансиращ фактор в региона. По време на визитата си министър Захариева ще обсъди и възможностите за задълбочаване на сътрудничеството в търговско-икономическата сфера, образованието и културата, както и конкретни инициативи, които да бъдат осъществени на практика. От външното министерство уточняват, че Кувейт е най-дългогодишният партньор на България сред арабските държави от Залива.", "date": "2017.11.14", "title": "Министър Захариева заминава на двудневна визита в Кувейт"}
{"url": "https://www.24chasa.bg/novini/article/6549899", "text": "3-членен състав на Окръжния съд в Пазарджик отмени мярката за неотклонение \" домашен арест\" на бившия председател на общинския съвет в Септември Лазар Влайков и я замени с гаранция от 8000 лева. Влайков е обвинен, че не е положил достатъчен контрол над личното си оръжие, то е попаднало в друго лице, вследствие на което е причинена смъртта на ресторантьора Наско Тонкев. Престъпление, което се наказва със затвор от 3 до 10 години. В хода на делото стана ясно, че Общинската избирателна комисия в Септември е започнала процедура по прекратяване на мандата и отстраняването на Влайков като общински съветник, заради 3 поредни отсъствия от сесии. Според адвоката му Елвира Панкова започналата процедура е несъобразна, защото на последната извънредна сесия на общинския съвет в Септември Влайков не се е явил, заради призоваването му от районния съд в Пазарджик, който разглежда искане за промяна на мярката му за неотклонение. Определението на окръжния съд в Пазарджик за освобождаването на Влайков под гаранция е окончателно и не подлежи на обжалване.", "date": "2017.11.14", "title": "Съдът отмени домашния арест на Лазар Влайков, определи му гаранция от 8 000 лв."}
{"url": "https://www.24chasa.bg/novini/article/6549903", "text": "Френският президент Еманюел Макрон каза, че френската държава е подсилила домораслите екстремисти, като е изоставила най-бедните квартали и обеща твърди, \"понякога авторитарни\" нови мерки за борба с този проблем, съобщи Асошиейтед прес, цитирана от БТА.  Макрон представи в северния френски град Туркоа план за милиарди евро, насочен към развитие на предградията, в които има висока престъпност и безработица. Френският лидер бе необичайно остър в критиката си към предишните правителства, като заяви, че проблемът с радикализацията се е появил, тъй като държавата е абдикирала от отговорността си в бедните квартали с общински жилища, а екстремистките проповедници са запълнили тази празнина. Макрон каза, че правителството му ще представи петнайсетина мерки за борба с радикализацията и ще затвори \"недопустимите структури\", които насаждат радикални идеи и се опитват да разединяват Франция. Няколко екстремисти, извършили нападения през последните години във Франция, са расли в проблемни квартали с общински жилища и там са се радикализирали.", "date": "2017.11.14", "title": "Макрон: Неспособността ни да помагаме на бедните подхранва екстремизма"}
{"url": "https://www.24chasa.bg/novini/article/6550041", "text": "Великобритания е стратегически партньор на България в Европа и съюзник в рамките на НАТО. Страната ни цени високо подкрепата на Лондон за реализиране на ключови реформи в правосъдието и постигането на резултати в борбата с корупцията и организираната престъпност у нас. Това заяви президентът Румен Радев, който днес на „Дондуков“ 2 проведе среща с посланика на Великобритания Ема Хопкинс. По време на разговора държавният глава изрази увереност, че независимо от излизането на Обединеното кралство от Европейския съюз, София и Лондон ще продължат ефективното си сътрудничество в ключови сфери на взаимен интерес: отбрана, миграция, борба с тероризма, реформата в правосъдието, икономика и инвестиции. Това съобщиха от прессекретариата на държавния глава. Президентът Радев и посланик Хопкинс бяха единодушни, че приемането на дългосрочни мерки за защита на европейските граници и борбата срещу нелегалния трафик са в интерес на всички европейски държави. Водещ акцент по време на срещата бяха усилията на България за предприемането на ефективни мерки за борба с корупцията. Посланик Хопкинс сподели опита на Великобритания по отношение на превантивните действия и прозрачността в процеса на възлагане и реализация на обществени поръчки, включително и опита на компании със седалище в Обединеното Кралство при участие в търгове в България. По думите на държавния глава борбата с корупционните практики трябва да се случва в реално време, а не постфактум. Румен Радев изрази убеденост, че законодателните мерки за противодействие на корупцията трябва да засилят капацитета за навременно разкриване, разследване и пресичане на корупционни схеми и санкциониране на извършителите. Особен акцент следва да се постави по отношение на прозрачността и отчетността на обществените поръчки. По време на разговора беше отбелязана и ролята на Механизма за сътрудничество и проверка на Европейската комисия за България. Ема Хопкинс и Румен Радев обсъдиха също така подписаното тази седмица споразумение за Постоянно структурирано сътрудничество (ПЕСКО) в сферата на отбраната между 23 държави членки на Европейския съюз. Двамата се съгласиха, че това сътрудничество трябва да оптимизира разходите за отбрана на държавите членки и развитието на техния отбранителен потенциал. Президентът Радев сподели очакванията на България, че при напускането на ЕС от страна на Обединеното кралство, ще бъдат гарантирани всички права на сънародниците ни, които живеят, учат и работят във Великобритания.", "date": "2017.11.14", "title": "Радев: Партньорството ни с Великобритания ще се развива и след Брекзит"}
{"url": "https://www.24chasa.bg/novini/article/6550039", "text": "Президентът на САЩ Доналд Тръмп определи 12-дневната си обиколка в Азия като \"наистина добра\" и каза, че по време на нея е свършил \"наистина фантастична работа\", предаде ДПА, цитирана от БТА.  \"Това бяха наистина 12 страхотни дни и завързах много страхотни приятелства\", каза Тръмп пред репортери, придружаващи го в самолета на връщане от Манила, където участва в срещата на върха на Асоциацията на страните от Югоизточна Азия (АСЕАН). Тръмп си тръгна по-рано днес от пленарната сесия на форума, на която лидерите на 10-те страни от АСЕАН разговаряха с колегите си от Япония, Китай, Южна Корея, Нова Зеландия, Австралия, Индия и Русия, припомня ДПА. Пред придружаващите го репортери в самолета Тръмп каза, че по време на азиатската си обиколка е постигнал голям напредък в настояването за справедливи и реципрочни търговски сделки с другите страни. Още преди напускане на Манила Тръмп написа в Туитър, че азиатското му пътуване, включило освен Филипините, Япония, Южна Корея, Китай и Виетнам, \"ще доведе до СПРАВЕДЛИВИ ТЪРГОВСКИ СДЕЛКИ, за разлика от ужасното шоу, представено от миналите администрации\". Едно от първите действия на Тръмп като президент бе да изтегли САЩ от Транстихоокеанското партньорство, договорено по време на предшественика му Барак Обама и включващо 12 страни. Впоследствие това договорът бе преименуван и 11-те оставащи в него страни се опитват да го поддържат жив, отбелязва агенцията. \"След обиколката ми в Азия всички страни, които обсъждат с нас ТЪРГОВИЯТА, знаят, че правилата са се променили\", написа в Туитър Тръмп. Тръмп съобщи също, че пътуването му е било \"наистина добро\" що се касае до обединяването на страните от Азиатско-Тихоокеанския регион около по-твърда позиция срещу севернокорейската ядрена програма и ракетни изпитания. В декларация страните от Азиатско-Тихоокеанския регион призоваха Пхенян да се откаже от балистичните и ядрените си технологии и незабавно и изцяло да се придържа към резолюциите на ООН. \"Всички източноазиатски страни са поели ангажимента за пълно и цялостно прилагане на резолюциите на Съвета за сигурност на ООН за Северна Корея и призовават всички страни да направят същото\", се казва в документа от срещата на върха. Друг важен резултат от визитата бе съживяване на отношенията на Вашингтон с Филипините, каза Тръмп и описа бившата американска колония като \"невероятно важна военна локация\". \"Ние не поддържахме отношения с Филипините за дълъг период от време и сега имаме много добри отношения там\", каза Тръмп. Връзките на САЩ с Филипините се влошиха с идването на власт на президента Родриго Дутерте миналата година, когото правителството на Обама разкритикува заради бруталната му война срещу наркотрафикантите. Дутерте освен това отправи лични нападки към Обама. Визитата на Тръмп във Филипините бе съпътствана от протести на стотици леви активисти, фермери и студенти, които влязоха в сблъсъци с полицията. По-рано днес при откриване на пленарната сесия на АСЕАН президентът на Филипините припомни, че регионът е изправен пред сложни предизвикателства, каквито малцина са си представяли преди няколко десетилетия. \"Технологичните развития и един по-отворен в икономически план регион доведоха до по-голямата взаимосвързаност на нашите общества, така че нашите проблеми се преплетоха\", каза Дутерте. Той допълни, че срещата на върха е важен механизъм за насърчаване на сътрудничеството по такива пораждащи безпокойство въпроси, като влошаването на качеството на околната среда, въоръжените конфликти, климатичните промени и тероризма.", "date": "2017.11.14", "title": "Тръмп: Свърших фантастична работа на обиколката ми в Азия"}
{"url": "https://www.24chasa.bg/novini/article/6549063", "text": "Вчера в НДК беше представен документалния филм на соцдепутатката Елена Йончева \"Границата\". На представянето на филма дойдоха и председателят на ПГ на ГЕРБ Цветан Цветанов и вицепремиерът Валери Симеонов. Във филма става въпрос за оградата по границата ни с Турция. И преди време в парламента Йончева атакува изграждането на оградата и показа снимки как нелегални мигранти я преодоляват безпрепятствено.  ", "date": "2017.11.14", "title": "Вижте филма на Елена Йончева за оградата по границата (Видео)"}
{"url": "https://www.24chasa.bg/novini/article/6550103", "text": "Няма виновни за смъртта на наркодилъра от Благоевград Филип Методиев-Фетата, постанови прокуратурата, а след това и съдът в Кюстендил. Фетата почина на 17 април 2016 г. в болницата в Дупница, където бе откаран ден по-рано в тежко състояние от затвора в Бобов дол. Методиев, който имаше над 10 присъди, излежаваше поредната, 6-годишна за наркоразпространение. На 16 април 2016 г. сутринта му прилошало в килията и започнал да повръща кръв. Откаран бил на преглед, но отказал да го настанят в болница за проследяване на състоянието. Искал да му прекъснат наказанието, за да се лекува. Върнали го обратно в килията, а след обяд около 17 ч отново му прилошало. Тогава бил транспортиран в болницата в Дупница. Лекарите направили всичко възможно да го спасят, но на следващия ден сутринта починал от хеморагичен шок, остра сърдечно-съдова и дихателна недостатъчност. Острата кръвозагуба е от масивен кръвоизлив в стомашно-чревния тракт от ерозирали варици на хранопровода. Състоянието му било следствие от тежко хронично болестно увреждане на черния дроб – чернодробна цироза. Фетата е имал чернодробна цироза, хроничен хепатит С, захарен диабет, наркомания от 1990 г., интравенозно хероин, морфин, лидол. По време на престоя му в Затвора в Бобов дол е провеждано инсулиново лечение. Страдал е и от разширени вени на хранопровода, кръвоизлив на разширените вени, остра кървяща язва на дванадесетопръстното черво и хроничен панкреатит. Жената, с която живеел на семейни начала и имал две деца, подала жалба срещу прекратеното досъдебно производство за смъртта му. Тя смятала, че за него не са положени достатъчни медицински грижи. Няколко съдебно-медицински експертизи обаче доказали, че лекарите са направили всичко необходимо, за да го спасят, но организмът му бил сериозно увреден от тежките стари заболявания. \"Направено е всичко необходимо за диагностичното уточняване на състоянието му, проведени са достатъчен брой изследвания. Не е налице пряка и непосредствена причинно-следствена връзка между действията на лекарските екипи и смъртта на Методиев\", категорични са вещите лица. Съдът потвърди прокурорското постановление за прекратяване на досъдебното производство за смъртта на затворника. Определението може да се обжалва пред САС.", "date": "2017.11.14", "title": "Няма виновни за смъртта на затворник накроман и дилър, бил тежко болен"}
{"url": "https://www.24chasa.bg/novini/article/6550145", "text": "Седмичното правителствено заседание ще се проведе както обикновено – в сряда, 15 ноември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА СЪСТОЯНИЕТО И РАЗВИТИЕТО НА ЗЕМЕДЕЛИЕТО ПРЕЗ 2017 Г. Внася: министърът на земеделието и храните 2. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА 2016 Г. ЗА ИЗПЪЛНЕНИЕ НА АКТУАЛИЗИРАНАТА НАЦИОНАЛНА СТРАТЕГИЯ ЗА ДЕМОГРАФСКО РАЗВИТИЕ НА НАСЕЛЕНИЕТО В РЕПУБЛИКА БЪЛГАРИЯ (2012-2030 Г.) Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2017 Г. Внася: заместник министър-председателят по обществения ред и сигурността и министър на отбраната 4. ПРОЕКТ НА ПОСТАНОВЛЕНИЕ ЗА ОДОБРНЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г. ЗА ОТБЕЛЯЗВАНЕ НА 100 ГОДИНИ ОТ ПЪРВАТА СВЕТОВНА ВОЙНА И УЧАСТИЕТО НА БЪЛГАРИЯ В НЕЯ Внася: заместник министър-председателят по обществения ред и сигурността и министър на отбраната 5. ПРОЕКТ НА РЕШЕНИЕ ЗА ОДОБРЯВАНЕ ФИНАНСИРАНЕ ЗА ДОБРОВОЛНИ ВНОСКИ ПО МНОГОСТРАННА ЛИНИЯ СЪС СРЕДСТВАТА ЗА ОФИЦИАЛНА ПОМОЩ ЗА РАЗВИТИЕ И ХУМАНИТАРНА ПОМОЩ В ОБЩ РАЗМЕР 723 030 ЛВ. Внася: заместник министър-председателят по правосъдната реформа и министър на външните работи 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „ОПТИМИЗАЦИЯ НА УЧИЛИЩНАТА МРЕЖА“ И „РАЗВИТИЕ НА СИСТЕМАТА НА ПРЕДУЧИЛИЩНОТО ОБРАЗОВАНИЕ“, ОДОБРЕНИ С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА ПОЛЗВАНЕ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА НАРОДНО ЧИТАЛИЩЕ „ОТЕЦ ПАИСИЙ – 1870“ – ОМУРТАГ Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, ЗА ИМОТИ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА ТВЪРДИЦА, ОБЛАСТ СЛИВЕН Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ПОДПИСВАНЕ НА ТИПОВИ ИЗЯВЛЕНИЯ ЗА ПРИСЪЕДИНЯВАНЕ/ИЗЯВЛЕНИЯ ЗА НАМЕРЕНИЕ ЗА УЧАСТИЕ НА РЕПУБЛИКА БЪЛГАРИЯ КЪМ МЕМОРАНДУМА ЗА РАЗБИРАТЕЛСТВО МЕЖДУ ПРАВИТЕЛСТВОТО НА РЕПУБЛИКА ФИНЛАНДИЯ И ЩАБА НА ВЪРХОВНИЯ КОМАНДВАЩ НА СЪЮЗНОТО КОМАНДВАНЕ НА НАТО ПО ТРАНСФОРМАЦИЯТА, КАКТО И ВЪРХОВНОТО ГЛАВНО КОМАНДВАНЕ НА ОБЕДИНЕНИТЕ ВЪОРЪЖЕНИ СИЛИ НА НАТО В ЕВРОПА ОТНОСНО ОСИГУРЯВАНЕТО НА ПОДДРЪЖКА ОТ СТРАНАТА ДОМАКИН ЗА ПРОВЕЖДАНЕ НА ОПЕРАЦИИ/УЧЕНИЯ/ПОДОБНИ ВОЕННИ ДЕЙНОСТИ НА НАТО И КЪМ МЕМОРАНДУМА ЗА РАЗБИРАТЕЛСТВО МЕЖДУ ПРАВИТЕЛСТВОТО НА КРАЛСТВО ШВЕЦИЯ И ЩАБА НА ВЪРХОВНИЯ КОМАНДВАЩ НА СЪЮЗНОТО КОМАНДВАНЕ НА ОБЕДИНЕНИТЕ ВЪОРЪЖЕНИ СИЛИ НА НАТО В ЕВРОПА ОТНОСНО ОСИГУРЯВАНЕТО НА ПОДДРЪЖКА ОТ СТРАНАТА ДОМАКИН ЗА ПРОВЕЖДАНЕ НА ОПЕРАЦИИ/УЧЕНИЯ/ПОДОБНИ ВОЕННИ ДЕЙНОСТИ НА НАТО Внася: заместник министър-председателят по обществения ред и сигурността и министър на отбраната 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3567-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ОБЩИ ВЪПРОСИ“, ПРОВЕДЕНО НА 17 ОКТОМВРИ 2017 Г. В ЛЮКСЕМБУРГ Внася: заместник министър-председателят по правосъдната реформа и министър на външните работи 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3567-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ОБЩИ ВЪПРОСИ“ (ЧЛ. 50), ПРОВЕДЕНО НА 17 ОКТОМВРИ 2017 Г. В ЛЮКСЕМБУРГ Внася: заместник министър-председателят по правосъдната реформа и министър на външните работи 14. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ДОЛОМИТИ, ОТ НАХОДИЩЕ „СТУДЕНА“, УЧАСТЪК „ЗАВОДСКИ СТРОЕЖИ 2“, ОБЩИНА ПЕРНИК, ОБЛАСТ ПЕРНИК Внася: министърът на енергетиката 15. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА „ПРОУЧВАНЕ И ДОБИВ НА НЕФТ И ГАЗ“ АД – СОФИЯ, ПРЕДЛОЖЕНИЕ ЗА ИЗМЕНЕНИЕ НА КОНЦЕСИОННИЯ ДОГОВОР ЗА ДОБИВ НА СУРОВ НЕФТ ОТ НАХОДИЩЕ „СТАРОСЕЛЦИ“, ОБЩИНА ДОЛНИ ДЪБНИК, ОБЛАСТ ПЛЕВЕН, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА УРЕЖДАНЕ НА ПОСЛЕДИЦИТЕ ОТ ЗАБАВЕНОТО ПРИЕМАНЕ НА ПРЕДЛОЖЕНИЕТО Внася: министърът на енергетиката 16. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ДОГОВОР МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪНШНИТЕ РАБОТИ И ТЪРГОВИЯТА НА УНГАРИЯ ОТНОСНО СЪТРУДНИЧЕСТВО В ОБЛАСТТА НА ЛЕГАЛИЗИРАНЕТО НА ОФИЦИАЛНИ ТАЙВАНСКИ ДОКУМЕНТИ, ПРЕДНАЗНАЧЕНИ ЗА ПОЛЗВАНЕ В РЕПУБЛИКА БЪЛГАРИЯ, СКЛЮЧЕН ЧРЕЗ РАЗМЯНА НА НОТИ Внася: заместник министър-председателят по правосъдната реформа и министър на външните работи 17. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ВЕЛИКИ ПРЕСЛАВ, ОБЛАСТ ШУМЕН Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЕЛИН ПЕЛИН, СОФИЙСКА ОБЛАСТ Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА БЪЛГАРСКАТА АГЕНЦИЯ ПО БЕЗОПАСНОСТ НА ХРАНИТЕ, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ИЗМЕНЕНИЕ НА СПОРАЗУМЕНИЕ ЗА ПРЕДОСТАВЯНЕ НА КОНСУЛТАНТСКИ УСЛУГИ ЗА РАЗРАБОТВАНЕ НА СТРАТЕГИЯ ЗА ФИНАНСИРАНЕ, УКРЕПВАНЕ НА РЕГУЛАТОРНИЯ КАПАЦИТЕТ И ПОВИШАВАНЕ ЕФЕКТИВНОСТТА НА ПРЕДОСТАВЯНИТЕ УСЛУГИ В ОТРАСЪЛ ВИК МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ ОТ 23 ФЕВРУАРИ 2016 Г., ПОДПИСАНО НА 2 НОЕМВРИ 2017 Г. Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ВСЕОБХВАТНО И ЗАСИЛЕНО ПАРТНЬОРСТВО МЕЖДУ ЕВРОПЕЙСКИЯ СЪЮЗ И ЕВРОПЕЙСКАТА ОБЩНОСТ ЗА АТОМНА ЕНЕРГИЯ И ТЕХНИТЕ ДЪРЖАВИ-ЧЛЕНКИ, ОТ ЕДНА СТРАНА, И РЕПУБЛИКА АРМЕНИЯ, ОТ ДРУГА СТРАНА, КАТО ОСНОВА ЗА ВОДЕНЕ НА ПРЕГОВОРИ И УПЪЛНОМОЩАВАНЕ НА ПОСТОЯННИЯ ПРЕДСТАВИТЕЛ НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ ЗА ПОДПИСВАНЕ НА СПОРАЗУМЕНИЕТО ЗА ВСЕОБХВАТНО И ЗАСИЛЕНО ПАРТНЬОРСТВО МЕЖДУ ЕВРОПЕЙСКИЯ СЪЮЗ И ЕВРОПЕЙСКАТА ОБЩНОСТ ЗА АТОМНА ЕНЕРГИЯ И ТЕХНИТЕ ДЪРЖАВИ-ЧЛЕНКИ, ОТ ЕДНА СТРАНА, И РЕПУБЛИКА АРМЕНИЯ, ОТ ДРУГА СТРАНА Внася: заместник министър-председателят по правосъдната реформа и министър на външните работи 23. ПРОЕКТ НА РЕШЕНИЕ ЗА ОДОБРЯВАНЕ И ПОДПИСВАНЕ НА ПРОТОКОЛ ЗА ИЗМЕНЕНИЕ НА ДОПЪЛНИТЕЛНИЯ ПРОТОКОЛ ОТ 18 ДЕКЕМВРИ 1997 Г. КЪМ КОНВЕНЦИЯТА ЗА ТРАНСФЕР НА ОСЪДЕНИ ЛИЦА, СЪСТАВЕН В СТРАСБУРГ (21.03.1983 Г.), ПРИ УСЛОВИЕ НА ПОСЛЕДВАЩА РАТИФИКАЦИЯ Внася: министърът на правосъдието 24. ПРОЕКТ НА РЕШЕНИЕ ЗА ОДОБРЯВАНЕ НА ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ МНОГОСТРАННОТО СПОРАЗУМЕНИЕ МЕЖДУ КОМПЕТЕНТНИТЕ ОРГАНИ ЗА ОБМЕН НА ОТЧЕТИ ПО ДЪРЖАВИ И НА ПРОЕКТ НА ЕДНОСТРАННА ДЕКЛАРАЦИЯ ОТНОСНО ДАТАТА НА ВЛИЗАНЕ В ДЕЙСТВИЕ НА ОБМЕНА НА ИНФОРМАЦИЯ ПО МНОГОСТРАННОТО СПОРАЗУМЕНИЕ МЕЖДУ КОМПЕТЕНТНИТЕ ОРГАНИ ЗА ОБМЕН НА ОТЧЕТИ ПО ДЪРЖАВИ Внася: министърът на финансите 25. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В РЕДОВНОТО ЗАСЕДАНИЕ НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 20 И 21 НОЕМВРИ 2017 Г. В БРЮКСЕЛ Внася: министърът на образованието и науката 26. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ Внася: министърът на земеделието и храните 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА РЕДА ЗА СЪЗДАВАНЕ И ОРГАНИЗИРАНЕ НА ДЕЙНОСТТА НА ДОБРОВОЛНИТЕ ФОРМИРОВАНИЯ ЗА ПРЕДОТВРАТЯВАНЕ ИЛИ ОВЛАДЯВАНЕ НА БЕДСТВИЯ, ПОЖАРИ И ИЗВЪНРЕДНИ СИТУАЦИИ И ОТСТРАНЯВАНЕ НА ПОСЛЕДИЦИТЕ ОТ ТЯХ Внася: министърът на вътрешните работи 28. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ТЪРГОВСКИЯ ЗАКОН Внася: министърът на правосъдието 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБА ЗА УСЛОВИЯТА, РЕДА ЗА ПОЛУЧАВАНЕ И РАЗМЕРИТЕ НА ВЪЗНАГРАЖДЕНИЯТА НА ДОБРОВОЛЦИТЕ ЗА ОБУЧЕНИЕ И ЗА ИЗПЪЛНЕНИЕ НА ЗАДАЧИ ЗА ЗАЩИТА ПРИ БЕДСТВИЯ, ПРИЕТА С ПОСТАНОВЛЕНИЕ №143 НА МИНИСТЕРСКИЯ СЪВЕТ ОТ 2008 Г. Внася: министърът на вътрешните работи 30. ДОКЛАД ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ/БЮДЖЕТ (ЕКОФИН/БЮДЖЕТ), КОЕТО ЩЕ СЕ ПРОВЕДЕ НА 17 НОЕМВРИ 2017 Г. В БРЮКСЕЛ Внася: министърът на финансите", "date": "2017.11.14", "title": "Виж какво решава правителството утре"}
{"url": "https://www.24chasa.bg/novini/article/6550171", "text": "Полският премиер Беата Шидло заяви, че правителството й е спечелило спора си с ЕС за миграцията и че Брюксел дори е промени своята позиция по въпроса благодарение на \"влиянието на решителното и непоклатимо поведение на Полша\", предаде Асошиейтед прес. Шидло заяви това вчера на пресконференция с лидера на управляващата партия \"Право и справедливост\" Ярослав Качински. И двамата приветстваха успехите на партията, които тя според тях е постигнала в първите си две години на власт, предава БТА. Подобно на други страни от региона, Полша отказва да приеме бежанци по приетите обвързващи квоти на ЕС. Варшава смята, че приемането на мюсюлмански мигранти ще застраши сигурността на страната и католическата й идентичност. \"Днес Полша е възприемана в Европа като свободна от тероризъм страна\", заяви Шидло.", "date": "2017.11.14", "title": "Полша: Спечелихме спора за миграцията с ЕС"}
{"url": "https://www.24chasa.bg/novini/article/6550158", "text": "\"Все още Румен Радев е далеч от яростните атаки, които видяхме спрямо други президенти на България преди него. Мога да дам десетки примери как съм бил на различни позиции от партията, която ме е издигнала. А Радев тепърва трябва да се докаже в това отношение\". Това заяви президентът на България (2012-2017) Росен Плевнелиев в предаването \"Лице в лице\" по  \"Излязох прав в отношението ми към Русия. Вижте изявлението на Тереза Мей от вчера. Навремето излязох пред народа и съюзниците ни и заявих много ясно, че сме една от първите държави, ударени от Русия с кибератака по време на избори. Когато впоследствие, още като държавен глава, виждах по документите на НАТО същите адреси, същата организация, същите хора на изток от България, за мен беше ясно, че руснаците по-скоро са тренирали с България своите умения за кибершпионаж и атаки, за да ги приложат след това на изборите в САЩ, Германия, Франция, Испания, ако щете, вероятно – и Англия\", коментира той. И обяви, че санкциите срещу Русия работят. \"Още една-две години търпение и ще видим промяна в политиката на Русия\", категоричен бе Плевнелиев. Според него е лоша идея и обявената „ревизия” на приватизацията. „Подобно действие, което със задна дата променя правилата на играта е крайно непродуктивно както за обществото, така и за държавата”, подчерта той и допълни, че не би посъветвал инвеститор да си влага парите у нас при положение, че условията може да се променят изведнъж и той да се окаже в нарушение. Плевнелиев попита защо лошите сделки са били допуснати още преди години и защо не е имало следприватизационен контрол, когато е трябвало: „Нима нашата държава не трябва да гарантира, че който не спазва правилата трябва да носи отговорност?”. Той запита и защо не се действа по теми, които все още не са извън давност – като КТБ. Експрезидентът разкритикува сегашния държавен глава за провала на антикорупционния КСНС и изрази мнение, че не трябва началникът на новия орган за борба с подкупни политици да се избира на „Дондуков” 2. „В случай, в който президентът е назначил служебно правителство и е назначил антикорупционното звено, няма да има кой да контролира”, посочи Плевнелиев. Скоро ще правим продукт за \"Мерцедес\", шефът на концерна всеки ден звъни в България, открехна завесата Плевнелиев.", "date": "2017.11.14", "title": "Плевнелиев: България бе първата страна, ударена от Русия с кибератака (Обновена)"}
{"url": "https://www.24chasa.bg/novini/article/6550117", "text": "В следващите шест месеца ще бъде разработен механизъм и нормативна база за прилагането на албанския Закон за защита на националните малцинства. Това каза вицепрезидентката Илияна Йотова след срещите си с президента, премиера и председателя на парламента на Албания. На три срещи от най-високо ниво получих уверение, че това не е само един закон за защита на малцинствата. В следващите шест месеца ще бъде разработен механизъм и нормативна база за прилагането му, така че в максимална степен да бъдат защитени всички права на малцинствата, обясни Йотова. В началото сме на много дълъг процес и на много работа, защото за първи път българското национално малцинство ще има тези права, коментира вицепрезиденката. За мен беше много важно да получа гаранции за това, че ще се изучава български език в местата, където има достатъчен брой деца, с по-компактно население от български произход, допълни тя. Йотова обясни, че ще се разработват механизми за включването на български език в средното училище, а не само в съботно-неделните училища. Така щяла да се затвори веригата от средното училище, защото след завършването си голяма част от тези деца идвали да учат в университети в България. България за нас е традиционно, исторически приятелска страна, и това приятелство е доказано във всички времена, каза президентът на Албания Илир Мета след срещата си с Йотова. Ние сме много щастливи, че именно България през следващата година ще поеме председателството на Съвета на ЕС, това е много важно както за Албания, така и за Балканите като цяло, допълни Мета. Той е убеден, че като държава от региона, която познава живота и проблемите в останалите страни, България би помогнала много за напредъка им по пътя към ЕС. Смятаме, че България по време на нейното председателство на ЕС ще направи всичко възможно, за да успее да промотира европейския план на страните от целия регион, каза албанският президент. Според Мета с приемането на закона за защитата на правата на малцинствата Албания е показала, че е толерантна, открита страна, работеща за равноправието на всички свои граждани. За тези два месеца работа на парламента едно от важните събития е приемането на закона за защита на малцинствата, каза и председателят на албанския парламент Грамоз Ручи. Той отбеляза, че интересът на вицепрезидента Илияна Йотова към този въпрос е бил много голям, защото този закон е в съответствие с препоръките и директивите на ЕС. За първи път със свой закон Албания признава, освен другите малцинства, и българското малцинство, посочи Ручи. Той разказа, че Йотова е проявила особен интерес по отношение на районите в които има българско малцинство. Тя се интересувала от конкретните стъпки, които ще бъдат предприети за реално прилагане на закона, за да се осигури пълно зачитане на правата на малцинството ни и да му се създаде възможност да изучават родния си език - български. Уверих вицепрезидента на България, че няма никаква пречка по отношение на политическата воля, няма никаква законова пречка, никаква административна пречка, и като работим заедно с България, ние изразихме общо убеждение, че именно българското национално малцинство ще бъде свързващ мост за укрепване на отношенията между България и Албания, обясни шефът на албанския парламент. Естествено България е много крачки пред нас като член на ЕС и ние смятаме България за приятелска страна, каза Ручи. И добави, че в навечерието на българското председателство на Съвета на ЕС разчитат много на подкрепа и искрено се надяват, че по време на това председателство ще бъде получена и дата за конкретно започване на преговорите за членство на Албания в ЕС.", "date": "2017.11.14", "title": "Йотова: До 6 месеца ще има механизъм за прилагане на закона за малцинствата в Албания"}
