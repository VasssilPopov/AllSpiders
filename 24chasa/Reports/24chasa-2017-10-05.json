{"url": "https://www.24chasa.bg/novini/article/6482653", "text": "Испанският премиер Мариано Рахой обяви в четвъртък, че каталунския лидер Карлес Пучдемон трябва да се откаже от плановете си за независимост, за да се „избегнат по-големи злини“, предава Diario Informacion, цитиран от \"Фокус\". В интервю за местна медия, Рахой е заявил, че „най-доброто решение на кризата е завръщане към законността и отказ от еднолично обявяване на независимост колкото се може по-скоро, защото по този начин ще се избегнат и по-големи злини“.", "date": "2017.10.05", "title": "Испанският премиер: Каталуния трябва да промени намерението си за да се „избегнат по-големи злини“"}
{"url": "https://www.24chasa.bg/novini/article/6482573", "text": "Оповестени бяха нови разкрития за стрелбата в Лас Вегас, при която загинаха 59 души, а повече от 500 бяха ранени. Убиецът Стивън Падок е планирал да избяга след разстрела, а не да се самоубие, твърди полицията. Пенсионираният счетоводител е разположил камери в коридорите на хотела, като намеренията му били да види как се придвижват спецчастите и да ги избегне,  В колата му са открити над 20 кг експлозиви и 1600 патрона. Възможно е да е планирал да продължи атаката си на друго място. Мотивите за действията на Падок остават мистерия. Партньорката му беше разпитана и каза, че той никога не е споделял с нея планове за нападение.", "date": "2017.10.05", "title": "Открили 20 кг експлозиви в колата на стрелеца от Лас Вегас"}
{"url": "https://www.24chasa.bg/novini/article/6482601", "text": "Президентът на Нигер Мохамаду Исофу заяви в четвъртък, че страната е била атакувана от „терористични групи“, в следствие на което са загинали „голям брой хора“, предава AFP, цитира \"Фокус\". Според държавния глава, това е едно от многото нападение в страната. Изявлението става малко след като по- рано стана ясно, че трима американски военни са били убити по време на патрул с местни войници в Нигер.", "date": "2017.10.05", "title": "Голям брой загинали по време на терористична атака в Нигер"}
{"url": "https://www.24chasa.bg/novini/article/6482636", "text": "За седма поредна година Allianz продължава да се изкачва в класацията на 100-те най-ценени търговски марки в света и вече заема 49-о място в годишното издание Best Global Brands на Interbrand, съобщиха от Allianz Group. Стойността на марката Allianz се е покачила с 6% и се оценява на 10,059 млрд. долара за 2017 г. “По-добре е да водиш промяната, отколкото да бъдеш воден от нея. Ние превръщаме традиционната финансова група в гъвкава компания, като изпробваме нови технологии и работни процеси. Доказахме, че новите форми на сътрудничество и партньорство са безценни”, заяви Жан-Марк Пейол, ръководител “Маркет мениджмънт и дистрибуция” в Allianz Group. Фокусът на класацията през 2017 г. е върху компаниите, които се концентрират върху клиентската удовлетвореност, ангажираността на служителите и новите дигитални технологии. Класацията Best Global Brands, изготвяна от Interbrand, се основава на анализ на финансовото представяне на компанията, качеството на продуктите или услугите, които тя предлага, влиянието на марката при вземането на решение за покупка от страна на потребителите и конкурентоспособността на компанията. ", "date": "2017.10.05", "title": "Allianz е в топ 50 на най-ценените марки в света"}
{"url": "https://www.24chasa.bg/novini/article/6482622", "text": "Американският президент Доналд Тръмп призова в четвъртък Конгреса да започне разследване срещу фалшивите новини, пише Politico, предаде \"Фокус\". Държавният глава изрази в социалната мрежа “Туитър“ своето учудване „защо толкова много от нашите новини са измислени“. Президентът попита „защо информационната комисия не провежда разследване срещу фалшивите новини в нашата страната“. Изданието припомня, че борбата срещу т.нар. фалшиви новини е част от политическата кампания на Тръмп, като последния случай на такова обвинение бе срещу телевизия, според която държавният секретар Рекс Тилърсън е нарекъл президента „слабоумен“.", "date": "2017.10.05", "title": "Тръмп призова Конгреса да разследва фалшивите новини"}
{"url": "https://www.24chasa.bg/novini/article/6482645", "text": "България е на четвърто място в ЕС по икономически ръст за 2016 г., написа във фейсбук профила си премиерът Бойко Борисов. Това са ревизираните данни на Евростат за миналата година, според които ръстът на БВП за 2016 г. у нас е 3,9%. На първо място е Малта, следвана от Ирландия, Румъния и България.", "date": "2017.10.05", "title": "На 4-о място сме в ЕС по ръст"}
{"url": "https://www.24chasa.bg/novini/article/6482638", "text": "Федералната служба за радиационна защита на Германия заяви днес, че е засечено увеличаване на радиоактивността във въздуха в Западна и Централна Европа, но няма опасност за човешкото здраве, предаде Асошиейтед прес, цитиран от БТА. Службата каза, че от 29 септември в Германия, Италия, Австрия, Швейцария и Франция са отчетени завишени нива на изотопа рутений-106. Тя заяви, че източникът на рутений-106 не е известен, но изчисленията показват, че той може да е пуснат в Източна Европа.", "date": "2017.10.05", "title": "В Западна и Централна Европа има повишаване на радиоактивността във въздуха"}
{"url": "https://www.24chasa.bg/novini/article/6482539", "text": "Още преди да предложи мотото на Българското председателство на Съвета на ЕС да бъде „Съединението прави силата“, Министерството за Българското председателство на Съвета на ЕС 2018 направи експертни консултации с водещи специалисти-преводачи за звученето му на английски език така, че то да бъде точно и смислово вярно. Това уточниха от Българското председателство,  Ръководителят на катедра „Англицистика и американистика“ в Софийския университет „Св. Климент Охридски“ проф. д. ф. н. Евгения Панчева и известният преводач от английски език у нас Мариана Хил посочиха, че девизът „Съединението прави силата“ е използван от Кралство Белгия. Като най-прогресивна за времето си Белгийската Конституция е послужила за основа на Търновската конституция, а девизът на Кралството е влязъл в българския език през превод на френския оригинал „L’union fait la force“. „Придобилият гражданственост превод на английски език на този девиз е „United We Stand Strong“, за което има официални източници – литература в английски оригинал“, категорични са проф. д. ф. н. Евгения Панчева и Мариана Хил. Английският превод на мотото е консултиран и с Генерална дирекция „Устни преводи“ на Европейската комисия. „Преводът е авторско усилие и предвид това преценката за „най-добър“ вариант е строго субективна. Но ако се позовем на „нормативната сила на фактическото“ (както казваше известният наш професор по гражданско право Живко Сталев), тази автентична употреба на превода на английски език е достатъчно основание да се спрем на него като адекватен и достоверен вариант“, е част от експертното мнение на г-жа Хил. Мотото „Съединението прави силата“ бе предложено от участници в поредица от фокус-групи и бе тествано в национално представително проучване, извършено от „Галъп интернешънъл“ в края на 2016 г. То получи и двойно по-голяма подкрепа сред анкетираните в сравнение с поставеното на второ място предложение за девиз. Участници в проучването, чийто майчин език е английският, също посочиха за превод на мотото: „United We Stand Strong“.", "date": "2017.10.05", "title": "Водещи преводачи посочиха превода на мотото на Българското председателство"}
{"url": "https://www.24chasa.bg/novini/article/6482555", "text": "Софийският прокурор Константин Сулев, който е обвинен за кражба на ток и сводничество, е разследван и за корупция. Засега обаче няма достатъчно доказателства, че той е пазил бандити, за да не им се повдигнат обвинения, каза за “24 часа” шефката на спецзвеното “Антикорупция” Румяна Арнаудова. В сряда нейният екип обвини прокурора от Софийската районна прокуратура в 2 престъпления. Едното е кражба на ток за месец и половина, преди да го хванат. Със спецустройство Сулев намалил 81% от сметката си. Другото му обвинение е, че е карал 20-годишно момиче да проституира. Поводът бил дълг от 300 лв., който девойката не могла да върне. Затова Сулев я принудил да прави секс с трима мъже, за да се издължи. В момента той е отстранен от длъжност.", "date": "2017.10.05", "title": "Прокурорът, обвинен, че краде ток и сводничи, следствен за подкупи от бандити"}
{"url": "https://www.24chasa.bg/novini/article/6482552", "text": "Двама души са ранени след експлозия в областта Северен Ланаркшър в Шотландия в четвъртък, предава BBC. По данни на местната бърза помощ, сигналът е постъпил около 13:30 часа следобед, а двамата са със следи от изгаряне. Според информация на съседи, къщата, където са живели пострадалите мъж и жена, се е „разтърсила“, информира \"Фокус\". На място е и екип на пожарната, за да се справи със слабия огън, разгорял се в сградата.", "date": "2017.10.05", "title": "Двама души са ранени след експлозия в Шотландия"}
{"url": "https://www.24chasa.bg/novini/article/6482569", "text": "Хората от Югозападна България искат изграждането на магистрала Струма, развитие на икономиката и втора кабина в Банско. Това стана ясно по време на конференция за магистрала Струма в читалището на Симитли. Ски центърът на Банско трябва да се разшири и да има втора кабинка, заяви вицепремиерът и министър на отбраната Красимир Каракачанов. Според него е недопустимо хората да чакат на огромни опашки и затова да отиват да карат ски в Австрия, Швейцария, Словения. Крайно време е този въпрос да бъде разрешен. Аз съм го обещал в предизборната кампания и искам да се изпълни, подчерта той. Банско има по-голям потенциал за развитие и магистрала Струма ще спомогне затова. Но трябва да се освободим от робството на притодозащитниците, които спъват развитието на България, обясни Каракачанов. Димитър Русков от Национална коалиция \"За да останат хора в България\" връчи на вицепремиера декларация, в която се настоява за разширяване на ски центъра в Банско. Магистрала Струма ще скъси разстоянието до Банско и до него ще се стига по-бързо. Това е важно за развитието на ски туризма в региона, каза и бившият архитект на София Петър Диков. Кметът на Банско Георги Икономов подчерта, че вече ще станат почти 10 години откакто се настоява за втори кабинков лифт на ски зоната на Банско. Магистралата ще повиши интереса за инвестиции в региона, заяви кметът на Симитли Апостол Апостолов. Пътят е значим за цяла Източна Европа, допълни Петър Диков. Според него летище София става на един час от Симитли. Това ще повиши интереса към общината за инвестиции, подчерта Диков. На територията на общината има четири минерални извори. Изграждането на цялата магистрала \"Струма\" ще даде тласък на икономическото развитие не само на Югозапада, но и на страната. В региона ще се реализират нови инвестиционни намерения, бе категоричното становище на участниците в дискусията в Симитли.  \"Никога не съм разбирал защо черният щъркел, бялата лястовица и краставата жаба трябва да спират развитието на икономиката и най-вече на Югозападния регион\", каза вицепремиерът Красимир Каракачанов пред журналисти в Симитли. Така той коментира опитите на шепа еколози да попречат на изграждането на магистрала \"Струма\" през Кресненското дефиле по т. нар. полуизточен вариант. \"За мен дори това не са еколози, а по-скоро се доближават до рекетьори. Ясно е, че магистрала трябва да има, като се предпочете най-оптималният вариант - икономически изгоден, бърз за изграждане и най-щадящ природата\", допълни той. Освен вицепремиера в дискусията за перспективите пред региона с изграждането на автомагистрала \"Струма\" участваха още шефът на АПИ инж. Дончо Атанасов, заместник- министри, шефът на Асоциацията на пострадалите от катастрофи Владимир Тодоров, представители на бизнеса и строителния бранш, кметовете на Банско и Разлог, депутати, а домакин бе кметът на Симитли Апостол Апостолов. \"Пътят е живот\", каза арх. Петър Диков, който представи проекта за АМ \"Струма\" и възможностите, които дава за икономическо развитие и инвестиции. \"Определено бъдещето на Югозапада е свързано с туризма. Магистралата, както и строежът на втора кабинкова линия в Банско ще привлекат нови туристи от съседни държави, които ще се придвижват по-бързо\", каза кметът на Банско Георги Икономов. Каракачанов пък допълни, че още когато кмет на зимния ни курорт е бил Александър Краваров, той го е уверявал , че Банско ще стане световен ски център. \"Тогава бях песимист и не вярвах, но виждате, че стана. Защо сега трябва да се пречи на развитието на туризма? Защо зорлем гоним чуждите туристи към други съседни държави, вместо да привличаме все повече и повече чужденци у нас, което ще даде нови работни места, приходи в бюджета и развитие на региона\", допълни вицепремиерът. Кметът на Банско Георги Икономов обясни, че още се бави процедурата за приемане на Плана за управление на НП \"Пирин\", а вече е преполовен програмният период. \"Серия от дела в съда забавят всякакви намерения за нови инвестиции\", допълни той. Кметът на Симитли Апостол Апостолов пък каза, че се надява държавата да прехвърли още 200 дка от закритото военно поделение, защото имало много кандидати да инвестират, а терените в общината не достигали.", "date": "2017.10.05", "title": "Хората от Югозападна България искат магистрала \"Струма\" и втора кабина в Банско"}
{"url": "https://www.24chasa.bg/novini/article/6482103", "text": "Шокиращи снимки показват белезите и натъртванията на 20-годишна българка, станала жертва на канал за трафик на проститутки. Kогато се опитала да избяга, един от главатарите на групата я пребил до смърт, пише \"Дейли Мейл\". След системните побои тя е принудена да обикаля из улиците на Хага, покрита с белези. Точно там я открива и австрийският благотворителен деец - Норбърт Цайпек, който я снима и публикува материала си с цел да покаже жестокостта на трафикантите на хора. Цайпек се мести в България след пенсионирането си, където основава дружество за подпомагане на жертвите от трафика на хора. Австриецът разказва: \"Млада 20-годишна жена се запознава с мъж, който й обещава любов и заминава с него за Холандия.\" Но когато пристига там, нещата се променят. Тя е принудена да обикаля из холандските улици с още 1 българка, както и 2 нигерийки. Те бяха принудени да проституират. При едно от връщанията им в България една от сънародничките ни се опитва да се скрие от своите похитители, но бързо е открита и пребита. Българката е била изхвърлена от кола пред болницата, а по-късно, когато арестуват сводника й, той е изненадан не само от ареста, но и от това, че момичето е живо. Българската болница се грижела за нея, но момичето трябвало да напусне болницата след пет седмици, защото няма здравно осигуряване и не може да плати за нея. Тогава се свързва с Цайпек, който й помага да съберат пари за пълното й възстановяване. Австриецът добавя: \"Тя спешно се нуждаеше от операции на лицето и устната, както и трансплантация на кожа. Няма част от тялото, която да не е засегната. С годишен бюджет от само 30 000 евро (26 450 британски лири), който включва заплатите на служители като социални работници и психолози, австрийският пенсионер и неговата неправителствена организация не разполагат със средствата за покриване на самите разходи\".", "date": "2017.10.05", "title": "Българска секс робиня показа ужасяващи белези, пребита от трафиканти в Холандия (Снимка 18+)"}
{"url": "https://www.24chasa.bg/novini/article/6482571", "text": "Ирландски учени се научиха да извличат електричество от сълзи, технология, която може да намери многобройни приложения в бъдеще, пише в. \"Дейли мирър\", предаде БТА. Екип от университета в Лимерик установил, че кристалите от лизозима, химикал, който се произвежда всеки път, когато мигнем, произвежда електрически разряд, когато е смачкан. Процесът е известен под названието пиезоелектричество и отдавна е познат от материали като кварца. Откритието може да бъде използвано по иновативни начини, като например при очни трансплантации или при премерената доставка на медикаменти в човешкия организъм.", "date": "2017.10.05", "title": "Учени извличат електричество от сълзи"}
{"url": "https://www.24chasa.bg/novini/article/6482482", "text": "Ураганът „Ксавиер“ връхлетя Германия днес следобяд, като в Хамбург и Берлин ветровете достигнаха 190 км в час. По сила той доближава урагана „Кирил“, който през 2007 г. уби 47 души в Европа и предизвика щети за 5 млрд. евро само в Германия. В Берлин бе обявено извънредно положение. Всички влакове са спрени, в столицата не работи и градският транспорт. Училищата бяха затворени още преди 14 часа. Пожарната предупреди да не се излиза навън, ако няма голяма нужда. До 19 часа бе съобщено за шест жертви на урагана. Повечето от тях са загинали в колите си от паднали дървета. Клон уби на място шофьорка в Хамбург и рани тежко спътничката й. 4-ма души са загинали в Бранденбург, две са жертвите са в Хамбург. Берлинското летище „Шьонфелд“ отклони един самолет към Хамбург, от Дюселдорф два самолета не успяха да изетят. Проблеми има и в Щутгарт. Влаковете в цяла северна Германия преустановиха движение. .", "date": "2017.10.05", "title": "Ураган в Германия уби шестима,\nизвънредно положение в Берлин (снимки)"}
{"url": "https://www.24chasa.bg/novini/article/6482462", "text": "На българо-турската граница трафикът е интензивен на изход. На ГКПП \"Капитан Андреево\" има 10 км, а на ГКПП \"Лесово\" - 4 км колона от товарни автомобили на изход. Това сочат данни към 18.00 часа, публикувани в сайта на ГД \"Гранична полиция\". На границата с Румъния на ГКПП \"Дунав мост-Видин\" има 1,5 км колона от товарни автомобили на изход, а на ГКПП \"Дунав мост-Русе\" - 1 км колона от товарни автомобили на изход и 2 км на вход. На българо-гръцката граница трафикът на товарни автомобили е интензивен на ГКПП \"Кулата\" на изход. На границите със Сърбия и Македония трафикът е нормален на всички контролно-пропускателни пунктове.", "date": "2017.10.05", "title": "10 км колона от тирове на ГКПП \"Капитан Андреево\" , а на \"Лесово\" - 4 км"}
{"url": "https://www.24chasa.bg/novini/article/6482465", "text": "Не, нямам роднини във властта, заяви вицепремиерът Валери Симеонов пред БНТ. Имам един брат, братовчедите ми вече са пенсионери, аз все пак съм на възраст, никакви други роднини нямам. Аз съм човек, който уважава и спазва закона. Фирмите, с които съм свързан, са фирмите, които съм управляван. Това са добре работещи фирми. От 2014 година, от формиранерто на 44-тото Народно събрание досега основната фирма, с която съм свързван е телевизия СКАТ. Тази телевизия не е получила от държавата нито стотинка, заяви Симеонов.   Валери Симеонов нарече темата за \"Кумгейт\" \"дандания и пълна глупотевина\". \"Не разбирам защо е тема на обществото. какво значение има кой на кого е брат, кум и не знам си какво? Не е ли по-важното да се установи дали някой се е възползвал и употребил властта? Някой постави ли въпроса дали тези хора от Хасково са си вършили работа и дали е имало кой да ги замести. Тези хора са си вършили работата добре. Не трябва да се вярва на Елена Йончева, до момента нищо от това, което е приказвала, не е било доказвано\", каза още Валери Симеонов.  \"Мястото ми е да свърша каквото мога и да си ходя. Това трябва да е мисленето и поведението в изпълнителната власт\", заяви Симеонов. Намразих Елена Йончева и Делян Добрев, защото волно или неволно заради тях потъна новината, че вдигнахме пенсиите на 200 лева.\"", "date": "2017.10.05", "title": "Валери Симеонов: Какво значение има кой на кого е брат или кум?"}
{"url": "https://www.24chasa.bg/novini/article/6482330", "text": "Апелативният съд в Бургас потвърди наложената от Ямболския окръжен съд мярка за неотклонение \"задържане под стража\" на турския гражданин Билял Демир. Той е обвинен за контрабанда на автомобилни части за повече от 34 000 лева. За това съобщиха от Бургаския съд. Задържаният се опитал да внесе в страната през митническия пункт \"Лесово\" от Турция стоки за търговски цели в големи размери - 191 броя сензори/сонди марка \"Мерцедес Бенц\". Според прокуратурата мъжът е извършил и друго нарушение - пренасял е валута над допустимите размери по българския закон - 25 000 евро. Турският гражданин е заплашен от налагане на тежко наказание - лишаване от свобода от три до десет години и с глоба от двадесет до сто хиляди лева. Той няма постоянен адрес на територията на нашата страна, което е предпоставка да се укрие или да извърши друго престъпление. Определението е окончателно и не подлежи на обжалване.", "date": "2017.10.05", "title": "Оставиха в ареста турски гражданин за контрабанда"}
{"url": "https://www.24chasa.bg/novini/article/6482346", "text": "Терорист-самоубиец се е взривил недалеч от суфитски храм в югозападен Пакистан в четвъртък, съобщиха местните власти, предава AFP, цитиран от \"Фокус\". Инцидентът е станал в богат на нефт район.  По данни на местни власти, 13 души са убити и поне 20 ранени.                                                                                                                                                                                                                                                                                                                       ", "date": "2017.10.05", "title": "13 души са убити при терористичен акт в Пакистан"}
{"url": "https://www.24chasa.bg/novini/article/6482356", "text": "Саудитска Арабия и Русия подписаха предварително споразумение, създаващо възможност за закупуване на руски системи за противовъздушна отбрана С-400, както и производството им в саудитското кралство, което е традиционен съюзник на САЩ, предаде Франс прес, цитиран от БТА. Меморандумът беше подписано по повод посещението на саудитския крал Салман в Москва, който се срещна с руския президент Владимир Путин в Кремъл. Освен закупуването на системи С-400 се предвижда и покупката на противотанкови ракетни комплекси Корнет-ЕМ, тежки огнехвъргачни системи ТОС-1А, автоматични гранатомети АГС-30 и автомати \"Калашников\" АК-103, според комюнике на саудитската военно-промишлена компания (САМИ). Ройтерс потвърди новината за сключването на споразумение за покупката на С-400, като цитира саудитската телевизия \"Ал Арабия\". Освен това Рияд е подписал меморандум за разбирателство, предвиждащ Русия да помогне на кралството да развие собствената си военна индустрия.", "date": "2017.10.05", "title": "Саудитска Арабия и Русия подписаха \nспоразумение за закупуване на системи за противовъздушна отбрана"}
{"url": "https://www.24chasa.bg/novini/article/6482383", "text": "Президентът на САЩ Доналд Тръмп се обърна към пострадалите след стрелабата в Лас Вегас, пише The Los Angeles Times. Държавният глава увери оцелелите след атаката, че „ние няма да ви изоставим“. Президентът поздрави полицията и медицинските екипи за професионалната им и бърза реакция, пише още вестника. По-рано Тръмп определи нападателя като „много луд човек“ и нарече атаката „акт на чисто зло“, информира \"Фокус\". Припомняме ви, че по време на нападение на музикален фестивал в Лас Вегас, нападател уби 58 души и рани още над 500, преди да се самоубие в стаята си. По-рано в четвъртък от полицията обявиха, че 64- годишния Стивън Падок е планирал бягство.", "date": "2017.10.05", "title": "Тръмп към пострадалите след стрелбата във Вегас семейства: „Няма да ви изоставим“"}
{"url": "https://www.24chasa.bg/novini/article/6482394", "text": "Двама мъже се сбиха в заведение в софийския квартал \"Симеоново\". Мъж повалил друг клиент с един единствен удар.  Не е известно все още какво е състоянието на ранения, нито причините за побоя. Инцидентът е станал в 15 часа, информира МВР.  Очаквайте подробности.                                                                                                                                                                                                                                                                                                                        ", "date": "2017.10.05", "title": "Побой в заведение в столичния квартал \"Симеоново\""}
{"url": "https://www.24chasa.bg/novini/article/6482393", "text": "Министърът на отбраната и вицепремиер Красимир Каракачанов пристигна в Симитли на участие в конференция за изграждането на магистрала \"Струма\" и възможностите, които тя ще даде за икономическо развитие. Той коментира съпротивата на част от екоорганизациите срещу избрания от правителството тъй наречен \"полуизточен вариант\" за магистралата през Кресненското дефиле. \"Никога не съм разбирал защо черният щъркел, бялата лястовица и краставата жаба трябва да спират икономическото развитие на региона. За мен това не са еколози, а по-скоро приличат на рекетьори\", каза Каракачанов.", "date": "2017.10.05", "title": "Каракачанов пристигна в Симитли заради изграждането на АМ \"Струма\""}
{"url": "https://www.24chasa.bg/novini/article/6482424", "text": "Обир на банкомат в столичния квартал \"Дружба\" 2. Устройството, което се намира на входа на голям хранителен хипермаркет, е било взривено около 4 и 30 сутринта, съобщиха от МВР. От банката казаха за \"По света и у нас\", че по предварителна информация са откраднати около 50 хиляди лева. Не е ясно дали са група, но има почерк, който се повтаря, службите работят, коментира вътрешният министър Валентин Радев по повод обира и изрази надежда тези считани за не толкова сложни престъпления да бъдат разкрити,  \"Чакаме ги да оставят следи, а те оставят непременно, и това да престане, защото банкоматите ги има навсякъде. Виждате, в столицата го правят, те го правят доста открито, всяко време и дори по светло време. Тая наглост ще бъде, не само това, аз разпоредих лично да бъдат усилени мерките. Отново да направим препоръки и предписания, ние им казваме в МВР, към тези, които охраняват, които поставят камери или някакви други защитни устройства, да не ги разказвам всичките, всичко това да бъде направено съгласно предписанията на министерството, никой да не си позволява да прави по-малки, а след това ние ще ги гоним лошите\", допълни Радев.", "date": "2017.10.05", "title": "Валентин Радев: Има почерк, който се повтаря при обира на банкомати"}
{"url": "https://www.24chasa.bg/novini/article/6482450", "text": "САЩ възнамеряват отново да отправят астронавти на Луната, с което страната ще утвърди лидeрските си позиции в усвояването на космическото пространство, заяви американският вицепрезидент Майкъл Пенс, цитиран от ТАСС и БТА. Той участва в заседание на Националния космически съвет в Шантили в щата Вирджиния. \"Ние ще върнем нашите астронавти на Луната, за да положим основите на бъдещи изследвания на Марс и на далечния космос\", заяви американският държавник. По неговите думи пред САЩ стои задачата за осигуряването на постоянно търговско присъствие на пилотирани апарати в околоземна орбита. Според него страната е лидер в изследването на космоса. \"Ние никога няма да допуснем Америка да отстъпи от тази позиция\", заяви Пенс. Американският космически съвет възстанови своята работа след над 20-годишно прекъсване по настояване на президента на САЩ Доналд Тръмп. Той е призван да даде препоръки за обезпечаването на лидерските позиции на САЩ в усвояването на космическото пространство.", "date": "2017.10.05", "title": "САЩ планират нови пилотирани полети до Луната"}
{"url": "https://www.24chasa.bg/novini/article/6482477", "text": "Бившите депутати от НДСВ проф. Камелия Касабова, проф. Анелия Мингова и проф. Валери Димитров ще влязат в състава на Консултативния съвет по законодателството на Народното събрание. който е предложил  “24 часа” разполага с целия списък. За свой заместник Герджиков предлага Валери Димитров, който в 39-ото НС оглавяваше икономическата комисия, а след това изкара два мандата като шеф на Сметната палата. Професор е по административно и доцент по финансово право. Преподава в Юридическия факултет на УНСС, където ръководи катедра “Публичноправни науки”. Участвал е в разработването на банковото законодателство след 1989 г. Поради лични причини спряганият за втори в бъдещия съвет проф. Васил Мръчков няма да влезе в състава. Касабова бе зам.-председател на 39-ия парламент, оглавяван от Герджиков, а Мингова водеше правната му комисия. В списъка “Герджиков” е и бившият председател на Върховния касационен съд и конституционен съдия Лазар Груев. Той бе съветник на президента Георги Първанов. Груев вече е участвал в Консултативния съвет по законодателството към НС по времето, когато председател на парламента бе Герджиков. Работил е и в експертни съвети към Върховната касационна прокуратура и МВР. Адвокат Даниела Доковска е друго популярно име в бъдещата комисия “Герджиков”. Структурата, през която трябва да минават законите на парламента, е разделена на 4 направления: “Гражданскоправни науки”, “Конституционно и международно право”, “Административноправни науки” и “Наказателноправни науки”.", "date": "2017.10.05", "title": "Мингова, Доковска, Касабова и Лазар Груев ще следят законите в НС"}
{"url": "https://www.24chasa.bg/novini/article/6482491", "text": "Саудитският крал Салман и руският президент Владимир Путин обсъдиха ситуацията в Близкия изток и Северна Африка и подчертаха необходимостта от борба с тероризма, предаде Ройтерс, цитирайки руския външен министър Сергей Лавров. Лавров заяви на съвместна пресконференция със саудитския си колега Адел ал Джубейр, че двамата държавни глави са наблегнали на необходимостта от намирането на мирно решение на конфликтите в региона, информира БТА. Саудитският крал е оценил позитивно мирния процес от Астана, целящ решаване на конфликта в Сирия, заяви Лавров. Той добави, че Москва подкрепя предприетите от Рияд стъпки за обединяване на сирийската опозиция, за да може тя да участва в мирните преговори. Ал Джубейр добави, че двете страни си сътрудничат за обединяването на сирийската опозиция и подчерта, че Русия и Саудитска Арабия са единодушни, че териториалната цялост и държавните институции на Сирия трябва да бъдат запазени. Саудитският външен министър заяви, че Москва и Рияд вярват в принципа на ненамеса във вътрешните работи на други страни и в принципа на запазване на териториалната цялост на страните. Русия и Саудитска Арабия се договориха и за сътрудничество в областта на ядрената енергетика и при усвояването на Космоса, добави Лавров, цитиран от ТАСС. Освен това страните ще си сътрудничат за аграрната промишленост и за инфраструктурни проекти, заяви той", "date": "2017.10.05", "title": "Путин и саудитският крал обсъдиха борбата с тероризма, ядрената енергетика и космоса"}
{"url": "https://www.24chasa.bg/novini/article/6482512", "text": "Китай достави оръжие на стойност 3.3 млн. долара във Филипините, пише японското издание Asahi Shimbun, предаде \"Фокус\". Според Пекин, това е жест за „приятелство и сътрудничество“. Вестникът напомня, че по-рано тази година бе извършена още една безвъзмездна пратка на оръжие и екипировка. Властите в Манила изразиха своята благодарност, след като стана ясно, че местната полиция е изпитвала липса на въоръжение, тъй като САЩ отказаха да продадат на островната държава 24 хил. пушки M4 миналата година.", "date": "2017.10.05", "title": "Китай достави оръжие на стойност 3.3 млн. долара във Филипините"}
{"url": "https://www.24chasa.bg/novini/article/6482521", "text": "Президентът Румен Радев представи днес във Варшава предимствата за инвестиции в страната ни на Полско-български икономически форум, в който участваха представители на 55 български и 170 полски компании. Заедно със своя полски колега президента Анджей Дуда, българският държавен глава потвърди готовността на институциите в двете страни да работят за по-добрата свързаност между България и Полша в интерес на гражданите и бизнеса. Това съобщиха от прессекреата на президента.  „През последните години България има стабилни икономически макропоказатели и нисък дефицит, както и предимство със своето стратегическо положение”, заяви държавният глава. Румен Радев подчерта, че от територията на България бизнесът може да получи бърз достъп и до пазарите в Близкия изток, Азия и Африка. „Водещите кредитни агенции потвърдиха в началото на тази година стабилния краткосрочен и дългосрочен кредитен рейтинг на България. В нашата страна продължават да се изграждат индустриални зони със съответната инфраструктура и комуникации, както и технологични паркове“, каза Румен Радев и коментира, че това предоставя привлекателни условия за инвеститорите. „България провежда реформа в своята образователна система, повишава се квалификацията на човешкия капитал и имаме всички предпоставки да постигнем съвместни успехи”, допълни президентът. В рамките на икономическия форум бяха подписани шест договора на стойност над 30 млн. евро и държавният глава изрази увереност, че това е поредна успешна стъпка в двустранното икономическо партньорство. „Длъжни сме да задълбочим сътрудничеството си, защото не само светът е глобален, а и предизвикателствата. За да бъдем конкурентноспособни трябва да обединяваме както усилията, така и възможностите си”, каза още държавният глава. „Истински бизнес се прави там, където има интереси, но още по-добър бизнес се прави там, където има доверие. Между България и Полша има исторически обосновано доверие за създаването на ефективен бизнес”, подчерта още държавният глава. По думите на Румен Радев инициативата „Три морета” дава възможност за всички държави от Източна Европа да подобрят свързаността си и да постигнат много по-интензивни контакти на бизнеса и гражданите. Президентът покани и представителите на българския бизнес да се възползват от водещото място на Полша в редица сектори, не само за реализацията на инфраструктурни проекти, но и в областта на информационните технологии. Президентът Анджей Дуда отбеляза от своя страна, че българският бизнес може да реализира повече успешни проекти на полския пазар, както и съвместни партньорства за реализирането на общи инфраструктурни проекти. Като перспективни сфери на двустранното икономическо сътрудничество Анджей Дуда открои енергетиката, специализираната продукция и засилването на партньорството на малките и средните предприятия от България и Полша. „Желаем в по-голяма степен да увеличим иновативността и атрактивността на предлаганите от Полша продукти. Нови решения, приети от нови съвместни предприятия, биха увеличили атрактивността ни на българския пазар”, заяви още полският държавен глава.", "date": "2017.10.05", "title": "Радев призова полския бизнес да инвестира в България"}
{"url": "https://www.24chasa.bg/novini/article/6482297", "text": "Заседанието на парламентарната комисия по енергетика, насрочено за 12 и 13 октомври в мини \"Марица-изток\" в Раднево, се отлага за неопределено време, това съобщиха днес от пресцентъра на държавното дружество. Причината не бе посочена, но неофициално \"24 часа\" научи, че отлагането е заради неразбориите около оставката на председателя на тази комисия Делян Добрев. Седмица по-рано изпълнителният директор на мините Андон Андонов съобщи, че наред с други въпроси възнамерява да постави пред депутатите и проблема за неефективността на Закона за обществените поръчки, който позволява многократни обжалвания на недоволни фирми, а това бави изпълнението на поръчките. Това е една от причините разкривката в мините в момента да е с около 4 милиона куб. м под графика. Андонов трябваше да обърне внимание на комисията, че от мините отдавна настояват да бъде повишена и цената на тон условно гориво, тъй като сега рудниците губят при продажбата на добитите от тях въглища.", "date": "2017.10.05", "title": "Комисията по енергетика се отказа да заседава в Раднево"}
{"url": "https://www.24chasa.bg/novini/article/6482262", "text": "Двама души са убити след стрелба на строителна площадка в западната част на Манхатън, Ню Йорк. Свидетели разказват, че стрелецът е открил огън от 39-я етаж на сграда.  Мъжът се е самоубил малко преди пристигането на полицията, информира \"Ню Йорк таймс\". По неофициална информация той е бивш работник в строителна фирма и е застрелял началника си. Все още не се споменават имената на убитите мъже.", "date": "2017.10.05", "title": "Стрелба от 39-ия етаж в Ню Йорк, двама убити"}
{"url": "https://www.24chasa.bg/novini/article/6482302", "text": "Пожарната служба на Хамбург предупреди жителите на града да не излизат от домовете си заради силна буря, засегнала северната част на Германия, предадоха ДПА и ТАСС. \"Предупреждение за Хамбург. Не излизайте навън в момента, останете на защитени места\", заяви пожарната служба в Туитър, предаде БТА. Заради бурята беше решено да бъдат затворени два зоопарка в Берлин, а германската железопътна компания \"Дойче бан\" реши напълно да спре движението на влаковете в Северна Германия. Един човек е загинал, след като дърво е паднало върху автомобила му, съобщиха спасителните екипи. \"Дойче бан\" каза, че ще бъде спряно железопътното движение в пет провинции - Берлин, Бремен, Хамбург, Долна Саксония и Шлезвиг-Холщайн. В частност ще бъде спряно движението на влаковете по важни линии като Берлин-Хановер и Берлин-Хамбург.", "date": "2017.10.05", "title": "Властите в Хамбург призоваха жителите на града да не излизат от домовете си заради буря"}
{"url": "https://www.24chasa.bg/novini/article/6482303", "text": "Руският президент Владимир Путин посрещна краля на Саудитска Арабия. Само преди 2 години подобна визита би изглеждала невъзможна. Сега големите врагове се опитват да сложат началото на промяната. Доскоро Саудитска Арабия и Русия бяха яростни противници във всеки конфликт в Близкия изток - от Афганистан до ролята на организацията „Мюсюлмански братя”, предаде  .  Но днес сме свидетели на значителна промяна и опит за сближаване. Крал Салман ще гостува на Путин четири дни. Очаква се двамата да обсъдят евентуален мирен договор в Сирия, като саудитите дават сигнали, че биха се съгласили Башар Асад да остане на власт. Путин и кралят ще договорят и взаимноизгодна сделка за контрол на цената на петрола в световен мащаб. Важната визита започна с лека засечка. Заедно с Крал Салман пътува специален ескалатор, с който той да слиза от държавния самолет. Ескалаторът обаче се развали на летището в Москва и се наложи няколко души да помагат на трудноподвижния монарх, като един имаше за задача да се грижи робата на Салман да не се закачи някъде.", "date": "2017.10.05", "title": "Путин посрещна краля на Саудитска Арабия (Снимки)"}
{"url": "https://www.24chasa.bg/novini/article/6482006", "text": "В четвъртък френските власти са открили детонатор, заложен под камион, превозващ петрол, предава AFP. Превозното средство е било инспектирано в североизточната част на Париж. Камионът е собственост на френско-швейцарска компания, цитира \"Фокус\". Други подробности не се съобщават.                                                                                                                                                                                                                                                                                                                       ", "date": "2017.10.05", "title": "Откриха детонатор, заложен под камион с петрол, в Париж"}
{"url": "https://www.24chasa.bg/novini/article/6482003", "text": "Хърватия ще приеме 150 сирийски бежанци, пристигащи от Турция, до края на тази година, и още 100 през следващата година, предаде агенция Хина. На заседание на правителството днес бе прието решение, с което се разрешава приемане на още 100 граждани на трети страни или хора без гражданство, които изпълняват условията за международна защита. В рамките на програмата на Европейския съюз за преразпределяне на мигранти през 2015 г. Хърватия пое задължение да приюти до 550 души, а сега този брой е увеличен със 100, информира БТА. Министърът на вътрешните работи Давор Божинович каза, че тази година Хърватия ще приеме 150 граждани на Сирия, които в момента се намират в Турция, а другата година - още 100. Божинович съобщи, че се планира първата група бежанци да се прехвърли в Хърватия до края на ноември или началото на декември.", "date": "2017.10.05", "title": "Хърватия ще приеме 150 сирийски бежанци до края на годината и още 100 догодина"}
{"url": "https://www.24chasa.bg/novini/article/6482030", "text": "Нова открита сцена вече има община Монтана за спектакли, концерти и празнични дни, похвали се кметът Златко Живков. Мобилната придобивка е по съвместен проект по програмата за трансгранично сътрудничество България - Сърбия, по която Монтана е лидер от българска страна. Сцената е на стойност 439 800 лева, а общият проект е защитен за 872 000 лева. „Тази открита сцена е модерна, здрава, хубава и безопасна. Предназначена е за различни изяви и ни е особено необходима особено сега в годината на Дикоилиевите празници на духовата музика. С нея освен това ще спестим 40-50 000 лева за гостуващи концерти и гастроли на звезди от национална величина.“, каза градоначалникът. Сцената е изработена от алуминий в Германия с размери 8 на 10 метра, тежи 3,5 тона и е оборудвана с 24 прожектора. Ще се съхранява в Младежкия дом. Освещаването й започва с фолклорен концерт на състави от Ниш и местни таланти от Обединен детски комплекс „Ние, врабчетата“ тази вечер, а ще продължи с театрални постановки на тяхното позорище и драматичния театър в Монтана. В същото време е оборудвана и сцена на партньорите от Медина- Ниш. Добросъседските отношения между двете общини имат за цел не само културния обмен на изяви, но и поощряване на туризма.", "date": "2017.10.05", "title": "Монтана и сръбската община Медиана - Ниш с нови открити сцени"}
{"url": "https://www.24chasa.bg/novini/article/6482074", "text": "Главният прокурор Сотир Цацаров разпореди проверка на всички преписки срещу Пламен Димитров по прякор Пламен Майстора от Карлово. Днес той бе привикан за разпит в местната полиция, след като тази нощ бе подпалено новото ауди А4 на репортерката на \"Господари на ефира\" Зорница Акманова. Димитров е собственик на автосервиз, за когото журналистката е направила серия от репортажи. Клиенти на автомонтьора твърдят, че той не е извършвал услугата, за която са му платили. След излъчването на разследването въпросният автосервиз е бил затворен заради липса на документи. Главният прокурор е разпоредил да бъдат предприети спешни действия за разкриване на извършителя на палежа. Ще бъде извършена и проверка на досъдебно производство за обсебване, водено в карловската районна прокуратура.", "date": "2017.10.05", "title": "Цацаров разпореди проверка на преписките срещу Майстора, заподозрян за палежа на репортерката от \"Господарите\""}
{"url": "https://www.24chasa.bg/novini/article/6482026", "text": "Успешна бъбречна трансплантация бе извършена тази нощ в УМБАЛ \"Александровска\". Донорът е 67-годишен мъж от област Велико Търново, изпаднал в мозъчна смърт в следствие на исхемичен мозъчен инсулт, съобщиха от областната болница в Търново. В единия от бъбреците са установени патологогични изменения, което го прави негоден за трансплантация. Реципиент на другия бъбрек е И. М. на 62 години от Стара Загора, който е на хемодиализно лечение от 12 години. Екипът на УМБАЛ \"Александровска\" изказва искрени съболезнования на близките на донора и адмирира тяхното хуманно решение да дарят органите му за спасяването на други човешки животи в най-трудния за тях момент. От началото на годината в УМБАЛ \"Александровска\" са направени 19 трансплантации – 4 от жив и 15 от трупен донор. Във ВМА присадиха черен дроб от 67-годишния мъж на младо момче на 28 години. Трансплантацията извърши екипът на проф. д-р Никола Владов, началник на Клиника по чернодробно-панкреатична и трансплантационна хирургия. Операцията е продължила 6 часа, а рецепиентът е в добро състояние и е в реанимация. Той е бил с крайна фаза на чернодробна цироза.Колективът на Военномедицинска академия изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която беше спасен човешки живот. \"Благодарим и на колегите от великотърновската болница за добрата колаборация и организация\", коментира проф. Никола Владов. Той изказа специални благодарности и към екипите на Военновъздушните сили за бързите действия и висок професионализъм, който демонстрират във всяка една донорска ситуация и които и този път докарали органа бързо с военния самолет „Спартан“. За 10 години във ВМА са направени над 60 трансплантации на черен дроб. Юбилейната годишнина от първата трансплантация в болницата бе отбелязана през месец май, като от тогава до момента медицинските екипи са трансплантирали трима пациенти. За цялата година общо спасените след присаждане на черен дроб са 7 пациенти. Добрите резултати са израз на непрекъснатостта, системните действия и усилия през годините за развитие на трансплантологията във Военномедицинска академия. Това е 15-та донорска ситуация за 2017 г., а в листата на чакащи има над 1100 българи. Най-много от тях – 994 се нуждаят от присаждане на бъбрек, 47 чакат за черен дроб, 32-ма – за сърце. 12 души имат нужда от нов бял дроб, а 11 – от панкреас, но такива трансплантации в България все още не се извършват.", "date": "2017.10.05", "title": "Присадиха черен дроб от търновския \nдонор на 28-годишен мъж"}
{"url": "https://www.24chasa.bg/novini/article/6482111", "text": "Депутатите приеха доклада за състоянието на националната сигурност за 2016 г. с общо 104 гласа \"за\" и 96 \"против\". Той стана известен с това, че в частта му за външната среда на сигурност Русия е очертана като заплаха. В доклада изрично е отбелязано, че такъв риск през 2016 г. са представлявали и продължаващите и нововъзникващи претенции на съседни държави за наличие на несъществуващи в България малцинства. Това противоречало на международните норми и на националните интереси. В същото време се констатира изолация и асимилация на българските малцинства, останали извън пределите на страната след сключването на мирни договори от световните войни. По време на дебата Димитър Лазаров от ГЕРБ обясни, че идеята за публичност на докладите е дошла след решение на Министерски съвет, но тъй като докладът е обобщен няма как да се изнесе квалифицирана информация, дори след четенето му в Народното събрание. Основната цел на доклада е да представи действията на институциите в Република България, обясни той. В него за първи път имало раздел относно киберсигурността и било отбелязано, че отделът, който се занимава с нея не е особено добре подготвен. Заплахата от самомотивирали се терористи вълци единаци не е виртуална, тя е реална, заяви Славчо Велков от БСП и критикува доклада, защото в него по темата били записани едва 13 реда. По думите му за националната ни сигурност има много по-големи заплахи, отколкото Русия, като например Близкия изток. \"Докладът е чисто чиновнически\", обади се Георги Йорданов от БСП. В него нямало основни моменти, като например защо гражданите в покрайнините на страната са лишени от здравни грижи. Той припомни случая във Враца, където има възможност хората да останат без болница. Йорданов изрази опасения, че както отново липсва инсулин скоро ще липсват и други лекарства. Така наречената \"тропическа дисциплина\" отново придобива своето внимание с навлизането на бежанците, върнаха се някои болести изчезнали от здравната карта, обясни той. Председателят на комисията по здравеопазването Даниела Дариткова побърза да го контрира, че през 2016 г. е имало достатъчно препарати за имуно- препарати, а бежанците са били строго контролирани. \"ГЕРБ съсипа българското здравеопазване\", зави червеният депутат Драгомир Стойнев. Неговият колега Георги Йорданов заяви, че увеличението на дълговете на болниците, което е имало по времето, когато Петър Москов е бил министър на здравеопазването, никога не е било толкова голямо. Суджук - гейт, Цум - гейт, а сега ще има и Болница-гейт, добави той. Българската държава или която и да е институция не трябва да приема Русия като заплаха, обяви Десислав Чуколов от Атака. По думите му в доклада са написани неща, чрез които ще се скараме с русия за пореден път, а не е написано например, че САЩ е причината за проблемите в Близкия изток. Чуколов заяви, че докато преглеждал доклада намерил текст в него, който се \"бил преведен\" буквално, без да се направи дори опит да бъде написан по-нормално. Таско Ерменков го обвини, че се опитва да монополизира любовта към Русия. Той заяви, че от БСП ще гласуват против доклада, защото с него сме се превръщали в \"славейчето, което припява на големите ястреби\". \"Президентът на републиката, върховен главнокомандващ, генерал от резерва - господин Румен Радев, за него трябва да се говори с огромно уважение, и да не му се слагат думи, които не е казал. Цитирам дословно думите, които е казал - В този документ никъде не се пише, че Русия е пряка заплаха за нашата сигурност. Основната изложена теза е че руските действия застрашават основната цел на една мирна и свободна Европа\", каза пък Милен Михов от Обединени патриоти. Валери Жаблянов побърза да заяви, че ако има неяснота за взаимоотношения между президента и БСП е време да те да се изяснят. \"Той не е председател на партията. Нашата позиция не е задължително да бъде единодушна с неговата. Оценката за опасността произтичаща от Русия надхвърля всякакви аргументи по отношение на двустранните отношения. Нека, когато ЕС си прави доклада, да си го впише. Не мога да разбера защо ние го правим в нашия доклад\", каза още той. Председателят на парламентарната група на ГЕРБ Цветанов Цветанов благодари на колегите си, които са чели доклада след 11 стр. и се обърна към червените, като заяви, че това е доклад за сигурността на България и няма нищо общо с ЕС. \"Ако БСП се изолират от ЕС, кажете поне в коя посока трябва да се движим - изток или някъде другаде. Всеки заговори за това каква опасност представлявала Русия за България. Такива думи няма в доклада. Господин Радев е избран за 5 г. и трябва да го подкрепяме всички, защото той е българският президент\", добави Цветанов.", "date": "2017.10.05", "title": "Депутатите приеха доклада за състоянието на националната сигурност за 2016 г."}
{"url": "https://www.24chasa.bg/novini/article/6482125", "text": "Най-после Върховният административен съд се произнесе по казуса с Ценко Чоков и реши, че вече не може да бъде кмет на врачанското с. Галиче. Четвърти наказателен състав на ВАС потвърди постановлението на административния съд във Враца от май т.г. , според което Чоков повече не може да заема кметския пост. Основанието за решението на висшите магистрати е, че пряко избраните от електората длъжностни лица имат право на платен, но не и на неплатен отпуск. Решението на висшите магистрати е окончателно и не подлежи на обжалване. Ценко Чоков е зад решетките от края на май миналата година и срещу него е в ход наказателен процес в специализирания съд. Той е обвинен като тартор на банда за рекет, лихварство, побоища и палежи.", "date": "2017.10.05", "title": "Окончателно: Ценко Чоков не е кмет на Галиче"}
{"url": "https://www.24chasa.bg/novini/article/6482108", "text": "Хърватският парламент гласува закон за защита на животните, с който се забранява убиването на бездомни животни и създаването на най-малко един приют във всяка община с условия за настаняване на най-малко 50 животни, предаде агенция Бета, цитирана от БТА.  Всички органи на местното самоуправление са длъжни да участват във финансирането на приютите. Целта е да се намери дом за всяко изоставено животно и да му се осигурят съответните ветеринарни грижи. Законът предвижда и контрол на популацията на \"нежеланите\" кучета, както и по-строг надзор над отглеждането на домашни кучета. Хърватските власти очакват броят на изоставените кучета да се намали и приютите да приемат всички бездомни животни и да изпълнят необходимите стандарти. Освен подслон за бездомните законът предвижда и санкциониране на нехуманното отношение към животните. Той забранява стреляне по домашните животни независимо от вида на оръжието, освен в случаите, когато е необходимо \"приспиването\" им, за да се защити сигурността на хора и други животни. Забранено и хвърлянето на пиратки и други пиротехнически средства срещу животни. Законът забранява и гледането и използването на диви животни за показ освен в зоопарковете, както и държане в плен на мечки, освен в зоопарковете и приютите. Новият закон предвижда и забрана на излагането на кучета с купирани уши и опашки, с изключение на ловните кучета.", "date": "2017.10.05", "title": "Хърватия забрани убиването на \nбездомни животни"}
{"url": "https://www.24chasa.bg/novini/article/6482133", "text": "Къща е изгоряла тази нощ в село Поп Кралево. Сигналът за произшествието е получен в 23.30 часа на 4 октомври. Екип на РСПБЗН-Силистра е загасил пожара, спасени са около 40 стопански животни, съседна къща и стопански помещения. Трупът на 62-годишния собственик е намерен при разчистване на отломките от пожара. Човекът е обитавал сам жилищната постройка. Продължава работата на оперативната група за изясняване на причините за пожара.", "date": "2017.10.05", "title": "Намериха труп на 62-годишен в изгоряла къща в силистренското село Поп Кралево"}
{"url": "https://www.24chasa.bg/novini/article/6482121", "text": "Първото от делата за обезщетение на пострадалите от взрива на гара Хитрино, заведени пред Софийския градски съд започва утре, предаде БТА. Съдът е приел исковете срещу \"Булмаркет рейл карго\" ЕООД и \"Булмаркет ДМ\" ООД за допустими и е назначил поредица от медицински и технически експертизи, съобщи преди дни Николай Димитров адвокат на пострадали и близки на загиналите при железопътната катастрофа. Редица иснтитуции вече са сезирани с цел да се наложи обезпечаване с активи на настъпилите от взрива в Хитрино вреди за държавата, които са в размер на 10 млн.лв. Следва да се отправи претенция за тях, ведно с обезпечителните действия към \"Булмаркет рейл карго\" ЕООД и \"Булмаркет ДМ\" ООД. \"Щетите, нанесени на държавата и нейните граждани, са в размер на над 20 млн. лв., уточни Димитров.", "date": "2017.10.05", "title": "Утре започват делата за обезщетение на пострадалите от взрива в Хитрино"}
{"url": "https://www.24chasa.bg/novini/article/6482147", "text": "По темата за сигурността имаме пълно единомислие, Европа е изправена пред редица важни предизвикателства - и отвътре, и отвън, каза президентът Румен Радев на пресконференция с полския си колега Анджей Дуда във Варшава, цитира БТА. Що се отнася до заплахите пред Европа, тероризма, решаването на мигрантската криза - с президента Дуда имаме ясна позиция, че това е проблем, който изисква единно европейско решение, което трябва да съблюдава суверенитета на отделните държави, трябва да гарантира тяхната сигурност, заяви президентът Радев. Той благодари на полската страна за безусловната подкрепа за членство на България в Шенген. При положение, че България е изпълнила всички технически изисквания от 2011 г., мислим, че не е справедливо България да не бъде в Шенген, заяви Радев. Президентът благодари на полската страна и за подкрепата по линия на Фронтекс за охрана на външните граници. Трябва да е ясно на всички държави членки, че външните граници на ЕС не са границите на България, Гърция, Италия, а са наши общи граници и трябва да има реална солидарност с реални действия в подкрепа на тези държави, отбеляза Радев. Той благодари и за цялостното разбиране и подкрепа за овладяването на мигрантските потоци и борбата срещу каналджийството.", "date": "2017.10.05", "title": "Румен Радев: Не е справедливо да не сме в Шенген, изпълнили сме всички изисквания (Снимки)"}
{"url": "https://www.24chasa.bg/novini/article/6482143", "text": "Румъния се надява, че българското председателство на ЕС ще лансира редица теми от общ интерес, като кохезионна политика, Дунавска стратегия, съседни държави, Западни Балкани и дори Република Молдова. Това заяви на дискусия днес в Букурещ делегираният министър по европейските въпроси Виктор Негреску, цитиран от агенция Аджерпрес, предаде БТА. Негреску припомни, че на съвместното заседание на правителствата на Румъния и България (по-рано тази седмица във Варна) бе подписан протокол, който предвижда тясно сътрудничество с оглед на бъдещите председателства на двете страни на Съвета на ЕС. По думите на Негреску Румъния иска да бъде по-активна на европейско равнище. \"Нашата визия за ролята, която Румъния може да има на европейско равнище, е, че сме в състояние да изградим мостове между различни държави, различни манталитети\", каза Виктор Негреску. Той ще има среща днес с министъра за българското председателство на Съвета на ЕС Лиляна Павлова, която е в Румъния за участие в шестото издание на \"Букурещкия форум 2017\", съобщи дирекция \"Комуникация и пресцентър\" на министерството. Негреску каза още, че Румъния е в напреднал стадий на подготовката за поемане на председателството на Съвета на ЕС в началото на 2019 г. Предстои конкурс за създаване на лого и лозунг на румънското председателство. \"Румъния ще поеме председателството в началото на 2019 г., когато на практика трябва да приключим важни досиета от дневния ред на европейските институции в момента. Имаме също така момента с излизането на Великобритания от ЕС, който ще заеме много от нашето внимание, както и преговорите за многогодишната финансова рамка. Дискусиите за бъдещия европейски бюджет ще бъдат основните теми по време на нашето председателство\", каза Негреску и изрази надежда, че българското председателство ще лансира серия теми от общ интерес.", "date": "2017.10.05", "title": "Румъния се надява, че българското председателство на ЕС ще коментира теми от общ интерес"}
{"url": "https://www.24chasa.bg/novini/article/6482141", "text": "Австрийската полиция съобщи, че е арестувала български гражданин, след като 18 мигранти са били намерени в камион при претърсването му на границата с Унгария, предаде Асошиейтед прес, цитирана от БТА.  В камиона са били намерени 10 мъже, три жени и пет деца. Мигрантите са от Ирак и палестинските територии, става ясно от публикувано днес комюнике на полицията. Камионът е бил претърсен вчера на граничния пункт Никелсдорф. На заподозрения ще бъдат повдигнати обвинения в трафик на хора. Името му не се съобщава, съгласно австрийските закони за защита на личните данни.", "date": "2017.10.05", "title": "Българин е задържан в Австрия, след като полицията е открила 18 мигранти в камион"}
{"url": "https://www.24chasa.bg/novini/article/6482154", "text": "Искаме да участваме активно в реформирането на Шенген. България е изпълнила всички технически изисквания за присъединяването към еврозоната и отлагането би било несправедливо. Това съобщиха от пресцентъра на  Министерство за Българското председателство на Съвета на ЕС 2018. Това каза министърът за Българското председателство на Съвета на ЕС 2018 Лиляна Павлова по време на дискусия със студенти за бъдещето на двете страни в Шенген, която се проведе след лекцията й в Националното училище по политически и административни науки в Букурещ. Лекцията бе на тема: „Първото Българско председателство на Съвета на ЕС 2018 – приоритети и предизвикателства“. Българският министър получи подкрепата на румънския й колега, министърът по европейските въпроси на Румъния Виктор Негреску, който също се включи в дискусията за бъдещето на Европа със студентите. Седем години изпълняваме техническите критериите за Шенген, службите ни са екипирани с най-съвременна техника и границите ни са едни от най-защитените, каза той и покани европейски политици да проверят как страните ни защитават интересите на съюза.   Много години сме съседи, имаме добро сътрудничество, на сега повече от всякога трябва да сме обединени и да защитаваме общите си приоритети, каза министър Павлова пред студентите. Имаме мостовете между хората, сега трябва да изградим и мостовете между държавите, отбеляза тя и запозна студентите с девиза на Българското председателство „Съединението прави силата“ . Тя запозна студентите с приоритетите на нашето председателство и амбицията ни Западните балкани да получат ясна европейска перспектива. Министърът се спря и на бъдещите общи приоритети на България и Румъния като запазване на кохезионната политика за по-бедните страни и възможностите за развитието на Дунавското и Черноморското сътрудничество. Преди лекцията министър Павлова разговаря с ректора на Националното училище по политически и административни науки проф.Ремус Прокопие. Те се договориха да инициират широка балканска среща, посветена на възможностите за сътрудничество между балканските университети. Преподавателят отбеляза, че имат студенти от цял свят, включително от Африка, Близкия Изток, Китай и Русия, но нямат студенти от България, Сърбия или Гърция, страни, които са на ръка разстояние едни от други.„Важно е да говорим помежду си, важно е да действаме заедно“, каза проф. Ремус Прокопие. Министър Павлова е на посещение в Румъния за участие в шестото издание на „Букурещкия форум 2017“ - едно от най-престижните събития в календара на румънската столица. Тя е поканена като специален гост-лектор в панела „Възвръщайки темпото си – Европа гледа напред“. Дискусията с участието на българският министър за Българското председателство днес следобед се очаква да засегне икономическите и политическите тенденции на национално, регионално и международно ниво.", "date": "2017.10.05", "title": "Павлова: Искаме да участваме активно в реформирането на Шенген"}
{"url": "https://www.24chasa.bg/novini/article/6482159", "text": "Четиринайсет иракски граждани, придружавани от петима български каналджии, бяха заловени от румънската полиция в района на град Мангалия (югоизточна Румъния, близо до Черно море), предаде агенция Аджерпрес, като се позова на Генералния инспекторат на румънската гранична полиция. От прессъобщение, получено в Аджерпрес днес, става ясно, че нелегалните мигранти били заловени в района на село Албещ на 3 октомври около 01,00 ч. Групата се състояла от трима мъже, пет жени и шест деца, всичките иракски граждани. В района, в който били заловени, е намерен регистриран в България автомобил, марка Опел, в който се намирали четирима български граждани на възраст между 31 и 42 години. В района на община Мангалия пък бил намерен микробус, марка Мерцедес Спринтер, в който се намирал друг български гражданин - на 28 години, информира БТА. Иракските граждани заявили на румънските полицаи, че искат да отидат в Германия и затова са преминали нелегално границата с помощта на петимата български каналджии. Съгласно споразумението за реадмисия между Румъния и България иракските граждани са предадени на българските власти, а автомобилите на българските граждани са конфискувани. Каналджиите са задържани за 24 часа, а днес ще бъдат изправени пред трибунала на Констанца с предложение за налагане на мярка 30-дневен предварителен арест.", "date": "2017.10.05", "title": "Задържаха петима български каналджии и 14 нелегални мигранти в Румъния"}
{"url": "https://www.24chasa.bg/novini/article/6482163", "text": "Сливенският окръжен съд задържа под стража двама мъже, извършили кражба на 200 литра гориво със заплаха с пистолет. Това съобщиха от Окръжната прокуратура, по чието искане е взета мярката. Трийсетгодишният Радостин С. и Георги Ц., на 28 години, са обвинени, че на 2 октомври, на АМ \"Тракия\", откраднали от товарен автомобил със сръбска регистрация 200 литра дизелово гориво. Те заплашили с пистолет сръбския шофьор, които ги заварил на място. Престъплението е извършено при условията на опасен рецидив и за него се предвижда наказание \"лишаване от свобода\" от пет до 15 години и възможност за конфискация на половината имущество на всеки от извършителите. Според прокурора двамата биха могли да се укрият или да извършат ново престъпление. Определението на Окръжния съд в Сливен подлежи на обжалване пред Апелативния съд в Бургас.", "date": "2017.10.05", "title": "Оставиха в ареста двама за кражба и заплаха с оръжие"}
{"url": "https://www.24chasa.bg/novini/article/6481504", "text": "Румънският външен министър Теодор Мелешкану заяви днес на форум в Букурещ, че е време да мислим за Европа като за континент без център и периферия, и допълни, че румънските лидери обсъждат методи, чрез които Румъния да се превърне в една от членките, които ще основат наново Европейския съюз, предаде агенция Аджерпрес. \"Диалогът за бъдещето на Европа трябва да се води отвъд противопоставянето и трябва да се основава на креативни идеи, които да отслабят тези различия. (...) Може би е дошъл моментът да мислим за Европа, оформена като една мрежа или като една гъвкава структура от мрежи, от свързани по неделим начин центрове, в които проектите и стойностните идеи могат да бъдат предавани реципрочно в полза на всички замесени страни. (...) Дошъл е моментът да мислим за един континент без център и без периферия\", заяви румънският външен министър на шестото издание на \"Букурещкия форум 2017\", който се организира от Аспен Форум Румъния (Aspen Forum Romania) и Джърман Маршал фонд (German Marshal Fund of the US), предава БТА. Министърът за Българското председателство на Съвета на ЕС 2018 Лиляна Павлова също участва във форума и ще говори на панела \"Възвръщайки темпото си - Европа гледа напред\", съобщи дирекция \"Комуникация и пресцентър\" на министерството. Румънският външен министър Теодор Мелешкану заяви още в изказването си, че е на страната на онези, които казват, че трябва да се загърбят традиционните разделения - център срещу периферия, федерализъм срещу интерговернментализъм, повече Европа срещу по-малко Европа, Изток срещу Запад, Север срещу Юг и т.н. Според него, въпреки че ЕС се сблъска през последните години с много кризи - натиск в сферата на сигурността, Брекзит, тероризъм, нарастване на популизма, миграционна криза, икономическа и финансова криза, Съюзът е \"в по-добра форма и по-добра позиция\". Мелешкану посочи, че макар сътрудничеството между Франция и Германия да е от основно значение, то е недостатъчно, за да върви ЕС напред. \"За да се избегне всяка центробежна динамика би било полезно френско-германските инициативи да получат подкрепа и да включат и правителствата на север, юг, изток и запад\", отбеляза румънският външен министър и допълни, че от голямо значение е внимателното използване на \"разнообразните скорости\" на ЕС. Той смята също, че ЕС трябва да продължи да укрепва трансатлантическото партньорство, защото то представлява основен стълб на сигурността и стабилността на ЕС. \"Подкрепяме конвергенцията, за да станем членове на еврозоната\", посочи още на форума Теодор Мелешкану.", "date": "2017.10.05", "title": "Румънският външен министър: Време е да мислим за Европа без център и периферия"}
{"url": "https://www.24chasa.bg/novini/article/6481542", "text": "\"Няма абсолютно никакво разминаване с позицията на парламентарната група и тази на премиера\". Това заяви председателят на парламентарната група на ГЕРБ Цветан Цветанов в парламента. Във всяко едно ключово важно решение винаги сме взимали политическо решение и винаги сме го съгласували с нашия председател: министър- председателя Борисов, категоричен бе Цветанов. На въпрос дали депутатът от ГЕРБ Антон Тодоров е обвинил президента Румен Радев в корупция, с по-ранното си изказване по време на дискусиите за доклада на Временната комисия за изтребителите, той отговори така - Антон Тодоров не е говорил за корупция. Той каза само за потупване по рамото. Не съм бил член на комисията и не съм се запознал с документите. Единствено мога да направя заключение, че с днешното решение, което гласувахме по този начин, премахваме една несправедливост, състояла се в един кратък период от време. Оказа я служебното правителство - управленски натиск за приключването на тази процедура и за взимането на решение, което комисията поднесе на депутатите от 44-ия парламент. Нищо не е налагало да бъде прибързано. Според Цветанов въвеждането на осмия критерии в конкурса за нов изтребител е причината за дисквалифицирането на американските F-16. По думите му процедурата вече е прозрачна, за да отпаднат всякакви спекулативни въпроси, които могат да изникнат. \"Ако говорим за президента Радев. Имаме две различни тези за период от осем месеца. Едната е бързо приключвайте процедурата, която служебният министър на отбраната Стефан Янев приключва. Идва обаче редовен кабинет и редовно Народно събрание. Защо се бърза? Защо не взе същата страна, която взе в момента. Защо не каза нека да бъдем коректни - това не може да бъде като отговорност и ангажимент на служебното правителство. Защото след два месеца има легитимно избрано правителство, което е с парламент, който може да осъществява необходимия парламентарен контрол\", попита той. Цветанов обясни, че казусът с депутатът от ГЕРБ Делян Добрев е закрит и прояви недоумение защо някой се опитва да внуши, че има бламиране на премиерът. Според него този сценарии върви от 2008 г., откакто се разбрало, че ГЕРБ има потенциал да управлява. Това е притопляне на стари манджи, категоричен бе той. Увери, че ако Томислав Дончев е бил назначил брат си, то от партията щели да се съгласят с всички твърдения на БСП и да вземат отношение. В началото в ГЕРБ, когато ставахме кметове никой с никой не се познаваше, но е нормално след 10 години някой да покани друг за кум, смята Цветанов. Разбирам, че БСП подготвяли някакъв сценарии, заяви още той и добави, че е готов да заложи какъв е и да го запечата в плик, който да отвори едва след няколко месеца, когато започне да се случва.", "date": "2017.10.05", "title": "Цветанов: Нямаме разминаване с позицията на премиера Борисов"}
{"url": "https://www.24chasa.bg/novini/article/6481487", "text": "Областният управител на Велико Търново проф. д-р Любомира Попова и заместникът й инж Детелина Борисова проведоха работна среща със заместник-посланика на Чешката република в България Ярослав Камас, съобщиха от областната администрация. По време на разговора бяха обсъдени възможностите за двустранно сътрудничество в различни сфери на икономиката. Сред тях са рециклирането на строителни отпадъци, управлението и пречистването на водите, благоустройството на градовете, съвременният електротранспорт и медицината. Двете страни се договориха да бъде проведена среща със земеделски производители от региона, на която да се обсъдят възможностите за износ на зеленчуци за Чехия. Гостите се интересуваха и от възможността за изкупуване на горски билки. Срещата завърши с размяна на протоколни подаръци в знак на доброто сътрудничество между двете страни.", "date": "2017.10.05", "title": "Чехи искат наши билки и зеленчуци"}
{"url": "https://www.24chasa.bg/novini/article/6481556", "text": "Българският евродепутат от ГЕРБ/ЕНП Емил Радев коментира, че решението за предоставяне на пасивен достъп до Визовата информационна система (ВИС) на България и Румъния е важна стъпка в посока на бъдещото ни присъединяване към Шенген, съобщиха от пресцентъра на ГЕРБ. „В последно време виждаме все по- категорична подкрепа и от Европейската комисия, и в Европейския парламент за това България да стане част от Шенген. Надявам се държавите- членки също да вземат скоро положително решение в тази насока“, заяви Емил Радев. Миналата седмица комисията по граждански свободи, правосъдие и вътрешни работи на ЕП даде своето съгласие с категоричен резултат от 33 гласа в подкрепа на това да получим достъп до ВИС. Предоставянето на такъв достъп е необходимо условие, за да може тези две държави да прилагат новосъздадената система за влизане/излизане, която ще изчислява продължителността на престоя на граждани на трети държави на територията на ЕС с цел засичане на тези, които просрочват позволения им престой. По-конкретно, с новоприетото решение България ще може да вижда лицата, на които е издадена шенгенска виза, ще може да преценява дали дадено лице има нужда от българска виза и ще може да проверява дали наистина преминаващите границите лица притежават шенгенска виза. В същото време обаче българските гранични служители няма да могат да въвеждат решенията за издадени български визи, защото те не са валидни на територията на шенгенските страни, т.е. няма да имат активен достъп и няма да може да променят информацията в системата. България ще може да използва пасивно ВИС след като премине успешно оценка на възможностите и готовността на страната да прилага системата.", "date": "2017.10.05", "title": "Емил Радев: ЕП и ЕК все по-категорично подкрепят присъединяването ни към Шенген"}
{"url": "https://www.24chasa.bg/novini/article/6481592", "text": "Бутилка със съмнително взривно вещество и фитил е подхвърлена пред дома на топ адвокат в Берковица. Юристът често е страна по знакови наказателни дела в Монтана. Приличащата на самоделна бомба бутилка е открита от негов съсед към 16,40 часа в сряда. Изплашеният мъж веднага подал сигнал в полицията в Берковица. За проверка на сигнала незабавно е сформирана оперативна група, която на място установила, че пред входна врата на гараж, собственост на 76-годишна комшийка на адвоката се намирала пластмасова бутилка от безалкохолна напитка с вместимост 0,5 литра. Бутилката е била преместена от подалия сигнала мъж в двора на къщата. При извършения оглед е установено, че е пълна със смачкана хартия, под нея пясък, а на дъното бледожълто сухо прахообразно вещество. До бутилката е намерен шнур, горял увит с изолиращо тиксо. Извършен е оглед и са иззети веществени доказателства. По случая е образувано досъдебно производство, уточняват от ОД на МВР- Монтана. Живеещите наблизо изпитали страх от евентуално готвена вендета срещу адвоката. Разследващи нищят случая дали е хвърлена с цел сплашване , предупреждение или палеж или просто някой си е направил зла шега.", "date": "2017.10.05", "title": "Сплашват топ адвокат с бомба менте"}
{"url": "https://www.24chasa.bg/novini/article/6481571", "text": "Каталунският лидер Карлес Пучдемон заяви, че не се страхува да бъде арестуван заради организирането на забранения референдум за независимост от Испания. Това предаде Ройтерс, като се позова на негово интервю за германския вестник \"Билд\". \"Аз лично не се страхувам от това\", казва Пучдемон в публикувания днес разговор с \"Билд\" в отговор на въпрос за възможен арест. По думите на Пучдемон вече нищо в действията на испанското правителство не го изненадва и е възможно и той да бъде арестуван, което, както според него би било варварска стъпка. \"Ще стигнем толкова далеч, колкото искат хората. Но без използване на сила. Винаги сме били мирно движение. А и съм сигурен, че Испания няма да може да пренебрегне волята на толкова много хора.\" В телевизионно обръщение снощи Пучдемон отново призова за международно посредничество, но заяви, че резултатите от референдума ще трябва да бъдат изпълнени.", "date": "2017.10.05", "title": "\"Билд\": Каталунският лидер заяви, че не \nсе страхува от арест заради независимостта"}
{"url": "https://www.24chasa.bg/novini/article/6481635", "text": "Потресаваща жестокост, проявена от 39 годишен мъж от Монтана, живеещ в Петрич, бе наказана от районния съд в Петрич с 1000 лева глоба и 2000 лева обезщетение. Брат инквизира родната си сестра, след скандал за имоти и пари, съобщи  . 39-годишният Димитър Димитров, срещнал сестра си пред входната врата на дома си и започнали бурен скандал. В последствие скандалът прераснал в бой и 39- годишният мъж удрял в главата и тялото с ритници сестра си, стискал я за врата, съборил я на земята, скубел я за косата и я влачел. С тези действия жената получила разстройства на здравето, изразяващи се в множество травми и наранявания. Районният съд в Петрич, изслушвайки страните наложи на Димитров административно наказание \"Глоба\" в размер на 1000лв. Сестрата на побойника поиска обезщетение от него за претърпените неимуществени вреди в размер на 5000лв. Съдът обаче отхвърли иска от 5000лв. и определи да бъде изплатено обезщетение от 2000лв.", "date": "2017.10.05", "title": "Само 1000 лв. глоба за мъж, инквизирал и пребил сестра си за имот"}
{"url": "https://www.24chasa.bg/novini/article/6481632", "text": "Вицепремиерът Красимир Каракачанов, министърът на регионалното развитие Николай Нанков, щефът на АПИ инж. Дончо Атанасов, зам.-министри, представители на бизнеса, местната власт и граждани ще обсъждат перспективите за развитие на Югозапада, които дава цялостното изграждане на автомагистрала \"Струма\". Срещата е днес от 17,30 ч в Симитли и е организирана по инициатива на кмета на общината Апостол Апостолов. Конференцията \"Автомагистрала Струма и перспективите за реализация на инвестиционни проекти в Югозападна България\" цели да представи по какъв начин изграждането и експлоатацията на автомагистралата ще допринесе за социално - икономическо развитие на региона. Ще бъдат представени значими за региона инвестиционни предложения и проекти от национално и регионално значение. Приоритетна задача е подкрепата на действия за популяризиране на взаимодействието между доброто състояние на околната среда, качеството на живот на хората и икономическото развитие. ", "date": "2017.10.05", "title": "Министри, бизнес и граждани обсъждат магистрала \"Струма\" и инвестициите в Югозапада"}
{"url": "https://www.24chasa.bg/novini/article/6481611", "text": "През 2016 г. на територията на областта са регистрирани 89 тежки пътнотранспортни произшествия (ПТП), вследствие на които са загинали 24 души и са ранени 95 лица. Това сочат данните на Териториално статистическо бюро-Североизток. В сравнение с 2015 г. броят на убитите се увеличава с 50.0%, докато при броя на произшествията и на ранените лица се наблюдава намаление - съответно с 4.3 и 15.9%. Най-голям брой тежки произшествия през 2016 г. са регистрирани през месеците юли и ноември - съответно 12.4 и 14.6% от ПТП за годината, а най-нисък - през март и април - по 4.5%. Броят на убитите е най-голям през месец юли - 20.8%, следван от месец юни - с 16.7% от всички загинали в областта. Област Шумен е на двадесет и второ място по брой тежки ПТП, на двадесет и трета позиция по брой ранени лица и дели от дванадесето до петнадесето място с други области по брой убити.", "date": "2017.10.05", "title": "Близо 100 са катастрофите през 2016 година в област Шумен"}
{"url": "https://www.24chasa.bg/novini/article/6481627", "text": "По време на пленарното заседание на Европейския парламент в Страсбург бе проведен дебат относно създаването на Европейска прокуратура, участие в който взе и комисарят по правосъдие и защита на потребителите Вера Юрова. Българският евродепутат от ГЕРБ/ЕНП Емил Радев приветства създаването на прокуратурата след продължителния застой на преговорите по темата, съобщиха от пресцентъра на ГЕРБ Той подчерта, че европейските икономики и данъкоплатци заслужават по-добра защита на парите, които отделят за бюджета на ЕС, и изтъкна, че в момента годишно се губят поне 50 млрд. евро ДДС поради трансгранични престъпления, вкл. с европейски средства. „Европейските фондове трябва да допринасят към стимулиране на растежа, създаването на работни места, увеличаване на кохезията между различните държави-членки, а не да облагодетелстват престъпници“, категоричен бе Емил Радев. Българският евродепутат заяви, че новата прокуратура ще подобри сътрудничеството и обмена на информация относно разследването на редица престъпления, свързани с европейски средства - измами, корупция, пране на пари, тъй като й се гарантира независимост и й се предоставят нужните инструменти за разследване. В същото време тя ще гарантира високо ниво на спазване на процесуалните права в Европейския съюз. Емил Радев изрази увереност, че Европейската прокуратура ще разполага с едни от най-добрите прокурори, ефективни вътрешни правила и адекватен бюджет. Той допълни, че тези въпроси ще бъдат обсъждани по време на българското председателство на Съвета на ЕС, така че тя да може да заработи напълно през 2020 г. „България е един от най-ранните поддръжници на идеята за създаване Европейска прокуратура. Надявам се, че за всички държави-членки, участващи в новата структура, нейният успешен старт е приоритет“, заключи евродепутатът.", "date": "2017.10.05", "title": "Емил Радев приветства създаването на Европейска прокуратура"}
{"url": "https://www.24chasa.bg/novini/article/6481652", "text": "Собственикът на карловския автосервиз, известен като Пламен Майстора, е привикан в момента в полицията във връзка с палежа на аудито на местната журналистка Зорница Акманова. Колата й изгоря тази нощ и хората в града смятат, че зад палежа стои автомонтьорът. Неговият сервиз е бил запечатан след серия разследвания на Акманова в \"Господари на ефира\". \"Автомонтьорът е при нас. Вероятно ще бъде задържан\", коментира пред \"24 часа\" шефът на пловдивската полиция ст.комисар Атанас Илков. Колата на репортерката е тотално унищожена. Пламъците са засегнали и съседния автомобил. Разследващите са категорични, че става въпрос за умишлен палеж. От пловдивската прокуратура обясниха, че говорителката на главния прокурор Румяна Арнаудова ще излезе с изявление по случая.", "date": "2017.10.05", "title": "Задържат Пламен Майстора за палежа на колата на репортерката от \"Господарите\""}
{"url": "https://www.24chasa.bg/novini/article/6481650", "text": "Съединените американски щати ще отправят официално искане към НАТО за изпращането на допълнителни хиляда войници в Афганистан, които да бъдат включени в борбата срещу талибаните. Това съобщи американският посланик в Алианса, предава AFP, цитира \"Фокус\". Кей Бейли Хътчинсън заяви, че допълнителните сили ще бъдат включени към близо трите хиляди американски войници, които вече са на път към Афганистан. Решението за изпращането им бе взето от Доналд Тръмп, който обяви нова стратегия за борбата с екстремистите в Афганистан.", "date": "2017.10.05", "title": "САЩ искат от НАТО още 1000 войници в Афганистан"}
{"url": "https://www.24chasa.bg/novini/article/6481657", "text": "Организацията \"Лекари без граници\" отново обвини полициите на Хърватия, Унгария и България, че използват силови методи срещу мигранти, опитващи да влязат в Европейския съюз, включително към непълнолетни, предаде Франс прес. \"От една година нашите лекари и медицински сестри чуват едно и също, повтарящи се истории за младежи, които са нападани, унижавани и бити като кучета само защото отчаяно искат да продължат пътя си\", заяви в комюнике Стефан Моасен, ръководител на мисията на хуманитарната организация в Сърбия. През първите шест месеца на 2017 г. 92 процента от децата и младежите, отишли в мобилните диспансери на \"Лекари без граници\", са се оплакали от физическо насилие от хърватските, унгарските и българските гранични власти. Близо половината, 48 на сто, сочат с пръст българските власти, твърди хуманитарната организация. \"Срамно е страни членки на ЕС да използват умишлено насилие, за да попречат на тези деца и младежи да поискат убежище в ЕС\", каза Моасен. Стотици хиляди мигранти преминаха през Балканите на път за Западна Европа, преди да бъде затворен т.нар. Балкански маршрут през март 2016 г. В резултат на това няколко хиляди души останаха блокирани в Сърбия. Десетки обаче опитват всеки ден да продължат пътя си.", "date": "2017.10.05", "title": "Медици обвиниха балканските гранични полицаи в насилие срещу мигранти"}
{"url": "https://www.24chasa.bg/novini/article/6481658", "text": "Служителка на японската национална телевизия NHK е починала вследствие на преработване, след като е работила извънредно 159 часа за един месец, пише британският в. „Гардиън“,  Мива Садо, на 31 години, е работила в централата на телевизионния канал в Токио и за един месец си е позволила да вземе само два почивни дни. Тя умира от сърдечен удар през 2013 г., но едва сега работодателят й прави случая публично достояние, по искане на нейното семейство. Малко след инцидента службата за трудови стандарти в Япония обявява, че тя е претърпяла „кароши“ – смърт от преработване. Младата жена е работила като политически репортер и в месеците преди смъртта си е отразявала избори в страната през юни и юли 2013 г. Смъртта на Садо се очаква да окаже нов натиск върху японските власти за справяне с големия брой смъртни случаи, причинени от прекомерна работа, която се очаква да се полага от много служители в Япония. Правителството на премиера Шиндзо Абе предложи да сложи таван на броя часове извънреден труд на месец от 100 ч. и да въведе наказания за компаниите, които позволяват на своите служители да прехвърлят това ограничение – мерки, които според критици все още излагат работниците на риск.", "date": "2017.10.05", "title": "Японска журналистка почина след 159 часа извънреден труд за месец"}
{"url": "https://www.24chasa.bg/novini/article/6481695", "text": "Две баби от Берковица и Монтана, не чули предупрежденията, станаха жертви на телефонни измамници. На 4 октомври, около 11 часа 64-годишна жена подала сигнал, че на домашния й телефон се обадил непознат мъж, който представяйки се за служител на МВР, я заблудил да предаде наличните си пари, за да помогне на органите на реда за залавяне на телефонни измамници. Жената опаковала в найлонов плик 1250 евро и 300 лева и ги хвърлила през терасата на дома си. 78-годишна жителка на гр. Монтана повярвала, че й се обажда който се главен следовател Георги Николов от полицията и постъпила отговорно. Решила да му съдейства за залавянето на телефонни измамници, като предаде всичките си спестявания. Поставила в плик сумата от 4 000 лв. и ги оставила пред дома си на тротоара на ул „Парта” в гр. Монтана. По-късно разбрала, че е измамена и се обадила в полицията. По случая е образувано досъдебно производство в РУ Монтана.", "date": "2017.10.05", "title": "Две баби изгоряха от ало измамници"}
{"url": "https://www.24chasa.bg/novini/article/6481679", "text": "\"Икономическото сътрудничество с Кипър е важно за България и в Министерството на икономиката ще работим за развитието му\". Това е заявил министър Емил Караниколов на среща с посланика на Кипър Ставрос Августидис, съобщиха от Министерството. Караниколов е подчертал, че Кипър може да разчита на коректно партньорство и министерството ще работи активно за насърчаване на търговско-икономическите отношения между двете страни. \"Българското правителство е разработило и въвело пакет от законодателни промени с цел стимулиране и облекчаване на потенциалните инвеститори, чрез подобряване на бизнес климата, намаляване на административните тежести и въвеждане на данъчни стимули\", е казал още министър Караниколов. На срещата са били обсъдени и възможностите за двустранно сътрудничество в рамките на програмата на ЕС \"Хоризонт 2020\", участие на България в ежегодния международен кипърски панаир, както и в сферата на здравеопазването, селското стопанство. Министър Караниколов е коментирал още, че интерес за българската страна би представлявал и опитът на Кипър в прилагането на различни механизми за подпомагане на туристическия сектор.", "date": "2017.10.05", "title": "Министър Караниколов се срещна с посланика на Кипър"}
{"url": "https://www.24chasa.bg/novini/article/6481157", "text": "Турските сили за сигурност задържаха гражданин на Сирия, за когото се предполага, че е воювал на страната на бойците от екстремистката групировка \"Ислямска държава\", съобщи ТАСС, позовавайки се на вестник \"Хюриет\". Сириецът е бил задържан от силите за сигурност на автобусната гара в Измир, в западната част на Турция. От него са били конфискувани камуфлажна униформа, носители на информация, мобилен телефон, в който следователите открили много фотографии на задържания с оръжие. Полицията смята, че съдейки по уликите, е възможно той да е воювал на страната на терористите в Сирия, предаде БТА. ", "date": "2017.10.05", "title": "Задържаха сириец в Турция по подозрение, че воюва за \"Ислямска държава\""}
{"url": "https://www.24chasa.bg/novini/article/6481140", "text": "Висшият съдебен съвет (ВСС) отложи дебатите за избор на шеф на Върховния административен съд (ВАС), тъй като все още указът на президента Румен Радев, с който отказва да назначи Георги Чолаков, не е обнародван в Държавен вестник. Указът е пристигнал вчера във ВСС по куриер. \"Не можем да го обсъждаме, не е обнародван\", каза Георги Колев - настоящ шеф на ВАС. Подкрепи го главният прокурор Сотир Цацаров.  \"Приемаме го за сведение, всички сте осведомени\", заключи министърът на правосъдието Цецка Цачева. Дебатите за шеф на ВАС ще продължат следващата седмица.  По-рано съдебните кадровици одобриха кандидатурите на колегите си Красимир Шекерджиев и Евгени Диков за членове в Управителния съвет на Националния институт на правосъдието.", "date": "2017.10.05", "title": "ВСС отложи дебатите за шеф на ВАС, указът на президента не е обнародван"}
{"url": "https://www.24chasa.bg/novini/article/6481198", "text": "\"Използвате тази институция, за да разчистите пътя на Бойко Борисов към президентския пост\", обвини лидерът на БСП Корнелия Нинова по време на парламентарен дебат по купуването на изтребители. \"Как е финансирана кампанията на Радев? Има ли грипен ако пари там\", попита Владимир Тошев от ГЕРБ. \"Който споменава името на г-н Радев напразно, да се наказва, така ли? Ние не го приемаме за богочовек\", включи се Тома Биков от ГЕРБ.", "date": "2017.10.05", "title": "Нинова: ГЕРБ разчиства пътя на Борисов да е президент"}
{"url": "https://www.24chasa.bg/novini/article/6481219", "text": "Одобрението за френския президент Еманюел Макрон отбеляза ръст за първи път през последните четири месеца, които бяха белязани от рязко снижаване на популярността му. Това показват социологически данни на агенция YouGov, цитирана от БГНЕС. Според резултатите процентът на хората, подкрепящи държавния глава, се е покачил и вече е 32%. Въпреки това цифрите все още не могат да достигнат одобрението му от края на юни, когато този показател беше на ниво от 43%. Месец по-късно вече беше 36%, а в края на септември спадна до 30%. Допитването показва също, че към момента президентът се радва особено на одобрението на центристите. В тази група то стига до 90%. Сред привържениците на дясната партия „Републиканците“ рейтингът на Макрон се е покачил с 13% до 32%. При социалистите президентът също увеличава подкрепата си с три процентни пункта до 36%. Проучването е проведено на 27 и 28 септември и в него участие са взели над 1000 души.", "date": "2017.10.05", "title": "Рейтингът на Макрон се покачва след месеци на спад"}
{"url": "https://www.24chasa.bg/novini/article/6481222", "text": "По официална информация на американските власти, постъпила в Генералното консулство в Лос Анджелис, няма пострадали или загинали български граждани при масовата стрелба в Лас Вегас от 2 октомври 2017 г. Това съобщиха от пресцентъра на Министерството на външните работи. В нощта срещу понеделник, мъж откри стрелба от 32-я етаж на хотел „Мандалей бей“ в Лас Вегас по време на кънтри концерт на открито, в резултат на което загинаха десетки хора, а стотици бяха ранени. След направеното разследване е установена националността на жертвите и ранените в следствие на инцидента. Сред тях има 4-ма чужди граждани, които не са българи.", "date": "2017.10.05", "title": "Окончателно: Няма пострадали българи при стрелбата в Лас Вегас от 2 октомври"}
{"url": "https://www.24chasa.bg/novini/article/6481241", "text": "Всички млади хора, които искат да бъдат доброволци в екипа на Българското председателство на Съвета на ЕС, ще могат да кандидатстват до края на деня на 20 октомври, съобщиха от Министерството за Българското председателство на Съвета на Европейския съюз 2018. Министър Павлова удължи с десет дни срока за подаване на документи. Мотивът е, че много студенти имат интерес да се включат в провеждане на председателството, но заради лятната ваканция не са могли да получат информация или да подадат документи. Доброволците за председателството първи ще посрещнат международните делегации и гостите, които ще пристигнат в София за над 270 работни срещи. Те ще имат ключова роля за първите впечатления от България като домакин. В рамките на Българското председателство на Съвета на ЕС 2018 в столицата ни се очаква да дойдат около 22 000 чуждестранни гости.", "date": "2017.10.05", "title": "Търсят се доброволци за председателството ни на ЕС"}
{"url": "https://www.24chasa.bg/novini/article/6481256", "text": "Положителна за антракс е пробата на 4 , съобщи директорът на дирекция \"Надзор на заразните болести\" в Регионалната здравна инспекция в Разград д-р Рени Кирякова. Това е официалният резултат, който РЗИ е получила от Националния център за заразни и паразитни болести в София, предаде БТА. Взети са всички необходими мерки за хоспитализация и адекватно лечение на болния, който е на антибиотици и се чувства добре, обясни д-р Кирякова. Тя подчерта, че мъжът не е източник на зараза и не е опасен за околните, а заболяването е лечимо. Прилагат се профилактични мерки и спрямо четиримата контактни с овцевъда - един работник и трима души от семейството. Те са здрави, но са под осемдневно наблюдение и четиридневна профилактика с антибиотик, съобщи тя. Директорът на Областната дирекция за безопасност на храните в Разград д-р Илиян Драмалиев съобщи за съмнителен случай на антракс в Разградско на 2 октомври. Районната прокуратура в Разград веднага се самосезира от публикации в медиите и ", "date": "2017.10.05", "title": "Пробата за антракс на овцевъда от Разградско е положителна"}
{"url": "https://www.24chasa.bg/novini/article/6481265", "text": "Ирина Бокова става част от екипа от външни консултанти към председателя на Общото събрание на ООН Мирослав Лайчак, по негова покана. В писмо до Ирина Бокова Мирослав Лайчак засвидетелства огромното си уважение към нейния дългогодишен опит и професионализъм, като казва: „Вашият професионализъм и отдаденост на мултилатерализма са доказани през цялата Ви кариера не само служейки на своята страна, но и на международната сцена.” В последните години ООН е изправена пред сериозни предизвикателства в световен мащаб и високите очаквания на хората към организацията за тяхното решаване. Именно затова само обединените усилия могат да доведат до крайната цел – мир и достоен живот за хората в един стабилен свят, се казва по-нататък в писмото. „Уверен съм, че Вашият професионализъм и задълбочени познания в международните отношения и глобалното развитие, съчетани с експертиза, свежи идеи, мъдрост и богат опит, ще допринесат да направим света едно по-добро място.“ Избраният преди няколко месеца за председател на 72-рата сесия на Общото събрание на ООН Мирослав Лайчак инициира сформирането на екип от външни консултанти, личности с богат опит и доказана експертиза, представляващи различни идеи и тенденции, но обединени от общата идея за мир, просперитет и стабилност на планетата. Сред тях са имена като: Джефри Сакс, световноизвестен професор по икономика, старши съветник на генералния секретар на ООН по Целите за устойчиво развитие; Карл Билд, бивш премиер на Швеция; Жозе Рамус-Орта, бивш президент на Източен Тимор, носител на Нобелова награда за мир; Карен Донфрид, президент на German Marshall Fund, бивш съветник на президента Барак Обама и старши директор за Европа в Съвета за национална сигурност на САЩ; Жан-Мари Геено, президент на Международната кризисна група, Брюксел, бивш заместник-генерален секретар на ООН за мироопазващи операции. Екипът от световно признати личности ще работи про боно. Поканата да се присъедини към екипа консултанти бе отправена през лятото на тази година и е поредно доказателство за професионализма и авторитета на Ирина Бокова, както и значимостта на нейните знания и ангажираност по актуалните стратегически въпроси в обхвата на приоритети на ООН и ролята на Общото събрание. Това е и признание за дългогодишните последователни усилия на генералния директор на ЮНЕСКО за защита на човешките права, равенството между половете, опазването на културното наследство, климатичните промени, мира и борбата срещу ксенофобията, расизма, антисемитизма и екстремизма. Ирина Бокова ще вземе участие в първата среща на екипа на 6 октомври в Ню Йорк, която ще бъде домакинствана от Мирослав Лайчак. По време на срещата ще бъдат дискутирани теми повдигнати по време на Общото събрание на ООН през септември т.г., с цел да бъдат очертани най-важните послания от дебата и идентифицирани основните предизвикателства занапред.", "date": "2017.10.05", "title": "Ирина Бокова става част от екипа консултанти към председателя на Общото събрание на ООН"}
{"url": "https://www.24chasa.bg/novini/article/6481268", "text": "На 4 октомври 10.2017 г. в 18,43 ч. в Районно управление на МВР-Берковица е получен сигнал от 59-годишен мъж от града, който съобщил, че в района на ул. \"Николаевска” в Берковица неизвестни лица с физическа сила счупили странично огледало за обратно виждане на ползвания от него товарен автомобил \"Ивеко\" с монтанска регистрация, негова собственост. Това съобщиха от ОДМВР-Монтана.  Причинената щета по автомобила била придружена с непристойни действия, изразяващи се в нанесени удари, отправени обиди и нецензурни квалификации спрямо водача. Впоследствие извършителите се оттеглили и напуснали местопроизшествието.  На място е извършен оглед. На потърпевшия е издаден фиш за спешна медицинска помощ от ФСМП Берковица, като е получил травми и охлузвания в областта на лицето. По случая е образувано досъдебно производство. В резутат на проведените незабавни оперативно-издирвателни мероприятия е установено, че съпричастни към престъплението са криминално проявените и осъждани К .Л. /49 г./ от гр. Берковица и А .Г. /37 г./ от с. Мездрея.  Двамата са задържани за 24 часа. В хода на работата по случая и по данни на извършителите е установено, че действията им са били провокирани вследствие на предприета рискована маневра за изпреварване от страна на водача на товарния автомобил. Работата по изясняване и документиране на случая продължава.", "date": "2017.10.05", "title": "Двама пребиха 59-годишен мъж от Берковица и потрошиха колата му"}
{"url": "https://www.24chasa.bg/novini/article/6481269", "text": "Столичната дирекция на вътрешните работи (СДВР) предприема всички необходими мерки за охрана на обществения ред и безопасност на движението в столицата във връзка с предстоящата квалификационна футболна среща за Световното първенство - 2018 г. между националните отбори на България и Франция на 7 октомври, събота, от 21.45 часа на Национален стадион \"Васил Левски\". Това съобщиха от пресцентъра на МВР. От вътрешното министерство уточняват, че преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града.0 Предвидено е превозните средства на масовия градски транспорт да се движат по маршрутите около Националния стадион \"Васил Левски\" с удължено работно време, добавят още от МВР.", "date": "2017.10.05", "title": "Засилено полицейско присъствие около Националния стадион на мача в събота"}
{"url": "https://www.24chasa.bg/novini/article/6481305", "text": "Проследихме внимателно дебатите в парламента  и обвиненията на ГЕРБ към държавния глава за грипените. Президентът Румен Радев, който е на посещение в Полша е информиран. Ако има позиция, тя ще бъде оповестена по-късно, в момента той има важни срещи, казаха от прессекретариата на президента. \"24 часа\" попита дали държавният глава ще реагира на намеците за взети пари, за да лобира за шведските самолети. По-рано днес в парламента депутатът от ГЕРБ ", "date": "2017.10.05", "title": "Президентът е в Полша, не е ясно ще има ли позиция за намеците на Антон Тодоров"}
{"url": "https://www.24chasa.bg/novini/article/6481310", "text": "Нелегално производство на тютюн и 83 кг готова продукция разкриха митнически служители в импровизиран цех в пловдивско село, съобщиха от пресцентъра на Митница-Пловдив. При проверка в частен имот - необитаема къща в село в община Съединение, служители от митническа мобилна група към ЦМУ и Митница-Пловдив установили, че къщата се използва като цех за рязане на тютюн. В момента на проверката е работила електрическа машина за рязане на тютюневи листа. Открита е и готова продукция - нарязан тютюн за пушене, както и електронна везна. Нарязаният тютюн, машината и везната са иззети. По случая е образувано бързо производство.", "date": "2017.10.05", "title": "Нелегален цех за производство на тютюн разкриха митничари в пловдивско село"}
{"url": "https://www.24chasa.bg/novini/article/6481320", "text": "Личното мнение на председателстващия ВСС Боян Магдалинчев е, че кандидатурата на Георги Чолаков за председател на ВАС само трябва да бъде прегласувана, а не процедурата да започва от самото начало. Поводът за този коментар е върнатото решение на предишния ВСС от страна на президента, предаде БТА. Магдалинчев заяви, че на следващото заседание на пленума на ВСС ще се обсъди как да продължи процедурата. Необходима е дискусия, за да се уточни и по кои правила ще се действа. От една страна, промените в Закона за съдебната власт, гласувани миналата година, и правилата за избор, приети от самия ВСС, имат разминаване. От друга страна, трябва да се обсъди и дали гласуването да мине с обикновено мнозинство от 13 гласа, или с необходимото за гласуване за председател на ВАС - 17 гласа, каза Магдалинчев. Той допълни, че познава Чолаков, а и другия кандидат - Соня Янкулова, защото и двамата са съдии от ВАС, чийто зам.-председател Магдалинчев беше доскоро.", "date": "2017.10.05", "title": "Боян Магдалинчев: Кандидатурата на Чолаков само трябва да бъде прегласувана"}
{"url": "https://www.24chasa.bg/novini/article/6481258", "text": "Районната прокуратура във  Велико Търново внесе в съда обвинителен акт срещу 61-годишен рецидивист за измама с евтино гориво. Обвинението срещу рецидивистът Злати Х. е за това, че за 4 месеца успял да ужили трима с общо 2160 лева, представляващи заплатената за недоставеното гориво сума. На 6 февруари във ВеликоТърново той измамил А. Н., че е шофьор на товарен автомобил и разполага с 600 литра нафта, която продава по 1.20 лв. за литър. Нафтата обаче се намирала на бензиностанцията в гр. Г. Оряховица и ще я докара с бус, но за това е необходимо да му бъде предплатено. Така измъкнал  720 лева, без да има намерение да доставя гориво.     На  1 април повторил схемата, но посредством съучастник. Мошеникът убедил П. Т., че е шофьор на бензиновоз и че има излишък на нафта и бензин, които продава по 1.30 лв. за литър и сам поддържал заблуждението у жертвата, като имитирал разговор по телефона, както и че ще издаде фактура от офис, който се намира в района на „Интерхотела“, като за целта трябва да получи парите предварително. Така свил 400 лв. и изчезнал.  На 2 май възбудил заблуждение у друг търновец, че работи в „пътното“ и от там можел да вземе 800 литра дизелово гориво на цена 1.30 лв. за литър. Обяснил, че горивото е осигурено от негов колега, който чакал на бензиностанция в града. Под предлог, че трябва да издаде фактура от офис, който се намира в района на паметника „Майка България“, като за целта трябва да му даде парите предварително, той причинил на Д. Д. вреда в размер на 1040 лв.. Обвиняемият е осъждан, живее в гр. Добрич и няма постоянна работа и законни доходи. През февруари 2017 г. решил да си набави парични средства чрез измама, като посещава други населени места в страната, където не го познават и се представя за местен жител, който предлага за продажба дизелово гориво и бензин на занижени цени, без да има реално намерение да изпълни обещанията си. Предстои насрочване на делото за разглеждане от съда.", "date": "2017.10.05", "title": "Мъж, измамил трима с обещание за евтино гориво, е предаден на съд в Търново"}
{"url": "https://www.24chasa.bg/novini/article/6481338", "text": "Заместник-председателят на СГС Мина Мумджиева поиска от съдийската колегия на ВСС спешно решение на проблема с липсата на председател на съда. Това става ясно от писмо на Мумджиева до съвета, предаде БТА. Софийският градски съд остана без председател, след като предишният му ръководител Калоян Топалов подаде оставка, съдийската колегия на предишния съвет го освободи, но не назначи временно човек на поста. Така, на практика вече повече от седмица едно от най-големите съдилища в страната е без ръководство. Междувременно съдиите сами избраха и предложиха на съдийската колегия да назначи за временен председател Десислава Попколева. Очаква се днес съдийската колегия да реши казуса.", "date": "2017.10.05", "title": "Заместник-председателят на СГС поиска да се реши проблема с липсата на ръководство"}
{"url": "https://www.24chasa.bg/novini/article/6481353", "text": "Безпомощен старец изживя кошмарна нощ, след като бе двама неизвестни мъже го \"посетиха\" в дома му в ловешкото село Владиня в сряда.  Неканените гости се появили около 1.20 часа в приземния етаж на 72-годишния трудно подвижен пенсионер. Нападателите използвали заплахи и сила, за да отнемат само един мобилен апарат \"Нокия\". Преди да си тръгнат парирали всякакви опити на собственика да потърси помощ, като развили крушките на елосветлението и заключили вратата на стаята. Едва около 8 часа сутринта потърпевшият успял да се свърже със свой съсед и да подаде сигнал в полицията. Човекът така и не разбрал какво толкова ценно е представлявал мобилния телефон за грабителите, за да му причинят целия стрес. Работата по случая продължава, образувано е досъдебно производство.", "date": "2017.10.05", "title": "Стрес и ужас за пенсионер в ловешко село заради джиесем"}
{"url": "https://www.24chasa.bg/novini/article/6481313", "text": "38-годишна жена, изтеглила пари от чужда дебитна карта е осъдена по обвинение на Окръжна прокуратура – Велико Търново на година и четири месеца условно и 330 лв. глоба, съобщиха от Апелативната прокуратура. Делото е разгледано по реда на съкратено съдебно следствие, при което подсъдимата се признава за виновна и приема за верни фактите изложени в обвинителният акт.  Десислава И. е осъдена за това, че за четири дни през миналия септември в гр. Габрово и гр. Велико Търново, действайки при условията на продължавано престъпление, използвала платежен инструмент – дебитна карта, без съгласието на титуляря, като извършила четири успешни транзакции на обща стойност 330 лв..  През лятото на 2016 г. Десислава И. останала без работа и нямала никакви доходи, от които да прехранва себе си и малолетния си син. По това време случайно срещнала в гр. Габрово своя позната, на която се оплакала, че няма никакви пари и жената й дала седем лева. Обвиняемата започнала да ходи почти всеки ден в дома на позната си, където си говорили и пиели кафе. На 23.09.2016 г. пострадалата излизала да пазарува и когато се прибрала, видяла, че пред дома й я чака обвиняемата. Двете заедно влезли в жилището. Пострадалата оставила покупките на масата, а до тях и портмонето си, в което била дебитната й карта и ПИН кода за нея. Докато домакинята правила кафе, обвиняемата отворила портмонето й и взела от там дебитната карта с ПИН-кода. Малко след това си тръгнала. Още същия ден изтеглила на два пъти по 50 лева, на следващия ден във В. Търново извършила още две транзакции. По-късно в Габрово отново използвала дебитната карта, като извършила неуспешна транзакция, а след това изхвърлила картата.", "date": "2017.10.05", "title": "Условна присъда и 330 лв. глоба за жена,\nтеглила пари от чужда дебитна карта"}
{"url": "https://www.24chasa.bg/novini/article/6481356", "text": "Евродепутатът от ГЕРБ/ЕНП д-р Андрей Ковачев призова приемането на България в Шенгенското пространство да бъде поставено на дневния ред на срещата на върха на държавните и правителствените ръководители през октомври. Това се случи по време на пленарен дебат в Страсбург, на който Ковачев бе ръководител на българската делегация от ЕНП, съобщиха от пресцентъра на ГЕРБ. В своето изказване евродепутатът се обърна към първия заместник- председател на Европейската комисия Франс Тимерманс и към естонското председателство на Съвета с призив за повече общ ангажимент в сферата на отбраната и ефективна външна политика. Той се спря и на останалите важни теми от дневния ред на предстоящото заседание на Европейския съвет - дигитализацията и мерките за овладяване на незаконните миграционни потоци. „Цифровите технологии са бъдещето, ако искаме на нашия континент да имаме конкурентоспособна европейска икономика и тя трябва да гарантира по-добро и вярно съдържание, киберсигурност и защита на личните данни, както и голямата тема за електронното здравеопазване. Когато обаче Съветът обръща внимание на темата за миграцията, нека да спре с приказките - трябват действия!“, подчерта Ковачев. Българският евродепутат заяви, че връщането на незаконно пребиваващите и влезли в ЕС мигранти е приоритет. Според него голяма част от европейските граждани имат усещането, че Европейският съюз е неефективен и Съветът е призван да промени това. „Моят призив е за по-малко приказки и реални действия за повече сигурност“, заяви Ковачев.", "date": "2017.10.05", "title": "Евродепутатът Андрей Ковачев поиска приемане на България в Шенген"}
{"url": "https://www.24chasa.bg/novini/article/6481369", "text": "Румънските гранични полицаи на ГКПП Гюргево-Русе заловиха 11 мигранти от Афганистан, Пакистан и Бангладеш при опит да влязат нелегално в Румъния с микробус, шофиран от румънски гражданин, предаде агенция Аджерпрес. Генералният инспекторат на румънската гранична полиция съобщи днес, че на 3 октомври на граничния пункт е бил проверен микробус, превозващ мебели от Гърция за Румъния, управляван от 30-годишен румънец и придружаван от друг румънски гражданин - на 27 години. При детайлна проверка на микробуса били открити 11 нелегални мигранти, скрити между мебелите, цитира БТА. Последвалото разследване установило, че те са граждани на Афганистан, Пакистан и Бангладеш - деветима мъже на възраст между 18 и 37 години, и двама непълнолетни - на 14 и 17 години. Те заявили, че се качили в микробуса край София. Мигрантите са предадени на българските власти, а шофьорът на микробуса и неговият придружител са били изправени пред трибунала на Гюргево, който е постановил предварителен 30-дневен арест за двамата.", "date": "2017.10.05", "title": "Заловиха 11 нелегални мигранти на ГКПП \nГюргево - Русе"}
{"url": "https://www.24chasa.bg/novini/article/6481411", "text": "Турските власти са арестували служител на американското консулство в Истанбул заради предполагаеми връзки с движението на Фетхуллах Гюлен, предаде Асошиейтед прес, позовавайки се на Анадолската агенция. Мъжът, турски гражданин с инициали М.Т., е бил поставен под арест по обвинения в шпионаж и опити да \"унищожи\" конституционния ред и правителството на Турция, предава БТА. Според Анадолската агенция мъжът е обвиняван за връзки с бивш прокурор и четирима бивши полицейски служители, съдебно преследвани за разследване за корупция от 2013 г., коетро според правителството е било скалъпено от мрежата на Гюлен. Засега няма официално изявление от посолството на САЩ.", "date": "2017.10.05", "title": "Турските власти са арестували служител на американското консулство в Истанбул"}
{"url": "https://www.24chasa.bg/novini/article/6481408", "text": "Все повече туристи си правят селфита с диви животни, а това застрашава редица видове в Амазония, предупредиха еколози, цитирани от Франс прес. В доклад на международната организация с идеална цел World Animal Protection (Уърлд енимъл прътекшън) се казва, че е налице 292-процентно увеличаване на броя на качените през последните три години в Инстаграм селфита с диви животни, предаде БТА. На над 40 на сто от изследваните снимки се виждат хора, чието държане с животните е неуместно. От организацията отбелязват, че много от селфитата са \"режисирани\". Към животните се проявява жестокост, за да позират за снимки с туристи, които изобщо не знаят за това. \"Тези животни често са бити, за да се подчинят, да бъдат отделени от майките или децата си и тайно са държани в плен\", се посочва в доклада. Животните често са подмамвани с храна, а това може да има дълготрайни негативни последствия върху здравето и поведението им. Много често жестокостта, която кара животните да се подчинят, остава невидима за туристите. В доклада се споменава също за широко разпространена практика - 18 туристически агенции в Манаус, Бразилия, предлагат възможността да се докоснат животни и да се направят селфита с тях. Имаме основания да смятаме, че голяма част от животните няма да оцелеят повече от 6 месеца след подобно малтретиране, увериха от организацията.", "date": "2017.10.05", "title": "Селфитата са заплаха за дивите животни (Видео)"}
{"url": "https://www.24chasa.bg/novini/article/6481427", "text": "Полицаи от РУ-Радомир заловиха телефонен измамник, съобщиха от пресцентъра на МВР. Работата по случай на телефонна измама полицаите от РУ-Радомир започнали през май т.г., след получен сигнал от 49-годишна жена. Тя разказала пред служителите на реда за мъж, който се обадил на домашния й телефон и се представил за служител на криминалната полиция. По този начин той успял да я подведе по стандартната напоследък схема за \"провеждаща се акция за залавяне на телефонни измамници\". Поискал жената да събере всичките си налични вкъщи пари и златни накити и да ги хвърли от терасата на жилещото си. Така потърпевшата дала 650 лева и около 10 грама златни накити, уточниха от вътрешното министерство. След сигнал до полицията в Радомир, като обвиняем за противоправното деяние е привлечен 30-годишният В.А. от Радомир. Той е криминално проявен, познат предимно с кражби. Изтърпявал е и ефективно наказание \"лишаване от свобода\" за подобно деяние. Наложена му е мярка за неотклонение \"подписка\".", "date": "2017.10.05", "title": "Задържаха телефонен измамник в Радомир"}
{"url": "https://www.24chasa.bg/novini/article/6481425", "text": "Народното събрание ще бъде домакин на двудневна научно-практическа конференция на тема „Правни проблеми по прилагането на Гражданския процесуален кодекс. Възможните разрешения”, предадоха от пресцентъра на Народното събрание. Форумът, който е организиран от Висшия адвокатски съвет и е под патронажа на председателя на парламентарната Комисия по правни въпроси Данаил Кирилов, ще бъде открит на 6 октомври 2017 г. в 9.00 часа в зала „Изток” на Народното събрание. Към участниците в конференцията ще се обърнат министърът на правосъдието Цецка Цачева, председателят на Върховния касационен съд Лозан Панов, председателят на Висшия адвокатски съвет Ралица Негенцова и председателят на Комисията по правни въпроси на Народното събрание Данаил Кирилов. В първата част от конференцията „Проблеми на исковото производство” изложения ще направят преподавателят в СУ „Свети Климент Охридски” доктор Ивайло Костов, преподавателят в УНСС доцент Таня Градинарова, адвокат Георги Атанасов, преподавателят в Софийския университет проф. Анелия Мингова, заместник-председателите на Върховния касационен съд Дария Проданова и Красимир Влахов и адвокатите Кина Чутуркова и Иван Георгиев. Научно-практическата конференция ще продължи с дискусии на 7 октомври 2017 г. от 9.00 часа. Тогава участниците ще обсъждат темата „Обезпечително производство. Заповедно и изпълнително производство. Други производства”. По тях изказвания ще направят преподавателят в СУ „Свети Климент Охридски” адвокат Силвия Спасова, съдията в Софийския районен съд Албена Ботева, съдията в Софийския градски съд Петър Теодосиев, съдията във Върховния касационен съд Борислав Белазелков и преподавателят в Софийския университет доц. д-р Боряна Мусева.", "date": "2017.10.05", "title": "Юристи ще обсъждат правните проблеми на конференция в Народното събрание"}
{"url": "https://www.24chasa.bg/novini/article/6481467", "text": "В близките дни в централата ни постъпиха 70 оплаквания заради шуробаджанащини в общините. Това заяви в парламента депутатът от БСП Жельо Бойчев. \"Откакто започнахме тази кампания членове и симпатизанти на партията, които подават тези сигнали са подложени на груб натиск\", обяви Бойчев, като призова премиера Бойко Борисов да реагира на ситуацията, защото именно той е поискал тези отношения да се изчистят. Той призова Борисов да покаже дали ще има върховенство на закона в страната, и правила, които важат за всички. \"В Габрово моделът \"батко и братко\" е в сила от няколко години. Братът на Томислав Дончев Момчил е назначен от кмета на Габрово в общинско звено \"Озеленяване\" и управлява бюджет от над 1 млн. лв., назначен без конкурс. Братът на бившия народен представител Цветомир Михов от година и половина не работи в габровската болница, но това не му пречи да бъде част от Съвета на директорите и на тази си длъжност да получава заплата от няколко хиляди лева\", обяви пък народният представител от БСП-Габрово Кристина Сидерова.", "date": "2017.10.05", "title": "70 оплаквания постъпили в БСП за шуробаджанащина в общините"}
{"url": "https://www.24chasa.bg/novini/article/6481513", "text": "От името на ПГ на ГЕРБ искам да се извиня за някои от личните нападки, които бяха направени към президента. Това каза председателят на ПГ на ГЕРБ Цветан Цветанов по време на дебатите по финалния доклад за работата на Временната комисия за проучване на процедурата за нов боен самолет, предаде „Фокус“. „Не трябва да допускаме от парламентарната трибуна да се говори за лични теми, свързани с личния живот на президента“, заяви той. Във връзка с дебата за доклада на Временната комисия за изтребителите Цветан Цветанов коментира: „Когато се взимат важните политически решения трябва да бъдем истински и надежден партньор на НАТО. Оборудването трябва да отговаря на стандартите на НАТО“. „Убеден съм, че правилните решения ще вземем ние народните представители, след всичко, което свършиха колегите в комисията“, посочи той. „Молбата ми е - нека да бъдем принципни, да не провокираме напрежението, което създава лош имидж на Народното събрание, призвани сме да защитаваме обществения интерес“, се обърна той към БСП.", "date": "2017.10.05", "title": "Цветанов: От името на ГЕРБ се извинявам за някои от личните нападки към президента"}
{"url": "https://www.24chasa.bg/novini/article/6481508", "text": "Парламентът предлага на Министерството на отбраната /МО/ да върне на по-ранен етап процедурата за избор на нов боен самолет и да ревизира допуснатите пропуски. Това предвижда Докладът на временната комисия за целевите бойни изтребители, който депутатите приеха в пленарна зала със 126 гласа \"за\", 59 \"против\" и 4 \"въздържал се\". В доклада се предвижда МО да изготви и след съгласуване с Министерството на финансите да внесе в Министерския съвет и в Народното събрание промяна на приетия от парламента Проект за инвестиционен разход по проект за придобиване на нов тип боен самолет. Промяната следва да включва нова финансова рамка на плащането, която да осигурява реализацията на трите приоритетни проекта за превъоръжаване на въоръжените ни сили. Временната комисия предлага да се актуализират основните варианти за реализация на проекта на базата на офертите, постъпили след изпращането през декември 2016 г. на искане за предложение, включително и за новопроизведени самолети, и варианти да бъдат внесени за приемане в НС заедно с новата финансова рамка. В доклада се посочва, че в края на февруари на България е направена оферта за нов самолет, която се е включвала в утвърдената финансова рамка за проекта, но не е разглеждана.", "date": "2017.10.05", "title": "Парламентът предложи актуализация на офертите за нов боен самолет"}
{"url": "https://www.24chasa.bg/novini/article/6481482", "text": "По време на извършването на последните дейности от реконструкцията на бул. „Шипченски проход” и бул. „Асен Йорданов” бяха констатирани отклонения в износващия пласт на асфалта. По искане на Столична община и строителния надзор на проекта „Пътища и съоръжения“ ЕАД незабавно предприе мерки и за своя сметка отстрани положената настилка в зоните на неравност и асфалтира повторно участъците от пътните платна. Компанията пое своята отговорност и в най-кратки срокове коригира несъответствията, съобщават от фирмата. „Пътища и съоръжения“ ЕАД поднася своите извинения на всички граждани за причинените неудобства по време на ремонта. Ние предоставяме на Столична община обект, който в момента напълно отговаря на изискванията към проекта и е изпълнен с необходимото качество. Ще извършим всички допълнително възложени дейности. Дружеството има капацитета да продължи изпълнението на оставащата част от договора. Въпреки допуснатите пропуски по време на строителството конкретно на този обект „Пътища и съоръжения“ ЕАД декларира, че има ресурси за качествено изпълнение на пътни инфраструктурни обекти. Нашите екипи са доказали професионализма си в изграждането на редица обекти през годините, завършва съобщението на фирмата.", "date": "2017.10.05", "title": "„Пътища и съоръжения“ ЕАД:  Със свои средства оправихме пропуските си при ремонтите"}
{"url": "https://www.24chasa.bg/novini/article/6481516", "text": "Турция, Иран и Ирак ще решат заедно дали да спрат кранчето на петролопровода от Иракски Кюрдистан, заяви турският президент Реджеп Тайип Ердоган, който говори пред журналисти на връщане от посещение в Иран, предаде ТАСС. Президентът съобщи, че трите страни са създали съвместен механизъм за действия след референдума на 25 септември, на който иракските кюрди се произнесоха за независимост на Иракски Кюрдистан, предаде БТА.  Турция и Иран получават кюрдски петрол, който преминава през тяхна територия и се изнася, отбелязва ТАСС. След референдума в Северен Ирак Анкара обяви, че ще въведе санкции против Ербил. Спирането на изпомпването на петрол по петролопровода Киркук-Джейхан е една от възможните мерки за противодействие. Над 90 процента от избирателите, участвали в референдума за независимост на Иракски Кюрдистан, против който категорично застана иракското правителство, се обявиха за отделяне от Ирак. В Ербил заявиха за готовност да замразят резултатите от референдума за две години и да започнат диалог с Багдад за разрешаване на противоречията. Федералните власти отказват преговори докато не бъдат отменени резултатите от плебисцита. Иракски Кюрдистан е неофициалното наименование на Кюрдския автономен район, който има статут на широка автономия в състава на Ирак и е юридически подчинен на конституцията на страната.", "date": "2017.10.05", "title": "Ердоган: Решаваме с Иран и Ирак дали да блокираме петрола от Иракски Кюрдистан"}
{"url": "https://www.24chasa.bg/novini/article/6481737", "text": "Стотици граждани и лекари излязоха на протест пред сградата на многопрофилната болница „Хр. Ботев“ във Враца днес. Хората заявиха, че си искат болницата и не желаят най-голямото лечебно заведение в областта, което обслужва население от 200 хиляди души да хлопва кепенци. Част от лекарите, които излязоха на протеста, показаха заявленията си за напускане. Сред служителите на болницата бяха хора с всякакви професии - учители, библиотекари, политици и футболни фенове. Протестиращите блокираха за кратко възловия за града бул. „Втори юни, минаващ край болницата и се обявиха срещу евентуалното затваряне на най-голямото лечебно заведение във Врачанска област. Хората негодуваха срещу бездействието на държавата и липсата на яснота. Кметът на Враца Калин Каменов също се присъедини към протестиращите и ги подкрепи.", "date": "2017.10.05", "title": "Враца се надигна в защита на болницата си (Снимки)"}
{"url": "https://www.24chasa.bg/novini/article/6481710", "text": "Съдийската колегия на Висшия съдебен съвет не определи изпълняващ функциите председател на Софийския градски съд. Предложените кандидати получиха съответно – 7 гласа „за“ Десислава Попколева – заместник-председател на Софийския градски съд, и 4 гласа „за“ Стефан Милев – съдия в Софийския градски съд. Против кандидатите гласува 1 член на съдийската колегия, а двама не участваха в гласуването, съобщиха от ВСС. Кандидатурата на съдия Попколева е предложена от Лозан Панов – председател на Върховния касационен съд. Той се мотивира с дългогодишния ѝ стаж като съдия – над 19 години, както и с притежаваните от нея морални и професионални качества. Според него „доказателство, че съдия Попколева би могла успешно да се справи с функциите на председателя е решението на Общото събрание на съдиите и младшите съдии от Софийския градски съд от 29.09.2017 г., с което е направено предложение за избора ѝ за временно изпълняващ функциите на председател“. Кандидатурата на Стефан Милев е издигната от Даниела Дончева – председател на Софийския апелативен съд, като административен ръководел на по-горестоящия съд. Тя посочва като аргументи 11-годишния му юридически стаж и притежавания управленски опит, включително като изпълняващ функциите „административен ръководител – председател“ на Софийския районен съд. Посочва се, че за тази дейност той е отличен със служебна благодарност и грамота с решение на Съдийската колегия на ВСС от 26.07.2017 г. Членовете на Съдийската колегия обърнаха внимание, че Стефан Милев е бил съдия само 1 година и 28 месеца, а останалият му юридически стаж е като прокурор.", "date": "2017.10.05", "title": "Софийският градски съд остана и без временен председател"}
{"url": "https://www.24chasa.bg/novini/article/6481762", "text": "Възрастен мъж на 70 години е нахапан от питбул тази сутрин в столичния кв. „Света Троица”, предаде  . Според очевидци кучето е било без намордник и без каишка. Нахвърлило се на мъжа и започнало да го хапе по главата и ръцете. Пострадалият е настанен в болница „Исул”. Едното му ухо е отхапано, има и много наранявания по ръцете и шията, казаха от болницата. Собственикът на кучето е задържан в Трето РУ.", "date": "2017.10.05", "title": "Питбул нападна възрастен мъж в София, едното му ухо е отхапано"}
{"url": "https://www.24chasa.bg/novini/article/6481774", "text": "Съучастник на бруталния убиец Недялко Димитров Момата - Владимир Грозев, бе осъден задочно на втора инстанция за грабеж, извършен през 2004-а година. Вторият е обявен за общо държавно издирване от есента на 2008 година, когато е бил търсен заради влязла в сила присъда на съда в Свиленград. Обявен е за международно издирване с „Червен бюлетин“ чрез Интерпол и има издадена Европейска заповед за арест. Всички усилия на властите той да бъде издирен у нас не са дали резултат, но оперативно издирвателните мероприятия за установяването му продължават, уверяват разследващите. Що се отнася до съучастникът му, известен като Момата, той почина в затвора точно преди година - на 5 октомври 2016-а, излежавайки поредната доживотна присъда, след като призна, че е извършил 8 убийства. Вчера Варненският апелативен съд отмени частично присъда на окръжния съд в морския град, с която 4-ма подсъдими, сред които и Владимир Грозев от с.Момково, община Свиленград, бяха признати за невинни за грабежа. Според обвинението петимата, заедно с Момата, ограбили в съучастие през декември 2004 година жена от варненското с.Аврен. Вчера Грозев, който е съден задочно, бе признат за виновен в това, че при условията на опасен рецидив, на 13 декември 2014, в съучастие като съизвършител с Недялко Димитров Момата, ограбили със сила и заплахи 3000 лева от магазинерката и задигнали мобилния й телефон. Наказанието за Грозев е 4 години лишаване от свобода, което да изтърпи при строг режим. Втората съдебна инстанция потвърди оправдателните присъди на другите трима подсъдими – Стоян Петров, Димитър Стефанов и Константин Костадинов. Присъдата на Варненския апелативен съд подлежи на касационна проверка.", "date": "2017.10.05", "title": "Осъдиха задочно съучастник на убиеца Недялко Димитров - Момата"}
{"url": "https://www.24chasa.bg/novini/article/6481741", "text": "Икономистът Георги Ангелов от Института за пазарна икономика сподели във фейсбук последните данни на Евростат за икономическия растеж в Европа. Според тях България е четвърта за м.г. Ето какво написа той: В топ 5 попадат Малта, Ирландия, Румъния, България и Испания. Най-бавен икономически растеж отчитат Гърция и Италия, под 1%. Но все пак, забележително е, че всички страни от ЕС отчитат икономически растеж - което не се е случвало от много дълго време, всъщност точно 10 години. ", "date": "2017.10.05", "title": "България четвърта по растеж на БВП в Европа"}
{"url": "https://www.24chasa.bg/novini/article/6481821", "text": "Цистерна с гориво се е обърнала на пътя Стара Загора – Казанлък, потвърдиха от полицията. Катастрофата е станала близо до отбивката за Мъглиж. Машината е превозвала около 50 тона бензин, предаде  . Част от количеството се е изляло на пътя. Очаква се друга машина, в която ще се прелее количеството гориво от катастрофиралия автомобил. Вероятната причина за катастрофата е движение с несъобразена скорост.", "date": "2017.10.05", "title": "Цистерна с бензин се обърна на пътя Стара Загора – Казанлък"}
{"url": "https://www.24chasa.bg/novini/article/6481889", "text": "В дебат в Европейския парламент относно предстоящата среща на европейските лидери на 19-ти и 20-ти октомври, евродепутатът и президент на ПЕС Сергей Станишев се обяви в подкрепа на инициативата за обща европейска отбрана. Станишев призова за единство в сигурността и отбраната с оглед дестабилизацията на съседните на ЕС региони, заплахата от тероризъм и киберпрестъпност, както и променящия се характер на трансатлантическото партньорство, информираха от пресцентъра на Сергей Станишев. „След като дълго време бяха пренебрегвани, темите за сигурността и отбраната отново са на дневен ред. Гражданите очакват ЕС да вземе нещата в свои ръце чрез развиване на европейска отбранителна способност. Меката сила на Съюза е уникален модел, който трябва да бъде запазен, но Европа трябва да има силата и капацитета да гарантира сигурността си.“, заяви Станишев. „Основните инструменти на общоевропейската отбрана – Постоянното структурирано сътрудничество и Европейският фонд за отбрана – трябва да бъдат приобщаващи, за да избегнем изключване на отделни страни. Ако искаме да имаме общ щит, не можем да си позволим пукнатини в него“. Президентът на ПЕС засегна и темата за финансиране на европейската отбрана на фона на непрекъснато увеличаващите се приоритети в ЕС. Той беше категоричен, че други основни теми не трябва бъдат забравяни и е необходимо извеждането на преден план на символни политики като кохезия, отбрана и сигурност. “Нека не се залъгваме – намерението за инвестиции в отбраната в размер на 5 млрд. евро годишно изисква намиране на собствени ресурси от страна на ЕС, за да се реализират всички приоритети. Само с общи действия можем да отговорим на очакванията на европейските граждани.”, заключи Станишев.", "date": "2017.10.05", "title": "Станишев: Европа трябва да има силата и капацитета да гарантира сигурността си"}
{"url": "https://www.24chasa.bg/novini/article/6481842", "text": "Измамници, които се представят за закъсали албански или румънски граждани и предлагат \"златни\" пръстени на безценица, дебнат по АМ \"Тракия\". Това съобщават водачи от групата \"Шофьори Бургас\" във фейсбук, попаднали на измамниците в района на Нова Загора. Те дори успели да снимат чужденците - двама мъже, единият млад, другият по-възрастен. Един от постовете, качен преди 2 часа в групата, предупреждава: \"На 253-ти км на магистрала Тракия се предлагат \"златни\" пръстени на безценица от закъсали \"албански\" граждани с румънска (?!) регистрация. Спряхме специално с Martin Stoianov за да ви ги заснемем. Лек и безавариен, добри хора\". Друг член на \"Шофьори Бургас\"  пък предупреждава, че е засякъл румънски измамници на асфалтовата база преди село Маринка. Те също предлагали \"златни\" пръстени изгодно. Придвижвали се с опел с русенска регистрация. Измамната схема със \"златните\" пръстени, които се оказват от най-евтин метал, е добре позната от години. Тези измами зачестяват особено през лятото, когато на морето идват стотици хиляди туристи от различни краища на света. Най-често извършители са румънски граждани, коментират от полицията.", "date": "2017.10.05", "title": "Шофьори: \"Закъсали\" измамници дебнат на \"Тракия\", предлагат злато менте (Снимки)"}
{"url": "https://www.24chasa.bg/novini/article/6481940", "text": "Пет стъкла на мотриса „Дезиро” са счупени с камъни, щетите са за 12 000 лв. Това съобщиха от пресцентъра на „Холдинг Български държавни железници“ ЕАД. Снощи около 21:40 часа дизелов мотрисен влак „Дезиро” е замерян с камъни в участъка между Копиловци и Кюстендил. Мотрисата е обслужвала пътнически влак № 60219 от София за Кюстендил. В резултат на вандалската проява са счупени пет странични стъкла на дизеловата мотриса, която е част от най-новия подвижен състав на националния железопътен превозвач. При инцидента няма пострадали пътници или служители на железницата, но посегателства от този род сериозно застрашават живота и здравето на пътниците и служителите на БДЖ. Нанесените щети на мотрисата се равняват на 12 000 лв., като цената на едно ново странично стъкло е около 3 000 лв. Подобни посегателства допълнително усложняват състояние на дружеството, като фактически саботират всички усилия на неговото ръководство за предлагане на по-добра и по-качествена услуга. От началото на 2017 г. това е 75-ият случай, при който влакове на „БДЖ-Пътнически превози” ЕООД са замеряни с камъни. Тенденция е изключително тревожна, защото за цялата изминала година случаите са общо 75, като се надяваме броят до края на тази година да не нараства. От БДЖ обръщат внимание на това, че хвърлянето на камъни по влаковете може да има трагични последствия. При средна скорост на влака 65 км/ч, дори и малко камъче може да пробие стъклото и да рани човек. Освен това добавят, че щетите, които националният железопътен превозвач понася всяка година от счупени с камъни стъкла на вагони, мотриси и локомотиви, са в размер на стотици хиляди левове. \"Неизмеримо по-важни от парите, обаче, са човешкият живот и здраве!\", заявяват от БДЖ.", "date": "2017.10.05", "title": "Вандали пак хвърлят камъни по влак, чупят стъкла за 12 000 лева"}
{"url": "https://www.24chasa.bg/novini/article/6481946", "text": "БТА вече има свой пресклуб в молдовския град Тараклия. Откриването му беше по-рано днес, а лентата прерязаха вицепрезидентът Илияна Йотова, молдовският президент Игор Додон и генералният директор на БТА Максим Минчев. \"Днес една мечта стана реалност\", каза Илияна Йотова и добави, че отдавна се е говорило за това да има пресклуб в най-българската община извън границите на страната ни. \"Надявам се, че от тук ще излизат много новини, които ще станат достояние не само на българската общественост, но и на целия свят\", каза вицепрезидентът Йотова. \"Днес е един знаменателен ден, както за БТА, така и за българската общност в Тараклия и Молдова като цяло\", обяви генералният директор на БТА Максим Минчев. В Тараклия, където населението е 70% българско, е вторият пресклуб, който БТА открива извън границите на България. Другият е в Босилеград. Игуменът на Троянския манастир епископ Сионий подари на екипа в Тараклия евангелие на Новия завет и копие на чудотворна икона на Света Богорица Троеручица. Откриването на пресклуба беше в рамките на 13-ата световна срещана българските медии, която се организира от БТА и Асоциацията на българските журналисти по света от 4 до 8 октомври в Молдова.", "date": "2017.10.05", "title": "БТА откри свой пресклуб в Молдова"}
{"url": "https://www.24chasa.bg/novini/article/6481980", "text": "Окръжната прокуратура в Плевен предаде на съд 32-годишния Валери М., който плащал с подправени банкноти при купуването на бали сено, съобщиха от прокуратурата. Престъплението е извършено през март т.г. в плевенското село Глава. Мъжът намерил подправените парични знаци на тавана в дома си - три банкноти с номинал 100 лева и с един и същи сериен номер. Разбрал, че са неистински. Оформил с ножица една от банкнотите, тъй като не била изрязана равномерно, и решил да ги използва при купуване на фураж от съселянин. Три пъти се уговарял с мъж от селото, като всеки път му плащал с фалшива банкнота. Предстои насрочване на делото от съда.", "date": "2017.10.05", "title": "Съдят мъж, плащал с фалшиви столевки в Плевен"}
{"url": "https://www.24chasa.bg/novini/article/6482028", "text": "Специализираната прокуратура повдигна обвинения на петима участници в седемчленна организирана престъпна група за разпространение на наркотици във Враца и областта. Други двама , за които има доказателства, че са участвали в групата, се укриват и са обявени за общодържавно издирване. Част от участниците бяха задържани на 3 октомври т. г. във Враца при специализирана операция на РЗБОП и Специализираната прокуратура със съдействието на жандармерията. Според събраните до момента доказателства групата е действала от началото на 2016 г., като е разпространявала различни видове наркотици, предимно амфетамини и марихуана. При извършените претърсвания и изземвания по време на операцията по задържането такива вещества са открити у трима от участниците. В хода на разследването са използвани СРС. Ръководителят на групата Николай Т. е вече осъждан за грабеж и средна телесна повреда. По здравословни причини обаче, с постановление на разследващия прокурор, по новото дело му е наложена мярка за неотклонение парична гаранция от 5 000 лв. Назначена тройна съдебно-медицинска експертиза установява, че след нанесен му през септември 2017 г. побой, той е получил тежка мозъчно-черепна травма и увреждания, които не му позволяват да живее в условията на арест. Парични гаранции в различен размер са наложени и на други трима от групата заради оказано съдействие на разследващите и направени от тях самопризнания. Днес в Специализирания наказателен съд бе внесено искане за налагане на мярка задържане под стража на петия от задържаните участници - П.П. Предстои обвинения да бъдат повдигнати на останалите двама от групата, които до момента се укриват.", "date": "2017.10.05", "title": "Врачанска банда за наркотрафик вече с обвинения"}
{"url": "https://www.24chasa.bg/novini/article/6482174", "text": "Двама американски астронавти излязоха в открития космос за ремонта на роботизираната ръка на Международната космическа станция /МКС/, предаде Франс прес, цитиран от БТА. Агенцията цитира съобщение на НАСА. Двамата астронавти са Ранди Бресник и Марк Ванде Хай. Те активираха батериите на своите скафандри и излязоха извън борда на орбиталната станция. Астронавтите ще ремонтират канадската роботизирана ръка, дълга 18 метра. Тя играе съществена роля при работата на МКС и служи също за прихващането на товарните кораби, които редовно се скачват с орбиталния комплекс. Роботизираната ръка вярно служи на покорителите на космоса в продължение на 16 години. Напоследък тя дава признаци на умора и НАСА държи тя да е в пълна изправност. Американски товарен кораб трябва са се скачи с МКС следващия месец. \"Космическата разходка\" на астронавтите е с предвидена продължителност от два часа и половина. Това е двеста и третото излизане в открития космос в историята на МКС, припомня агенцията.", "date": "2017.10.05", "title": "Американски астронавти излязоха в открития космос за ремонт на робот"}
{"url": "https://www.24chasa.bg/novini/article/6482230", "text": "Българската банка за развитие /ББР/ отчита нетен финансов резултат преди данъци и на индивидуална база в размер на 25,254 хил. лева към 30 септември, съобщиха от Банката, предаде БТА. Нетният доход преди обезценка достига 33,615 хил. лева, с което отбелязва ръст от 15 на сто на годишна база. Заделените през деветте месеца допълнителни обезценки срещу поет риск са в размер на 10,158 хил. лева. Оперативните разходи са с 16 на сто под бюджетираните, като икономии се отчитат по всички контролирани подбюджети. Балансовото число на банката към 30 септември достига 2,197,055 хил. лева. Ключовото и заложено като цел в стратегията на банката съотношение на индиректното и мандатно кредитиране към директни кредити бележи съществено подобрение, достигайки 49 към 51, при 40 към 60 към 31 декември 2016 г. Привлечените от международни финансови институции средства достигат 749,186 хил. лева. С подписването на договора за финансиране с китайската Ексим банка на 28 септември 2017 г. годишният план на ББР по тази балансова позиция е на практика изпълнен, отбелязват от Банката. Интензивно се развива програмата за разширяване на индиректното кредитиране, в която партньор на ББР е Европейската инвестиционна банка (План \"Юнкер\"). След като са били одобрени първите десет банки партньори, предстои фактическото стартиране на кредитния процес. Банката изпълнява проектите си по внедряване на Международния стандарт за финансово отчитане", "date": "2017.10.05", "title": "ББР отчита успешно развитие за деветте месеца на 2017 г."}
{"url": "https://www.24chasa.bg/novini/article/6482238", "text": "Министър-председателят на Тунис Юсеф Шахед заяви в четвъртък, че младият тунизиец, който нападна с нож две жени във френския град Марсилия, няма връзки с терористични групировки, предава AFP, цитира \"Фокус\". „Разследването е в ход, но ние не открихме връзки или доказателства за някакви връзки на този човек с терористични групировки или с „Ислямска държава“, заяви Шахед той пред репортери след разговори с френския си колега Едуар Филип.", "date": "2017.10.05", "title": "Нападателят от Марсилия няма връзки с терористични групировки"}
{"url": "https://www.24chasa.bg/novini/article/6482253", "text": "Министърът на земеделието, храните и горите Румен Порожанов проведе среща с извънредния и пълномощен посланик на САЩ в България Ерик Рубин. Двамата обсъдиха въпроси от взаимен интерес за увеличаване на инвестициите и търговията. Това съобщиха от пресцентъра на Министърът на земеделието, храните и горите. Министър Порожанов подчерта, че за страната ни е важно да има добра комуникация с всички държави, с които се поддържат бизнес отношения. Той запозна посланик Рубин с предстоящото председателство на България на Съвета на Европейския съюз и заяви, че земеделският сектор у нас е в добра кондиция и е консолидиран. Пример за това е изготвената съвместна позиция на агробизнеса за бъдещето на Общата селскостопанска политика след 2020 г. Посланик Рубин пожела успех на българското председателство и изрази задоволство от добрата работа с родния земеделски сектор.", "date": "2017.10.05", "title": "Порожанов се срещна с посланика на САЩ Ерик Рубин"}
{"url": "https://www.24chasa.bg/novini/article/6482263", "text": "Турският президент Реджеп Тайип Ердоган заяви днес, че Турция скоро ще затвори границата си със Северен Ирак и въздушното си пространство в отговор на кюрдския референдум за независимост от 25 септември, съобщава Ройтерс, цитиран от БТА. Полетите до Северен Ирак вече бяха прекъснати, въздушното пространство и границите също ще бъдат затворени скоро, каза Ердоган в реч в Анкара. Той посочи, че решението за организиране на референдума показва \"пълната неблагодарност\" на кюрдското регионално правителство в Северен Ирак, което беше развило тесни търговски и политически връзки с Турция. Ние искаме кюрдското регионално правителство да си вземе нужната поука от грешките си и колкото е възможно по-скоро да предприеме стъпки, за да ги поправи, посочи Ердоган.", "date": "2017.10.05", "title": "Ердоган: Турция скоро ще затвори границата си със Северен Ирак"}
{"url": "https://www.24chasa.bg/novini/article/6482289", "text": "Пловдивчанинът Георги Петров, който е в ареста за измама на \"Грабо Медия\" с 400 хил. лв., отрече да има вина. \"Аз съм задържан единствено заради свидетелски показания\", каза той при разглеждане на мярката му за неотклонение в Окръжния съд. До преди няколко дни той е работил в \"Грабо\" на длъжност експерт маркетинг. Негови колеги са подали сигнал в икономическа полиция за крупната измама. Според разследващите Георги Петров е сключвал договори с фирми за извършване на различни услуги, за които граждани са купували ваучери от \"Грабо\". След изтичане на офертата въпросните фирми са искали от онлайн платформата да им бъдат преведени парите, Петров обаче е отивал при счетоводителката на \"Грабо\" и е казвал сумите да бъдат преведени на определена банкова сметка, като обяснявал, че клиентът сам я е посочил. На практика това е била банковата сметка на приятел на Петров. \"Защо счетоводителката на \"Грабо\" не е привлечена към наказателна отговорност? Нейно задължение е било да проверява сметките, по които се превеждат средствата\", посочиха адвокатите на Петров. В залата се разбра, че срещу задържания служител има друго висящо производство, което е с парична гаранция от 3 000 лв. Самият Петров обясни пред съда, че сумата, която липсва от \"Грабо\" не е 400 хил. лв, а по-малко, тъй като клиентите са си получавали парите. Съдът го остави за постоянно в ареста.", "date": "2017.10.05", "title": "Арестуваният служител от \"Грабо\" отрича за измама от 400 хил. лв."}
{"url": "https://www.24chasa.bg/novini/article/6482329", "text": "30-тонна цистерна с гориво се обърна на детелината, която свързва пътя от Стара Загора към Казанлък с подбалканския път за Бургас, за късмет тежкият камион не се взриви, а шофьорът се отърва невредим. Няма и разлив на горива върху пътното платно, видя на място репортерът на \"24 часа\". Инцидентът стана днес малко след 12 часа по обяд, когато цистерната с бургаска регистрация, който идвала от Стара Загора, влязла с несъобразена скорост на десен завой, за да се включи в пътя за морето. Тя не била пълна изцяло, но превозвала достатъчно бензин и нафта, за да стане по-голяма беля. Огнеборци от Казанлък остават да дежурят край нея до момента, когато опасният товар ще бъде претоварен на друга цистерна. Не се наложи да бъдат затваряни пътищата Стара Загора - Казанлък и София - Бургас, а само отклонението на детелината на изток.", "date": "2017.10.05", "title": "Цистерна с гориво се обърна, за късмет не гръмна"}
{"url": "https://www.24chasa.bg/novini/article/6482336", "text": "Руски подводници изстреляха днес 10 крилати ракети по позиции на групировката \"Ислямска държава\" край сирийския град Маядин, заяви министерството на отбраната, цитирано от Асошиейтед прес и ТАСС. Говорителят на министерството Игор Конашенков каза, че ракетите \"Калибър\" са били изстреляни от намиращите се в Средиземно море подводници \"Великий Новгород\" и \"Колпино\", предаде БТА. При удара, нанесен в подкрепа на настъплението на сирийската армия в провинция Дейр аз Зур, са били убити неуточнен брой бойци на \"Ислямска държава\" и са били унищожени големи складове за боеприпаси и командни постове. Сирийските войски с помощта на осигуряваното от Русия въздушно прикритие настъпват към Маядин, който е една от последните големи крепости на \"Ислямска държава\" в Сирия.", "date": "2017.10.05", "title": "Русия нанесе ракетен удар срещу \n\"Ислямска държава\" в Сирия"}
