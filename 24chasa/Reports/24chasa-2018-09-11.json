{"url": "https://www.24chasa.bg/novini/article/7051565", "text": "Президентът на САЩ Доналд Тръмп отдаде днес почит към паметта на 40-те пътници и екипаж от полет 93 на \"Юнайтед еърлайнс\" - един от четирите отвлечени самолета на 11 септември 2001 г., - загинали при катастрофа в щата Пенсилвания, предаде ДПА. Когато терористите се опитват да поемат контрол върху машината, трийсет и тримата пътници и седемчленният екипаж им се противопоставят. В резултат на тези действия самолетът се разбива в земята и се осуетяват предполагаемите намерения на въздушните пирати да го блъснат в сградата на Конгреса във Вашингтон, припомни информационната агенция. В речта си при мемориала, издигнат на мястото на катастрофата, Тръмп изтъкна доблестното и храбро поведение на хората, опълчили се на терористите. \"Една част от сърцето на Америка е погребана на тази земя\", каза президентът. Той добави, че това място е \"паметник на американската съпротива\" и че с решението си да действат, взето след гласуване, пътниците и екипажът са взели в свои ръце собствената си съдба и съдбата на Америка, предава БТА. \"Те спряха силите на терора и надделяха над този отвратителен, ужасен, злокобен план\", подчерта президентът и отбеляза, че мястото на катастрофата отстои само на 20 минути полет до Капитолия. Действията на хората от полет 93 пратиха послание към света: \"Америка никога, никога няма да се поддаде на тиранията\", заключи Доналд Тръмп. Възпоменателни церемонии днес се състояха в Ню Йорк и край Пентагона, където катастрофираха трите други отвлечени самолета на 11 септември 2001 г., предаде ДПА.", "date": "2018.09.11", "title": "Тръмп отдаде почит към хората от полет 93, загинали на 11 септември 2001 г. (Снимки)"}
{"url": "https://www.24chasa.bg/novini/article/7051544", "text": "Турско семейство, което било в Солун за уикенда, било нападнато от група гръцки националисти, които ги помислили за македонци, съобщава в. \"Хюриет дейли нюз\". Турският гражданин Мехмет Йозерен пристигнал в Солун на 8 септември със съпругата и двете си деца. След като паркирали колата си, те тръгнали да се разхождат из града, когато попаднали на протест на над 5000 ултранационалисти под мотото \"Македония е гръцка\", предава БТА. Група, която нападала околните коли и магазини, се насочила и към турското семейство. Според Йозерен един от демонстрантите извикал \"Те са македонци\", преди да нападне. \"Бягахме, за да спасим живота си\", казва Йозерен. Турците се скрили в жилищна сграда, тъй като няколко демонстранти ги преследвали. Един от живеещите в блока отблъснал нападателите, които се опитали да разбият вратата, и прибрал турското семейство в апартамента си. Семейството се обадило в турското консулство в Солун и скоро гръцки полицаи дошли да ги спасят. Тъй като автомобилът им бил сериозно повреден при нападението, семейство Йозерен напуснали Гърция невредими, но изтормозени. \"Съпругата ми е още в шок. Много се уплашихме, но спасихме живота си\", казва Йозерен.", "date": "2018.09.11", "title": "Националисти нападнали турско семейство в Солун, викайки \"те са македонци\""}
{"url": "https://www.24chasa.bg/novini/article/7051546", "text": "Румъния, Турция и Полша изразиха безпокойство във връзка с това, което определят като \"засилващи се и видимо офанзивни военни демонстрации\" близо до границите на НАТО, предаде Асошиейтед прес. Външните министри на трите членки на НАТО от източния фланг публикуваха изявление, осъждащо \"многократното нарушаване на въздушното пространство на НАТО, продължаващото военно струпване в Крим и Калининград\" и \"продължаващото нарушаване на задълженията и ангажиментите за контрол на оръжията\", предава БТА. Днешното изявление обвинява Русия в използване на хибридни тактики, които имат \"сериозни ефекти върху регионалната сигурност и отвъд нея\". Русия днес започна най-голямото си военно учение след края на Студената война, което ще включва и хиляди китайски войници, на фона на влошаване на отношенията със Запада.", "date": "2018.09.11", "title": "Румъния, Турция и Полша изразиха безпокойство във връзка с \"военните демонстрации\" на Русия"}
{"url": "https://www.24chasa.bg/novini/article/7051548", "text": "Пиенето на шампанско в космоса вече е възможно, погледнато от техническа гледна точка - младият френски дизайнер Октав дьо Гол създаде специална бутилка, за да може напитката да се консумира в условия на безтегловност, предаде Франс прес. Бутилката ще бъде представена утре по време на полет на самолет \"Еърбъс Zero-G\", който ще излети от Реймс. По време полета самолетът няколко пъти ще бъде за кратко време в условия на безтегловност. Бутилки шампанско \"Mumm Grand Cordon\" ще бъдат отворени за журналисти, които ще могат да опитат вкуса му в космически условия, предава БТА. \"Нововъведението поне засега не е предназначено за астронавти, тъй като алкохолът е забранен на борда на Международната космическа станция\", припомни инженерът и астронавт Жан-Франсоа Клервоа, президент на фирмата \"Новеспас\", която ползва самолета \"Еърбъс Zero-G\". То обаче може да е от полза за бъдещи космически туристи, които ще участват в суборбитални или орбитални полети през следващите години. \"Туристите няма да имат професионални задачи на борда и вероятно ще имат право да консумират малко алкохол\", отбеляза Клервоа. В условия на безтегловност шампанското не се излива от бутилката, дори ако тя е обърната надолу. Октав дьо Гол, основател на агенцията за дизайн \"Спейд\" и роднина на генерал Дьо Гол, работил близо три години, за да приспособи дегустацията на шампанско към предизвикателствата в космоса. Дизайнерът поясни, че създал прозрачна стъклена бутилка под налягане с две отделения - горното е пълно с шампанско, съдържащо въглероден диоксид, а долното включва механизъм с регулатор, който позволява от нея да бъде \"изхвърлено\" малко количество шампанско.", "date": "2018.09.11", "title": "Специална бутилка ще позволява да се пие шампанско в условия на безтегловност"}
{"url": "https://www.24chasa.bg/novini/article/7051552", "text": "Полицията е задържала мъжа, който в понеделник   до Летния театър във Варна и след това избяга от мястото на произшествието. В следствие на инцидента, мъжът е починал в болница. Той е известен балетист от държавната опера във Варна. От източници в МВР \" \" научи, че извършителят се е предал в полицията с адвокат. 39-годишният велосипедист, който почина в болница, след като беше блъснат от БМВ до входа на морската градина до Летния театър във Варна е Мартин Чикалов - млад и талантлив балетист от Държавна опера - Варна. По случая тече досъдебно производство.", "date": "2018.09.11", "title": "Шофьорът, който блъсна и уби балетист във Варна, се предаде сам"}
{"url": "https://www.24chasa.bg/novini/article/7051499", "text": "Ветото на президента Румен Радев върху високите такси при касационното обжалване пред Върховния административен съд (ВАС) и още 15 разпоредби в Административнопроцесуалния кодекс (АПК) няма да мине в парламента. Това стана ясно, след като правната комисия го отхвърли вчера с 12-те гласа на ГЕРБ, “Обединени патриоти” и ДПС. Само депутатите от БСП подкрепиха аргументите на държавния глава. и продължиха над 4 часа. В тях се включиха и над 10 неправителствени организации. АПК беше приет окончателно на 25 юли, а на 31 юли Радев наложи вето върху промените. Една от най-спорните е свързана с таксите при касационните жалби. Те скачат до 900 пъти при някои от делата. Таксата за граждани става от 5 на 70 лв., а за организации и фирми от 25 на 370 лв. Въвежда се и понятието материален интерес, като при него тя е 0,8% от интереса, но не може да е повече от 4500 лв.  “В административното правосъдие на преден план е защитата при нарушената законност, а не материалният интерес”, обясни проф. Емилия Друмева, която е секретар на президента по правните въпроси. Тя посочи, че таксите се нуждаят от актуализация, но повишението им е драстично. Според адвокат Александър Кашъмов те са и за неправителствените организации. Той попита, ако бъде преграден пътят на обикновения човек до втората инстанция, дали няма да го оставят в “ръцете на местния феодал и местния съдия”. Шефът на ВАС Георги Чолаков отново представи становището на пленума на ВАС. Съдиите са против делата пред тричленен състав да са закрити. Те обаче подкрепят повишението на таксите, но не уточняват размера им. От БСП заявиха, че ще пратят АПК в Конституционния съд (КС). “Таксите са несправедливи”, скочи Явор Божанков. “Процедурно щеше да е по-честно президентът да направи искане до КС, след като събере всички възражения на гражданските сдружения”, обяви шефът на правната комисия Данаил Кирилов от ГЕРБ. Той е сред вносителите на промените. Кирилов бе и най-активен по време на дискусията и отговаряше на всеки от изказалите се представители на неправителствените организации. Те пък бяха подразнени от въпроса му откъде са им парите. Кирилов им отговори, че както той декларирара всичко, така трябва да го правят и те. Според него промяната в АПК данъчните дела да се гледат във всички 28 административни съдилища била революционна.", "date": "2018.09.11", "title": "Правната комисия отхвърли ветото върху  високите такси при обжалване пред ВАС (Обзор)"}
{"url": "https://www.24chasa.bg/novini/article/7051339", "text": "Работодателите в България очакват да наемат нови служители до края на годината, показва изследване за заетостта за четвъртото тримесечие на 2018 г. на консултантската компания “Менпауър”. Едва 3% от анкетираните 620 компании смятат да намалят екипа си. Положителната прогноза важат за всички десет индустриални сектора. Най-ясно изразена е тя в сектор “Производство” с 18%, следват “Земеделие, лов, горско стопанство и риболов” и “Търговия на едро и дребно” с 14 и 12%. Най-слаби намерения за наемане на кадри имат работодателите от сектор “Строителство” - едва 2%. В сравнение с миналото тримесечие най-сериозни изменения има при сектор “Минно дело”. Плановете за увеличаване на служителите там имат ръст от 11%. По-негативни прогнози се наблюдават единствено в публичния и социалния сектор - с 2% по-малко. Шанс за нова работа ще има и във всички пет изследвани области. Най-силен пазар на труда се очаква във Варна с нетна прогноза за заетостта от +17% - увеличение с три процента в сравнение с предишното тримесечие. Най-скромни са перспективите в София и Пловдив. Работодателите от всички по размер организации предвиждат да увеличат нивата на заетост до края на годината. Това важи най-вече за големите предприятия, където прогнозата е +18%. В сравнение с предишното тримесечие прогнозите на средно големите и малките фирми се подобряват с 3 процентни пункта - до +8 и +11%, докато тези на микропредприятията - с 2 процентни пункта до +5%. “Ще има нови възможности за търсещите работа във всички индустриални сектори в България, тъй като плановете за наемане на компаниите като цяло са окуражителни. Българските работодатели споделят положителни намерения за наемане на персонал през цялата година, което е индикатор за доверието им в стабилността на икономическата среда и пазара на труда в страната”, коментира Александър Хангимана, управляващ директор на “Менпауър” за Балканите. Въпреки това работодателите продължават да изпитват огромни трудности да намерят талантите, от които имат нужда. ", "date": "2018.09.11", "title": "Бизнесът ще наема още хора"}
{"url": "https://www.24chasa.bg/novini/article/7051559", "text": "Искът за обявяване в ликвидация на „Олимпик” влиза в съдебната зала в Никозия утре. Всеки клиент на застрахователната компания ще получи писмо с разяснения за процедурата, която следва, изискванията и условията за подаване на исковете, съобщи пред   временният ликвидатор Павлос Накузи. Първият срок, важен за клиентите на „Олимпик”, започва да тече след обнародването на съдебното решение за обявяване на дружеството в ликвидация в Официалния вестник на Република Кипър. Възможно е на предстоящото заседание в сряда да бъдат подадени възражения срещу самата ликвидация или срещу постоянния ликвидатор, който трябва да бъде назначен от съда, а ще бъде номиниран от Гаранционния фонд на Кипър. Ако няма нови искания, съдът ще продължи с процедурата, но самото решение се очаква дни по-късно.  Потърпевшите от фалита на компанията ще имат 35 дни от деня на обнародване на решението да подадат своите искове за обезщетения или възстановяване на сумите по предсрочно прекратените застрахователни полици, като срокът може да бъде продължен от ликвидатора.  Всеки клиент на „Олимпик” в България и Кипър ще получи лично писмо, на адреса, който е предоставил в компанията, с което ще бъде уведомен какво следва да направи, посочи временният ликвидатор Павлос Накузи. В това писмо ще бъде дадена подробна информация за процедурата, изискванията и сроковете за подаване на иска, както и формулярът, който трябва да бъде попълнен. Всички кредитори от България и Кипър ще бъдат включени в общ пул и те ще бъдат третирани равнопоставено, в прозрачна и справедлива процедура, увери Накузи. За удовлетворяване на исковете няма значение времето на тяхното подаване, изясни той. Дължимите плащания ще бъдат направени в края на ликвидацията, когато е ясна цялата картина на активите на компанията и сумата от подадените искове. Според експерти се очертава дълга и нелека процедура, която може да отнеме и над 5 години.", "date": "2018.09.11", "title": "Искът за обявяване в ликвидация на \"Олимпик\" влиза в съда в Кипър утре"}
{"url": "https://www.24chasa.bg/novini/article/7051474", "text": "Българките са последни по продължителност на живот в Европейския съюз. Това показва статистика на Британските здравни служби по данни на Евростат за 2016 г. Средно жените в България живеят до 78 години, което ни слага в дъното на класацията. Другите 3 държави, в които продължителността на живот при жените е под 80 г., са Румъния, Латвия и Унгария, сочи още статистиката. Челното място за дълголетие е за испанките, които имат средна продължителност на живот 86,3 г. В челната петица е нежният пол от Франция, Италия, Люксембург и Кипър. Средната продължителност на живот за ЕС е 82,6 г. Така британките се нареждат на 17-о място в рейтинга.", "date": "2018.09.11", "title": "Българките са последни по продължителност на живот в ЕС"}
{"url": "https://www.24chasa.bg/novini/article/7051519", "text": "Градските власти във Вашингтон въведоха днес извънредно положение заради приближаването на урагана Флорънс, предаде ТАСС. Кметът на американската столица Мюриъл Баузър каза, че е подписала заповед за обявяване на извънредно положение във връзка с урагана, който бушува в Атлантическия океан, предава БТА. Вчера Флорънс достигна четвърта категория според петстепенната скала на Сафир-Симпсън. Окото на урагана е на около 1985 километра югоизточно от крайбрежието на щата Северна Каролина. Стихията се придвижва на запад и се очаква да достигне бреговете на САЩ в четвъртък. По-рано властите в четири щата - Вирджиния, Северна Каролина, Южна Каролина и Мериленд, също въведоха извънредно положение заради урагана.", "date": "2018.09.11", "title": "Извънредно положение във Вашингтон заради урагана Флорънс"}
{"url": "https://www.24chasa.bg/novini/article/7051528", "text": "Ситуацията в Кемниц ден след убийството на 35-годишния германец е била изключително опасна и полицията е била изправена пред сериозно предизвикателство. Това става ясно от доклад на властите в града, за който съобщава телевизия ZDF. В доклада детайлно се описва как след протестите на 27 август, свикани от крайнодесните „Про Кемниц“ и „Алтернатива за Германия“ из улиците на града около 100 агресивни и маскирани мъже мародерстват и търсят чужденци. Били са въоръжени с камъни и железни пръти и точно такава група е атакувала еврейския ресторант, ранявайки леко собственика му. „Вероятно става дума за хора, които интензивно тренират бойни спортове и са готови да извършват насилие“, пише още в полицейския доклад. Полицията е получила многобройни сигнали от граждани, че в Кемниц пристигат футболни агитки и хулигани от други провинции. В доклада са отбелязани и запитванията на многобройните полицаи на смяна, които питат как да процедират с хора, показващи хитлеристки поздрави. „1. Подсигурете доказателствен материал. 2. Напишете обвинение. 3. Намесете се и ги спрете, ако това не е опасно за хората ви“, гласят отговорите. Между 21 е 22 часа има многобройни опити на маскираните да нападат чужденци и леви демонстранти. В 21,42 в доклада е отбелязан сигнал: „100 маскирани търсят чужденци“. Полицията се опитва да ги открие, но намира само автомобилите им. В 21,47 е отбелязано: „20 до 30 масикрани и въоръжени с камъни отиват към еврейския ресторант „Шалом“. По-късно става ясно, че ресторантът е атакуван, има счупена витрина, а собственикът е ударен с камък по рамото. Той е подал оплакване в полицията. Междувременно шефът на контраразузнаванего Ханс-Георг Маасен се отказа от сумите си, че видеоклипа, показван от медиите, в който става ясно, че п оулиците на Кемниц гонят чужденци, е фалшив. Маасен заяви, че е бил разбран погрешно и единствената критика, която е отправил към медиите, е, че са избързали с разпространението му. Заради гафа му опозицията и социалдемократите настояват Маасен да подаде оставка.", "date": "2018.09.11", "title": "Доклад на полицията в Кемниц: „100 маскирани търсят чужденци“"}
{"url": "https://www.24chasa.bg/novini/article/7051540", "text": "Международният наказателен съд (МНС) заяви днес, че ще продължи да върши работата си въпреки заплахата от съветника на Белия дом по националната сигурност Джон Болтън за санкции, ако трибуналът разследва действията на американски войници в Афганистан, предаде Ройтерс. В изявлението си МНС със седалище в Хага припомня, че е независима и надпартийна институция и разполага с подкрепата на 123 държави. \"МНС като съд ще продължи да върши работата си без ограничения съгласно тези принципи и идеята за върховенството на закона\", пише в документа, предава БТА. САЩ не са ратифицирали Римския статут, с който по времето на президента Джордж У. Буш бе учреден МНС. Вместо това Конгресът прие Закон за защита на американските военнослужещи, припомни Ройтерс. Миналата година прокурорът от МНС Фату Бенсуда заяви, че има \"основание да се смята\", че в Афганистан са извършвани военни престъпления и престъпления срещу човечеството и че ще бъдат проучени всички страни в конфликта, включително американски военни и агенти на ЦРУ. Вчера Болтън заяви, че ако започнат такива разследвания, администрацията на президента Доналд Тръмп ще обмисли дали да забрани на съдии и прокурори от МНС да влизат в САЩ, да им запорира финансови активи в местни банки и даже да ги съди в американски съдилища.", "date": "2018.09.11", "title": "Международният наказателен съд  продължава да работи въпреки заплахите на Вашингтон"}
{"url": "https://www.24chasa.bg/novini/article/7051542", "text": "Властите на виетнамската столица Ханой призоваха жителите да престанат да ядат блюда с кучешко месо, защото това вреди на имиджа на града. Същевременно неподходящото отглеждане и клане на тези животни може да доведе до разпространението на бяс, предупредиха също властите на Ханой, предаде Асошиейтед прес. За много виетнамци кучешкото месо е деликатес и се смята, че то прави хората по-енергични и жилави, предава БТА. Но в изявление, публикувано в сайта на градската управа, заместник-кметът на Ханой Нгуен Ван Су казва, че клането и консумирането на кучешко и на котешко месо може да смути или разстрои чужденците и да има негативно въздействие върху имиджа на една цивилизована и модерна столица. Заместник-кметът е инструктирал местните власти да запознаят хората с рисковете от бяс при отглеждане на кучета и на котки заради месото.", "date": "2018.09.11", "title": "Властите на Ханой призоваха жителите да не ядат кучешко месо, вредяло на имиджа на града"}
{"url": "https://www.24chasa.bg/novini/article/7051308", "text": "Десетпроцентно увеличение на заплатите на държавните служители обеща от 1 януари премиерът Бойко Борисов. Той се надява това да повлече крак за скок на възнагражденията и в бизнеса. Решението за вдигането на заплатите ще се обсъжда на заседанието на Министерския съвет в сряда, уточни Борисов. Финансовият министър Владислав Горанов също потвърди, че се планира увеличение, което ще залегне в бюджета за следващата година. Рамката ще спазва заложените параметри в средносрочната бюджетна прогноза. Засега не се налага тя да бъде актуализирана. Освен вдигането на възнагражденията в бюджетната сфера се предвижда увеличение и на минималната заплата От 1 януари тя става 560 лв. от сегашните 510 лв. От началото на 2020 г. ще се вдигне на 610 лв., след това да се увеличи с още 40 лв. от 1 януари 2021 г. Точните размери на възнагражденията за армия, полиция, лекари и другите сфери на бюджетна издръжка ще се решават след преговори в тристранката, които се очаква да стартират през октомври. Остава непроменен ангажиментът за удвояване на учителските заплати до 2021 г. За всички останали - ако свият щатове и текущата си издръжка, но без да са зададени лимити за съкращения. Работодателите подкрепят вдигането на заплатите, показа проверка на “24 часа”. ( ). От 1 юли 2019 г. таванът на пенсиите се вдига от 910 на 1040 лв. Увеличението ще стане не чрез повишаване на максималния осигурителен доход - той се запазва на 2600 лв. до 2020 г. , а чрез промяна в съотношението - максималният размер на пенсията се увеличава от 35 на 40% от максималния осигурителен доход. Вдига се минималният осигурителен доход за самоосигуряващите се лица, съответно за 2019 г. на 560 лв., за 2020 г. - 610 лв., и за 2021 г. - 650 лв. Предвидено е минималната пенсия за осигурителен стаж и възраст и социалната пенсия за старост да се увеличават по швейцарското правило, като очакваното нарастване за 2019 г. е 4,6%, 4,4% за 2020 г. и 4,3% за 2021 г. Възрастта и стажът за пенсия ще продължат да растат според заложеното в социалния кодекс - с по 2 месеца на година за жените и с по 1 месец за мъжете, а стажът - с по 2 месеца и за двата пола. При обезщетенията за майчинство планът е да не се променя платеното, което и занапред ще се полага за 410 дни - 45 дни преди раждането и година след това. За втората година на майчинството се планират 380 лв. до 2-годишна възраст на детето. Засега са замразени детските надбавки, помощта за деца с тежки увреждания, вдигната от миналата година на 930 лв., изчакват се новите закони. Планирано е брутният вътрешен продукт догодина да е 107, 4 млрд. лв. Реалният ръст на икономиката е планиран на 3,2%. Средногодишната инфлация е 1,7%, а през 2020 г. ще се увеличи до 1,8%. Безработицата ще продължи да намалява - коефициентът за нея ще спадне от 6,5 на 6,3% догодина и до 6,2 на сто за 2020 г. Държавният дълг ще се свие леко в номинално изражение, но като дял от БВП ще се понижи доста по-осезаемо - от 23,9% през 2017 до 18, 2% през 2021 г. Разходите на държавата през следващите няколко години ще продължат да растат - основно за издръжка, заплати, здраве и пенсии. Най-голямото перо - по 330 млн. лв. на година, е предвидено за учителските възнаграждения. Разходите за персонала в публичния сектор ще достигнат близо 9,6 млрд. лв. За пенсии нарастват номинално с 1,5 млрд. лв. през следващите три години, но като дял от БВП се свиват до 8,8%. В плановете за издръжката на министерства, ведомства и други сфери на дейност се предвижда да се увиличи от 5,2 на 5,3 млрд. лева догодина, за социални и здравноосигурителни плащания от сегашните 15,6 млрд. лв. до 16,9 млрд. лв. За текущи трансфери - минимална промяна от 2,662 млрд. лв. до 2,668 млрд. лв. Здравноосигурителни плащания от 3,3 млрд. лв. до малко над 3,5 млрд. лв. През периода 2019 - 2021 г. правителството планира да пласира ДЦК между 800 млн. и 1,25 млрд. лв. годишно. В същото време нивото на дълга, чийто падеж изтича и трябав да бъде покрит, ще се поддържа на нива от 1,4 млрд. лв. годишно. Според експертите на финансовия министър е заложен номинален ръст на БВП с по около 4,5 млрд. лв., докато реалният растеж ще се движи в границите на 3,1-3,2%.  Добре е да се вдигат заплатите, икономиката се развива устойчиво, подобряват се приходите. Това коментира за “24 часа” председателят на Асоциацията на индустриалния капитал в България Васил Велев. Той цитира данни от второто тримесечие - в обществения сектор увеличението е 9,6%, а в частния - 7,6 на сто. Според него обаче държавната и общинската администрация са натежали числено, а не са се подобрили услугите. Той даде пример със срива на Търговския регистър и със служителите на МВР, които били на първо място в ЕС по полицай на глава от населението. Така че бизнесът настоява наред с вдигането на заплатите да има административна реформа и редуциране на чиновниците, като с това едва ли качеството на услугите ще се влоши. Той заяви още, че увеличението на възнагражденията не трябва да бъде на калпак с 10%, а след атестация на служителите. Предлаганите от него съкращения нямало да оставят чиновници без работа, тъй като в бизнеса има недостиг на експерти и като бъде съкратен държавен служител, той има къде да отиде. Тези реформи трябвало да се направят сега, а не когато държавата е в криза.    Заплатата на българския чиновник е нараснала 3,8 пъти от времето, когато министър-председател беше Иван Костов, досега. Това е малко по-малко от ръста на средната работна заплата в България за същия период, която днес е с 4,7 пъти по-висока, отколкото е била през 2000 г. Но за сметка на това държавният чиновник, военните и всички онези, на които държавата плаща осигуровките, са получавали повече от средния българин през последните 17 години. Към края на 2017 г. например средната заплата в България е 1060 лв., но средната чиновническа заплата е 1170 лв. При това в нея не влиза т.нар. допълнително материално стимулиране, защото то зависи от ведомството и източниците за тези допълнителни доходи са най-различни. Прави впечатление, че до голяма степен увеличението на парите на държавната администрация зависи от това кой е на власт ( ). Най-щедро през голяма част от прехода е правителството на тройната коалиция начело със Сергей Станишев. През 2005 г., когато тройната коалиция е трябвало да изпълнява заложеното в бюджета от правителството на НДСВ, увеличението на заплатите в сектор “държавно управление” е било едва 1,7% в сравнение с предната година. На следващата година обаче те се увеличават с 10,8%, а на още по-следващата - с 20%. За четирите си години на власт тройната коалиция на практика удвоява заплатите на чиновниците. В първия кабинет на ГЕРБ, когато бе пикът на финансовата криза, годишният ръст на заплатите на чиновниците се смъква до 4-5%. Едва през 2016 и 2017 г. годишното увеличение е малко по-голямо - съответно 7,3 и 9%. Чиновническите заплати далеч не са най-ниските в страната, а са по-скоро в средата на списъка от професии. Има цели 12 професионални области, в които средната заплата е по-ниска от чиновническата: селското стопанство, хотелиерството, здравеопазването, образованието, ВиК сектора, транспорта, търговията, строителството, пощенските и куриерски услуги и още няколко.", "date": "2018.09.11", "title": "Борисов: Вдигаме бюджетните заплати с 10% от януари, това ще увеличи и другите (Обзор)"}
{"url": "https://www.24chasa.bg/novini/article/7051470", "text": "Трима военнослужещи спасиха живота на мъж от горяща къща в кюстендилското с. Пиперков чифлик. Във вторник сутринта ефрейторите Десислав Йорданов, Евгени Георгиев и редник Кристиян Георгиев, които са от Кюстендил, пътували за поделението в Благоевград. Около 6,30 ч минавали през селото и забелязали гъст черен дим да излиза от къща. Горял вторият етаж, а от прозореца на първия етаж възрастен човек викал за помощ. Военните незабавно се отзовали. Преценили, че опасността от разрастващия се пожар е голяма и извадили 67-годишния Георги Манолов през прозореца. Той бил трудноподвижен. Само след минути огънят лумнал и обхванал и първия етаж. Къщата била с гредоред, заради което и пламъците бързо се разгаряли. Веднага след спасяването на мъжа военните подали сигнал на тел. 112. И дори избутали автомобила му от двора, за да предотвратят възпламеняване. Пристигналите два екипа огнеборци потушили пламъците. Пенсионерът, който е получил много леки обгаряния и вдишал задушливия пушек, е откаран в болница. След преглед пожелал да се прибере отново у дома си. В селото коментират, че единствено бързата намеса на военните го е спасила от смърт. Тримата от Бригадното командване в Благоевград ще бъдат предложени за награда. Полицията изяснява причините за огнения ад. “Предполагам, че е тръгнал от късо съединение в старата електрическа инсталация. Вероятно запалването е от тавана. Вече разговарях с общината в Кюстендил, за да помогне за възстановяване на къщата, която е около 80% изгоряла”, каза кметът на селото Стефан Котев. Стопанинът е военноинвалид. Още като войник получил заболяването болест на Бехтерев и оттогава е пенсионер. Трудно се придвижвал и живеел сам. Нямал семейство, а преди два месеца починал брат му, с когото живеели заедно. “Сега човекът се върна вкъщи и е на първия етаж. Осигурили сме му неща от първа необходимост. При него пристигна и роднина от Кюстендил. Като начало ще се оправим, но трябва бързо да се направи ремонт, защото идва зима, почват дъждовете, а покривът е тотално изгорял. Надяваме се и добри хора да помогнат, за да има дом човекът”, допълни кметът на селото. Тримата военни пък казват, че не са чувстват герои, а просто се реагирали адекватно, както би трябвало да действа всеки, който забележи човек в нужда. Ефрейтор Десислав Йорданов и ефрейтор Евгени Георгиев са в редовете на Сухопътните войски от 11 г., а редник Кристиян Георгиев е на служба в Бригадното командване от месец март тази година.", "date": "2018.09.11", "title": "Трима войници измъкват инвалид през прозореца на горяща къща, спасяват го (Обзор)"}
{"url": "https://www.24chasa.bg/novini/article/7051502", "text": "Петима души се борят за живота си в загребската клиника за заразни болести, след като са били ухапани от комар и са се заразили със западнонилска треска, съобщава хърватският сайт Индекс. Броят на заразените с опасния вирус нараства, потвърди д-р Марко Кутлеша от Института за интензивна медицицина и инфектология. Той посочи, че петима заразени са в критично състояние и са на апартно дишане, предава БТА. Още двама души са тежко болни и за тях има подозрения, че са заразени с вируса, но при тях още не е потвредна болестта, каза лекарят. Според него не става въпрос за тежка епидемия, а за лека, която ще отшуми след две до три седмици.", "date": "2018.09.11", "title": "Петима са в кома след ухапване от\nкомар в Загреб"}
{"url": "https://www.24chasa.bg/novini/article/7051408", "text": "СДС предаде партийните си документи, за първите 20 години от създаването си, на Държавния архив. Важни епизоди от историята на българския преход ще станат достъпни за читателите в сградата на архивите, информира . Всички документи и решения на ръководството на СДС от 1989 година до 2009 година бяха предадени на Държавния архив. Така всеки, който се интересува от най-новата ни история може да научи как са формирани правителствата на Иван Костов и Филип Димитров. В архива могат да се видят още плакати от първите митинги, снимки на личности като мореплавателя Дончо Папазов на синя конференция, здравния министър от правителството на Орешарски – Таня Андреева на сбирка на младежкото СДС. На въпрос дали не се притесняват, че този жест ще бъде изтълкуват като „СДС отива в историята”, председател на НИС на СДС Румен Христов каза, че това е невъзможно. „Ние предаваме от 1989г. до 2009 г., този който е обработен до момента. Интересът е много голям, документите ще бъдат достъпни в читалня номер 100. Така че не е разделяне с историята”, посочи Христов. От Държавния архив водят преговори и с останалите политически партии, участвали в прехода, да предадат документите си.", "date": "2018.09.11", "title": "СДС предаде всичките си документи до 2009г. в Държавния архив"}
{"url": "https://www.24chasa.bg/novini/article/7051413", "text": "БАН иска да задържи материалната си база, а НИМХ да отиде към Министерство на образованието. Доколкото знам, базата е построена с държавни пари. Това обясни пред   Евелина Дамянова, хидрогеолог в НИМХ. На автопилот сме без ръководство. Принудени сме да спрем работа, но този път наистина, не само да плашим, категорична е Дамянова. Това означава освен, че хората няма да знаят каква е прогнозата за времето например, че хидрогеолозите и метеоролозите няма да могат да изпълнят ангажиментите си към държавата. Вместо да изпълняваме задачите си, ние пет месеца сме на улицата и протестираме, обясни още хидрогеологът от НИМХ.", "date": "2018.09.11", "title": "БАН иска да задържи материалната база на НИМХ"}
{"url": "https://www.24chasa.bg/novini/article/7051415", "text": "Министерски съвет ще обсъди утре възможностите за увеличение на бюджетните заплати с 10% от 1 януари 2019 г., заяви днес премиерът Бойко Борисов. Новината обаче е имала ефект на бомба за министерствата в кабинета, изключвайки финансовото ведомство, коментира в   експертът Иван Нейков от Балканския институт по труда и социалната политика. След като веднъж е обещано, заден ход вече няма. Ние имаме 3-годишна бюджета прогноза, която предвиждаше догодина минималната заплата да бъде увеличена с 40 лв. Казаното днес обаче означава, че бюджетната прогноза се променя и тя трябва да скочи с повече, минимум 56 лв, коментира Иван Нейков. Увеличение на средната заплата е в състояние да поеме натиска от увеличенията на всички тези цени, които се очакват, обясни експертът. Тази зима очаквам проблеми за хората с ниски доходи поради евентуално увеличаване на инфлацията. Работещите бедни обаче не могат да намалеят с увеличаване на минималната работа заплата, така че за тях положението ще остане без промяна, коментира още Нейков. Аз мисля, че увеличението на заплатите е реакция, която има за цел да намали конфликта в обществото, каза в заключение експертът.", "date": "2018.09.11", "title": "Иван Нейков: Министерствата не знаеха за увеличението на бюджетните заплати"}
{"url": "https://www.24chasa.bg/novini/article/7051419", "text": "“Вярвам, че ЕНП е последната голяма партия, която може да управлява. Това, което предлагат социалистите и либералите, е кошмар. Само ЕНП е в състояние да защитава Европа с християнските ценности. Ако ЕНП загуби, ще падне последната крепост. Не зная как ще се развият нещата и как да излекувам раните. Днес нямам отговор на вашия въпрос. Трябва да преговаряме и да излезем с обща платформа. Ако можехме да се преструваме, щяхме да сме актьори, а не политици.” Това заяви унгарският премиер Виктор Орбан в Страсбург на въпрос на “24 часа” дали в това състояние Европейската народна партия ще успее да спечели евроизборите през май догодина. “Това е комунистически маниер. Имаме голям проблем - през последните години изгубихме пътя и собствения си глас.” Това заяви унгарският премиер по време на пресконференция, като отхвърли категорично очакванията, че ще напусне най-голямата партия в този Европарламент, ако утре евродепутатите наложат санкция на управлението му, като безпрецедентно излязат с препоръки, които Унгария да спазва. Макар и ФИДЕС да изпадне в малцинство, няма да напусне ЕНП. “Ще останем в ЕНП и да преоткрием ценностите на основателите ѝ - на Хелмут Кол. Това е човекът, който покани партията ми ФИДЕС в ЕНП.” И сподели: “Г-н Кол лично се обърна към мен и ме покани. Той е и единственият човек, който би могъл да ме изгони от ЕНП”. “Много се спекулира за срещите ми със Салвини (италианския вътрешен министър и лидер на крайната десница в Рим, б.а.). Ще продължа да работя с всеки лидер, който се стреми да защитава границите”, отсече Орбан. Изключително остро слово произнесе унгарският премиер Виктор Орбан пред Европарламента в Страсбург преди това във вторник. Поводът бе, че днес ЕП гласува дали да задейства наказателна процедура срещу управлението в Будапеща за неспазване на демократичните права и свободи, включително тези на бежанците, ромите, висшето образование, неправителствените организации и вероизповеданията. “Знам, че вече сте взели решение, но вие осъждате не едно правителство, а цяла Унгария - християнска държава, която е проливала кръв, когато е необходимо, която се разбунтува срещу СССР и която, когато трябваше, отвори границите си за Източна Германия. Съдят Унгария онези, които не са поемали риск в името на свободата. Докладът ви е обида за Унгария и плесница за европейския народ, защото всяка държава има право сама да решава как да се живее в нея. А също - защото ние защитихме и държавата си, но и Европа. Това е първият случай, в който Европа наказва пазителка на границите ѝ”, изригна Орбан. Унгарският премиер натърти от трибуната в Страсбург: “Решенията за Унгария се вземат от избирателите след избори. За първи път в историята на ЕС искате да лишите една държава от вземането на решения как да живее или да я изключите от европейското семейство!” След което Орбан напомни, че е избран с гласовете на над 50% от унгарските граждани. И открои 36 неточности в доклада, с който утре ще го осъди ЕП. -Обемът на инвестиции в Унгария е по-висок от средния за ЕС, подчерта Орбан на пресконференцията. И напомни, че страната му вече е приела пакет от препоръки. Да слушаш Найджъл Фараж - един от най-големите интелектуалци в ЕП, е удоволствие, но това не значи, че ФИДЕС клони към Брекзит, категоричен е Орбан. Запитан би ли си сътрудничил със Стив Банън (бивш главен стратег на Доналд Тръмп, б.а.) за нова десница, той напомни, че решенията за Унгария се вземат в Унгария. “Макрон се опитва да ни раздели. Френският президент използва слабостта ни, за да унищожи ЕНП и за да привлече към себе си частта, която защитава мигрантите. Когато те наводнят континента, настава краят на историята”, обвини Орбан.", "date": "2018.09.11", "title": "Орбан отговаря на \"24 часа\": Не зная дали ЕНП ще успее да спечели евроизборите!"}
{"url": "https://www.24chasa.bg/novini/article/7051423", "text": "Русия, Иран и Турция планират да организират международна конференция за връщането на сирийските бежанци по родните им места. Това съобщи днес на заседание на Съвета за сигурност към ООН руският посланик в международната организация Василий Небензя, предаде ТАСС. По повод срещата на президентите на Русия, Иран и Турция, състояла се на 7 септември в Техеран, дипломатът каза, че на нея \"страните гаранти\" са обсъдили как да се съдейства за \"масовото връщане на сирийските бежанци и вътрешно разселените лица\". По думите на Небензя голям принос за осъществяването на тази задача би имала една международна конференция, за чието свикване сега работят трите страни, предаде БТА. Пред Съвета за сигурност Василий Небензя повтори руската теза, че са налице \"неопровержими доказателства\", че в Сирия се подготвя провокация с химическо оръжие, за която противниците на президента Асад ще обвинят правителствените сили.", "date": "2018.09.11", "title": "Русия, Иран и Турция организират конференция за връщането на сирийските бежанци"}
{"url": "https://www.24chasa.bg/novini/article/7051437", "text": "Препълнен автобус падна в дефиле в Индия, при което загинаха най-малко 55 човека, а 33 бяха ранени, заявиха властите, цитирани от световните агенции. Това е една от най-тежките подобни злополуки тази година. Автобусът превозвал поклонници и се връщал от разположен на възвишение хиндуистки храм в южния щат Телангана. Шофьорът, който е сред жертвите, загубил контрол и превозното средство паднало в крайпътен дол. Повечето пътници са получили сериозни наранявания. Пострадалите са откарани в болници в района, предава БТА. Според медийни информации до катастрофата се стигнало, след като спирачките на автобуса са отказали. Представител на местните власти обаче каза, че това трябва да се разследва, и посочи, че в превозното средство са пътували 94 човека, включително шофьорът и кондукторът, при разрешени 52. Минувачи се втурнали да помагат, като се провирали през счупените прозорци на автобуса и изнасяли загинали и ранени хора. \"Автобусната катастрофа в окръг Джагтиал в Телангана е толкова потресаваща, че не може да се опише с думи\", заяви министър-председателят Нарендра Моди. Той изрази съболезнования на семействата на загиналите и каза, че се моли за възстановяването на ранените. Смъртоносните автобусни катастрофи са често явление в Индия, която е на първо място в света по брой жертви при пътни злополуки. По пътищата в страната годишно умират около 150 000 души.", "date": "2018.09.11", "title": "Най-малко 55 човека загинаха при автобусна катастрофа в Индия"}
{"url": "https://www.24chasa.bg/novini/article/7051435", "text": "Хотелиерите Ветко и Маринела Арабаджиеви ще се приберат сами у нас до няколко дни, заяви адвокатът им Илиян Василев в апелативния спецсъд вчера. Защитникът намекна, че издирваните от Интерпол бизнесмени са готови да се предадат. Близо 3 часа по-късно апелативните съдии върнаха в ареста сина на Арабаджиеви - Вълчо. Адвокат Василев не уточни къде са майка му и баща му. Посочи само, че съпрузите чакали да се извървят опашките от “чистокръвни германци” по границата. По данни на разследващите Арабаджиеви още са във Франция. “Адвокат Василев каза, че ще дойдат до няколко дни, но не каза от кой ден да броим”, коментира прокурор Кирил Пейчинов. В напрегнато заседание трима прокурори убедиха съдиите Даниела Росенова, Димчо Георгиев и Веселина Вълева, предоставяйки им 47 тома нови доказателства, че Вълчо Арабаджиев трябва да бъде върнат зад решетките заради обвинението срещу него за пране на пари. В началото на септември 21-годишният Вълчо бе пуснат на свобода срещу 20 хил. лв. гаранция. Апелативните съдии обаче не се съгласиха с решението на предната инстанция и приеха тезата на прокуратурата, че Вълчо е държал 5,4 млн. лв. в три касети в трезор на банка, за които е предполагал, че са от укрити данъци от фирмата “Виктория груп корпорейшън”. Прокуратурата има данни, че тя се управлява от Ветко и Маринела Арабаджиеви. “Не е сериозно да се приеме, че Вълчо Арабаджиев не бил запознат как са действали фирмите на родителите му”, обяви съдия Росенова. Бандеролите на пачките от касетите в трезора на Вълчо били на банка, в която семейството му нямало открита сметка, каза прокурор Пламен Марков в отговор на адвокат Василев, че иззетите 5,4 млн. лв. са законни лични доходи на Арабаджиеви. Съдът върна в ареста и двете счетоводителки Ромелия Кирилова и Елена Караянева, които по-рано също бяха пуснати срещу гаранции от по 20 000 лв. Двете жени са обвинени като членове на група за укриване на данъци. В нея влизат още Ветко и Маринела Арабаджиеви и Станислав Серафимов, който също се издирва, каза прокурор Пейчинов. Според него има доказателства, че са източени над 9 млн. лв. ДДС от фиктивни сделки на контролираните от Арабаджиеви фирми “Виктория груп корпорейшън” и “Захарен комбинат Пловдив”. “Кирилова и Караянева са намирали не само хора, които да изпълняват поръчките им, но и документи, с които създават “кухи фирми”, обяви съдът. Имало данни, че групатата е действала от 2017 г., а не от 2013-а, както твърди прокуратурата. Според магистратите, ако Вълчо Арабаджиев, Кирилова и Караянева останат на свобода, има риск да попречат на прокуратурата да стигне докрай в разследването. “Не съм имал представа, че извършвам престъпление”, каза в своя защита пред апелативния спецсъд Вълчо Арабаджиев, преди магистратите да го върнат зад решетките. Младежът поиска по-лека мярка за неотклоние от наложената му на 2 септември 20 хил. лв. гаранция. Най-тежко новината за повторния арест на младия Вълчо прие сестра му Александра Арабаджиева, бившата жена на сина на бизнесмена Миню Стайков - Стайко. Тя прегръщаше брат си и плачеше, преди съдебните охранители да му сложат белезници и да го отведат в ареста. Да подкрепят Арабаджиев в съда дойдоха и десетина негови приятели и близки.", "date": "2018.09.11", "title": "Арабаджиеви се връщат до дни, синът им - в ареста (Обзор)"}
{"url": "https://www.24chasa.bg/novini/article/7051485", "text": "Президентът на Турция Реджеп Тайип Ердоган засега не планира да разговаря с президента на САЩ Доналд Тръмп по време на визитата си в САЩ, която се очаква в периода 23-27 септември. Това заяви на пресконференция днес говорител на турския президент, съобщи ТАСС, позовавайки се на телевизия А-хабер. В момента не се планира среща на Ердоган с Тръмп по време на посещението му в Ню Йорк, каза говорителят Ибрахим Калън, предава БТА. Калън още веднъж разкритикува решението на САЩ да закрият представителството на Организацията за освобождение на Палестина във Вашингтон, отбелязвайки, че позицията на администрацията на САЩ по палестинския въпрос и близкоизточния мирен процес предизвиква в Турция сериозно безпокойство. Говорителят изрази мнение, че офанзива срещу сирийския Идлиб ще подкопае политическите процеси и ще доведе до сериозна криза на доверие. Разчитаме, че в най-близо време всички наши привърженици и партньори ще се включат в този процес от позицията, с която ще бъдат постигнати договорености по политическото урегулиране, отбеляза говорителят.", "date": "2018.09.11", "title": "Ердоган не планира да разговаря с Тръмп по време на посещението си в САЩ"}
{"url": "https://www.24chasa.bg/novini/article/7051439", "text": "“На мен ми е най-мъчно, че сменям тримата министри, защото аз съм ги отгледал от деца в партията - и Ивайло Московски, и Николай Нанков. Прекрасни отношения, но такава е ситуацията, ние не сме БСП.” Това каза премиерът Бойко Борисов във Варна във вторник по повод недоволството в ГЕРБ срещу оставките на регионалния, транспортния и вътрешния министър заради катастрофата край Своге. В четвъртък техните оставки ще се гласуват в парламента. Борисов отхвърли възможността за бламирането им, въпреки че НФСБ ще гласува против. категоричен бе премиерът. Новите министри на вътрешните работи - Младен Маринов, на регионалното министерство - Петя Аврамова, и на транспортното - Александър Манолев, също ще се гласуват в четвъртък. Борисов отрече да има вътрешна съпротива в ГЕРБ и коалицията с “Обединени патриоти” въпреки поставения ултиматум от страна на НФСБ и обвиненията на Валери Симеонов в “авторитарен стил на вземане на решения”. Премиерът намекна, че БСП и президентът говорят синхронизирано срещу управлението му. “Румен Радев говори за нова партия, но да видим каква ще е тя, най-вероятно като партията на Бареков”, каза Борисов. И добави, че както президентът чака местните избори, така и той чака президентските. За пореден път отрече слуховете, че ще се кандидатира за президент. По-рано председателят на парламентарната група на ГЕРБ Цветан Цветанов увери, че всички недоразумения между участниците в управляващата коалиция са били изгладени по време на коалиционния съвет в понеделник и е поет ангажимент оставките на тримата министри да минат по-бързо. Той отхвърли и предупрежденията на Волен Сидеров, че срещу предложенията на премиера се подготвял заговор в парламента: “Не съм чул да се подготвя бламиране на решенията на Борисов. Във всички периоди на съвместното ни управление всеки може да говори свободно, но аз не правя никакви публични изяви, свързани с коалиционните ни партньори”, каза Цветанов пред БНТ. Той бе категоричен, че новите министри са професионалисти с опит. Финансовият министър Владислав в кабинета. “Никой не е застрахован освен премиера, защото с него си тръгваме всички”, каза финансист №1 пред Нова телевизия. И обясни, че си тръгват едни добри специалисти, но решението е на премиера. Горанов също не пропусна да атакува президента и заяви: “За негово съжаление функциите му по отношение на изпълнителната власт са много ограничени. Той реши да се явява като говорител на нацията. Кои сме ние да критикуваме мажоритарно избрания български президент?” ", "date": "2018.09.11", "title": "Премиерът: Мъчно ми е, че сменям министри. Отгледал съм Нанков и Московски като деца (Обзор)"}
{"url": "https://www.24chasa.bg/novini/article/7051506", "text": "Президентите на Русия и на Китай Владимир Путин и Си Цзинпин, които присъстват на икономическия форум във Владивосток, приготвиха блини и пийнаха глътка водка пред камерите на световните медии, предадоха световните агенции. На кадрите се вижда как по време на изложба в кулоарите на икономическия форум Путин и Си си слагат готварски престилки и сипват сместа за блините в тигани. После те гарнират с хайвер готовите блини, след което се чукват с чашка водка и отпийват от нея, предава БТА. Не за първи път двамата лидери се занимават с кулинарни задачи. През юни по време на визита в Китай руският президент пак приготви блини пред камерите, а после Си ги дегустира.", "date": "2018.09.11", "title": "Путин и Си Цзинпин приготвиха блини и пийнаха водка (Снимки)"}
{"url": "https://www.24chasa.bg/novini/article/7051514", "text": "Нападение срещу сирийската провинция Идлиб би имало преки последици върху сигурността на Европа заради опасността хилядите джихадисти, намиращи се там, да се разпръснат. Това заяви днес френският министър на външните работи Жан-Ив Льо Дриан, цитиран от Франс прес. \"Има риск за сигурността, тъй като в тази зона има много джихадисти, причисляващи се предимно към Ал Каида. Броят им е между 10 000 и 15 000 и утре те ще представляват опасност за нашата сигурност\", каза той в ефира на телевизия Бе Еф Ем. По думите на Льо Дриан няколко десетки от тези бойци са френски граждани, предава БТА. Ако започне готвената \"сирийска и руска офанзива\", \"има опасност те да се разпръснат\", каза той. Министърът предупреди, че хуманитарната катастрофа, предизвикана от отвоюването на провинция Алепо, \"ще бъде нищо в сравнение с ужаса, който може да се окаже\" офанзивата в Идлиб.", "date": "2018.09.11", "title": "Френският външен министър: Нападение срещу Идлиб би застрашило сигурността на Европа"}
{"url": "https://www.24chasa.bg/novini/article/7051309", "text": "При продажба на кола да не се предоставя бележка за платен данък. Това предвиждат промени в Закона за корпоративното подоходно облагане, с които се изменя и Законът за местните данъци и такси. При сделка за придобиване на автомобил нотариусът ще може да проверява дали лицето има задължения за данък върху превозното средство. Това ще става чрез достъп до система с автоматизиран обмен на данни. Тя ще се поддържа от Министерството на финансите. Мотивът на вносителя - финансовото министерство, е намаляване на административната тежест. Законопроектът предвижда още в 7-дневен срок след извършване на сделката за превозното средство нотариусите да уведомяват съответната община за прехвърлянето. Заедно с това ще предоставят и допълнителна информация за размера на заплатения данък. Същите мерки ще се извършват и при прехвърляне на имот. С промените се уеднаквява облагането на леки и товарни коли до 3,5 тона. С това се цели да се пресекат измамите при регистрацията основно на джипове и по-мощни лимузини като товарни. Често в такива случаи разликите в данъка за един и същи модел, но с различна регистрация, достигала 100 пъти. По данни на вътрешното министерство към средата на април 2018 г. у нас са регистрирани 308 260 лекотоварни автомобила. Според промяната те вече ще се облагат както леките - според мощността, годината на производство и екокомпонента, а не според товароносимостта.", "date": "2018.09.11", "title": "Продажбата на кола без бележка за платен данък"}
{"url": "https://www.24chasa.bg/novini/article/7051407", "text": "На гласуването на оставките на министрите в парламента ще бъдем цялата група на БСП, както и на ветото на президента, и когато се гледат важни законопроекти и решения. Това обяви пред   Христо Проданов, депутат от \"БСП за България\", зам.-председател на ПГ на партията. Оставките и назначенията обаче няма да променят абсолютно нищо, допълни той. Ние не омаловажаваме ползата от парламентарната трибуна, но нашата задача е изграждане на Национална доктрина за България. Затова, през останалите заседания, на ротационен принцип, 20 депутати от БСП ще присъстват в пленарна зала, обясни депутатът. В края на декември ще проведем Конгрес, на който ще бъде приета платформата, която ще обсъждаме през следващите три месеца с българските граждани. Но през това време, ние ще бъдем много активни в парламента, категоричен е социалистът. Президентът и БСП не са скачени съдове, той има мнение, ние имаме наше и това се решава чрез дебати. Така Проданов коментира позицията на президента Радев, че на този етап България няма нужда от предсрочни избори.", "date": "2018.09.11", "title": "Христо Проданов: Цялата група на БСП ще е на гласуването на министерските оставки"}
{"url": "https://www.24chasa.bg/novini/article/7051329", "text": "Apple ще бомбардира тази седмица с нови продукти и ще сложи край на година на дребни обновявания, като същевременно се подготвя за едно силно тримесечие на празнично пазаруване. До края на 2018 година най-скъпата листвана компания в света ще пусне три нови смартфона iPhone, обновен iPhone, смартчасовници Apple с по-големи екрани, нов базов модел лаптоп с екран с по-висока разделителна способност, професионален настолен Mac mine и нови аксесоари като безжичното зареждащо устройство AirPower. Представянето на продуктите ще бъде в сряда в театъра \"Стив Джобс\" в централата на Apple в Купертино, Калифорния. Акцентът ще бъде върху най-новите телефони iPhone. Те все още са най-важният продукт на компанията и генерират около две трети от приходите и насърчават покупките на други устройства на Apple, както и на услуги като абонамент за приложения, сваляне на филми, съхраняване на данни в iCloud. Макар да има забавяне на пазара на смартфоните, по-високите цени подпомогнаха Apple да продължи да расте и спечели пазарен дял. Над събитието в сряда обаче ще са надвиснали митата, наложени от президента на САЩ Доналд Тръмп върху продукти, внасяни от Китай. Apple предупреди миналата седмица, че това ще повиши цената на някои от популярните продукти на компанията като Watch и AirPod. В събота Тръмп призова компанията да върне производството си в САЩ. Ще има три нови смартфона, които изглеждат и работят като iPhone X от миналата година: - Обновена версия на iPhone X с 5,8-инчов екран, но с по-бърз процесор и подобрени камери. Устройството вероятно ще се казва iPhone Xs, както традиционно Apple кръщава новите iPhone, които изглеждат като предишните модели, но имат някои нови екстри. Ще се предлага и във вариант \"злато\" освен сивата и сребриста версия, пусната миналата година. - По-голяма версия на миналогодишния iPhone X с близо 6,5-инчов екран. Това ще го направи един от най-големите телефони в масова продажба. Той ще е и с около един инч по-голям от екрана на iPhone 8 Plus. За да обозначи още по-големия екран, Apple вероятно ще даде на телефона ново име - iPhone Xs Max, според хора запознати с вътрешните обсъждания на Apple. - Третият телефон, нова нискобюджетна версия на iPhone X, може да се окаже хитът сред новите продукти. Ще има екран с големина горе-долу 6,1 инча с технология LCD вместо OLED. За ръбовете ще се използва алуминий вместо неръждаема стомана. Устройството ще бъде пуснато и в няколко допълнителни цвята. Apple обмисля да нарече телефона iPhone Xr, каза информиран източник. Устройствата може да повишат средната продажна цена на iPhone, а също приходите и печалбата. Увеличаването на общия брой устройства на Apple пък подкрепя продажбите на аксесоари и дигитални услуги на компанията. Никой от телефоните обаче няма да се отличава с някаква изключително нова характеристика, като по-значимите промени са планирани за догодина, посочиха източниците. Очакванията са новият LCD iPhone да бъде на цена между 699 долара и 749 долара, писа в петък в документ до инвеститорите анализаторът Род Хол от Goldman Sachs. Той е на мнение, че Apple ще даде цена по-близка до 849 долара заради по-голямото от очакваното търсене за сегашния iPhone X това лято. Вариант от 699 долара е малко вероятен и няма да е добър за резултатите, допълни Хол. Цената на IPhone 8, който се очаква да бъде заменен от новия по-достъпен подобен на iPhone X модел, започва от 699 долара или 799 долара в зависимост от размера на екрана. Анализаторката Кати Хюбърти от Morgan Stanley гледа положително на Apple преди представянето на новите iPhone. Тя е на мнение, че растежът на продадените бройки iPhone може да изненада инвеститорите положително през финансовата за Apple 2019 година. В последно време растежът на този показател е около 1%. Миналата година Apple пусна в продажба iPhone X в началото на ноември или близо два месеца, след като бе представен. Тази година новите модели вероятно ще могат да се купуват доста по-скоро след представянето си. Това дава на компанията повече време да увеличи продажбите през Деня на благодарността и сезона на масовото пазаруване за празниците в края на годината. Apple обаче се сблъсква с нередовните доставки на новия по-евтин модел заради някои усложнения при допълнителните светкавици за LCD екраните, твърдят информирани източници. Това означава, че доставките на по-евтините устройства първоначално ще са ограничени, допълниха те. Apple може да се изкуши да забави пускането на LCD версията, за да засили търсенето на по-скъпия, по-голям нов iPhone, каза Хол от Goldman Sachs. Макар iPhone да е главната атракция на събитието днес, разрастващият се бизнес със смартфони на Apple също ще има своята роля. Компанията планира да пусне нови смартчасовници Apple с по-големи екрани, които са горе-долу от ръб до ръб, като потребителите ще мога да виждат повече информация. Нововъведенията ще бъдат най-значителната промяна в Apple Watch от пускането на продукта през 2014 година. Apple има 17% от пазара на смартчасовници през второто тримесечие на 2018 година с 4,7 милиона доставени бройки, като изпреварва Xiaomi, който е на второ място, с половин милион бройки и Fitbit с 2 милиона, според данни на IDC. По-големият модел може да разшири перспективите на устройството преди сезона на празничното пазаруване. Макар да е пазарен лидер, Apple Watch все още не се продава в достатъчни количества за Apple, за да се отделят продажбите му, както е за Macs, iPads и iPhones. Продуктът обаче подкрепя приходите от сегмента на Apple наречен \"Други продукти\", включващ Apple TV, HomePod и AirPods. Освен телефони и часовници Apple планира серия други продукти по-късно тази година. Не всички от тях ще бъдат представени утре: - Безжично зарядно устройство AirPower: Това е зарядно на Apple, което може едновременно да зарежда iPhone, Apple Watch и AirPods без да се включва към тях. Компанията има трудности при разработването, но планира да го пусне още този месец. - Нов MacBook: Компанията подготвя нов нискобюджетен лаптоп с 13-инчов Retina дисплей, който да продължи линията на MacBook Air. Насочен към потребителите и училищата, лаптопът може да помогне на Apple да си върне изгубения пазарен дял при компютрите. - Обновен iPad Pro: Apple планира два нови iPad Pro за тази година с по-тънки ръбове и лицево разпознаване Face ID вместо бутон iPad \"Home\" и пръстов сензор. Това ще бъдат най-значимите промени при iPad в историята на устройството. Екраните на устройствата ще бъдат 11 и 12,9 инча и могат да дадат тласък на Apple на пазара за таблети, който отчита забавяне. - Mac mini, насочен към професионалисти: За първи път от над четири години Apple се готви да обнови настолния си компютъра си Mac mini, който не върви с екран, мишка или клавиатура. Този път устройството е насочено към графични дизайнери и други професионалисти, които търсят нови компютри Mac, отговарящи на по-високите им изисквания. /От БТА/", "date": "2018.09.11", "title": "Apple в настъпление с нови смартфони iPhone и нови смартчасовници"}
{"url": "https://www.24chasa.bg/novini/article/7051341", "text": "Бившият грузински министър на държавната сигурност Игор Гиоргадзе заяви днес, че военни и цивилни медици от САЩ вероятно са извършвали тайни експерименти с хора в Грузия, предаде ТАСС. На пресконференция в Москва Гиоргадзе каза, че \"негови приятели\" са му изпратили от Грузия хиляди документи, от които личи, че много от експериментите в Изследователският център за обществено здравеопазване \"Лугър\" (по името на американския сенатор Ричард Лугър) са завършвали с летален изход. Грузинецът твърди, че разполага със списък на 30 лица, лекувани в центъра от хепатит C през декември 2015 г., при което 24 от тях са починали по документи в един и същ ден. По думите му през април и август 2016 г. там били починали 30 и 13 човека съответно, предаде БТА. Гиоргадзе, който от 1995 г. пребивава в изгнание в Русия, допълни, че не разполага с имената на покойниците, а само с техните дати на раждане, пол и дата на смъртта. Той отбеляза, че всичко това се е случило на фона на общо взето положителните резултати в борбата с хепатит С в Грузия.", "date": "2018.09.11", "title": "Бивш грузински министър: Медици от САЩ са експериментирали тайно с хора в Грузия"}
{"url": "https://www.24chasa.bg/novini/article/7051368", "text": "Косовският премиер Рамуш Харадинай заяви днес, че изолацията на Косово представлява много по-голям проблем от посещението на президента на Сърбия Александър Вучич в Косово и въпроса за корекцията на границите, съобщи Танюг. На пресконференция в Прищина Харадинай каза, че косовското правителство е отделило средства за парк на мира в Прешево /южна Сърбия/ и ще продължи да обръща внимание на интересите на гражданите, които живеят там, предаде БТА. Смятам, че моя задача е спазването на конституцията и това ни задължава да запазим територията и границите. Играта с граници и територии е опасен експеримент, призовавам всички да бъдат внимателни, каза косовският премиер. Когато се подеме темата за границите, няма гаранция как ще завърши всичко това и след всички трагедии Косово не може да си позволи този лукс, подчерта Харадинай.Изолацията на Косово е по-голям проблем от посещението на Вучич, заяви премиерът на Косово Рамуш Харадинай", "date": "2018.09.11", "title": "Рамуш Харадинай: Изолацията на Косово е по-голям проблем от посещението на Вучич"}
{"url": "https://www.24chasa.bg/novini/article/7051192", "text": "Министерството на външните работи на Турция окачестви като \"предизвикващо безпокойство\" решението на САЩ да закрият дипломатическата мисия на Организацията за освобождение на Палестина (ООП) във Вашингтон. Това се казва в разпространено днес на сайта на министерството изявление на говорителя на министерството Хами Аксой, предаде агенция ТАСС. Решението за закриването на ООП във Вашингтон предизвиква безпокойство и е поредно свидетелство за това, че САЩ са загубили безпристрастността си в подхода към близкоизточния мирен процес, се казва в декларацията, предаде БТА. Турското външно министерство заяви, че закриването на офиса на ООП няма да послужи за нищо, освен за поощряване на опитите да бъдат унищожени перспективите за решаване на въпроса на основата на създаването на две държави /независими Израел и Палестина/. Турция потвърди своята решимост \"да поддържа на международната арена усилията за търсене на справедливо решение на палестинския проблем\", се казва в декларацията. Държавният департамент на САЩ съобщи в понеделник за решението си да закрие дипломатическата мисия на ООП във Вашингтон, тъй като ООП не е предприела стъпки за започване на преки и конструктивни преговори с Израел, а напротив - нейното ръководство е осъдило мирния план на САЩ и се е отказало да сътрудничи по въпроса.", "date": "2018.09.11", "title": "Турция: САЩ се лишиха от обективност в подхода към Близкия изток"}
{"url": "https://www.24chasa.bg/novini/article/7051193", "text": "Американският сенатор Рон Джонсън заяви в интервю за Радио Свободна Европа, че решението на косовския проблем е в ръцете на Белград и Прищина, но препоръча те да вземат за пример развръзката на десетилетния македонско-гръцки спор за името, предаде агенция Макфакс. Джонсън каза, че за разлика от Германия САЩ не са поставили никакви червени линии по отношение на промяната на границите между Сърбия и Косово. \"Германия постави червени линии, но не и ние. САЩ подкрепят диалога с посредничеството на ЕС. Решението трябва да дойде от лидерите и народите на Сърбия и Косово. Искаме да им дадем пространство да бъдат гъвкави и да намерят решение на този тежък проблем\", каза Джонсън, цитиран от БТА.  Сенатор Джонсън беше на обиколка в Западните Балкани. Вчера той се срещна в Сърбия с президента Александър Вучич, премиера Ана Бърнабич и външния министър Ивица Дачич.", "date": "2018.09.11", "title": "Американски сенатор: Нека решаването на македонско-гръцкия спор да е пример за Сърбия и Косово"}
{"url": "https://www.24chasa.bg/novini/article/7051197", "text": "Изключително остро слово произнесе току-що унгарският премиер Виктор Орбан пред Европейския парламент в Страсбург. Утре ЕП гласува дали да задейства наказателна процедура срещу управлението в Будапеща заради неспазване на демократичните права и свободи, включително тези на бежанците, ромите, висшето образование, неправителствените организации и вероизповеданията. \"Знам, че вече сте взели решение, но вие осъждате не едно правителство, а цяла Унгария - християнска държава, която е проливала кръв, когато е необходимо, която се разбунтува срещу СССР и която, когато трябваше, отвори границите си за Източна Германия. Съдят Унгария онези, които не са поемали риск в името на свободата. Докладът ви е обида за Унгария и плесница за европейския народ, защото всяка държава има право сама да решава как да се живее в нея. А също - защото ние защитихме и държавата си, но и Европа. Това е първият случай, в който Европа наказва пазителка на границите й\", изригна Орбан. И натърти: \"Решенията за Унгария се вземат от избирателите след избори. За първи път в историята на ЕС искате да лишите една държава от вземането на решения как да живее, или да я изключите от европейското семейство!\" След което Орбан напомни, че е избран с гласовете на над 50% от унгарските граждани. И открои 36 неточности в доклада, с който утре ще го осъди ЕП.", "date": "2018.09.11", "title": "Орбан в ЕП: Няма да се поддадем на шантажа ви, вие обидихте Унгария!"}
{"url": "https://www.24chasa.bg/novini/article/7051225", "text": "На тържествена церемония в Гербовата зала на „Дондуков“ 2 държавният глава и върховен главнокомандващ Въоръжените сили Румен Радев удостои днес български военнослужещи, заемали ръководни позиции в армията, с орден „За военна заслуга“ първа степен, съобщиха от прессекретариата на президента. Бригаден генерал Светослав Даскалов получи висшето държавно отличие за големите си заслуги за развитието и укрепването на Въоръжените сили, за дългогодишна и безупречна служба и за приноса си за националната и колективната сигурност, за проявения висок професионализъм и за личния си принос в процеса на реформиране и изграждане на българското военно разузнаване в съответствие с новите глобални предизвикателства. О.з. вицеадмирал Румен Николов, о.з. генерал-лейтенант Галимир Пехливанов и о.з. генерал-лейтенант Пламен Атанасов получиха ордени за големите им заслуги за развитието и укрепването на Българската армия, за дългогодишната им и безупречна служба и за приноса им за националната сигурност на Република България. Президентът Радев посочи в речта си, че удостояването с висшите държавни отличия е безспорно признание за офицерите, за тяхната компетентност и всеотдайност, за достойната им служба в редовете на Българската армия. „Отличените днес висши офицери се доказаха през годините като способни, волеви и доблестни командири“, заяви президентът като подчерта, че е имал възможността да се увери в техния висок професионализъм. Държавният глава се обърна към удостоените офицери с думите, че „за вас понятията дълг, чест, достойнство и отдаденост на Родината не бяха празни думи, а изпълнено с дълбок смисъл ежедневие“. В словото си президентът Румен Радев каза още, че службата на наградените висши офицери е преминала в трудни и предизвикателни времена. „Вие трябваше да компенсирате нелепи политически решения в сферата на отбраната, едновременно трябваше да съкращавате и да мотивирате вашите подчинени да служат вярно, трябваше в условия на непрекъснато намаляващи материални ресурси не само да пазите съществуващите отбранителни способности, а да изграждате нови, без при това да излагате на риск живота и здравето на вашите подчинени, трябваше да градите доверие и съвместимост с нашите партньори“, подчерта Румен Радев и заяви, че въпреки всичко офицерите са останали верни на интересите на България и на нейната защита и териториален суверенитет. „Колкото и трудно да ви беше, вие не изневерихте на честта на пагона и на хората, които стояха зад вас, защото за вас България беше кауза“, категоричен беше президентът и върховен главнокомандващ на Въоръжените сили Румен Радев. От името на удостоените с ордени военнослужещи о.з. вицеадмирал Румен Николов изказа благодарност на държавния глава за оказаната чест и дадената висока оценка. „Вярвам, че усилията, знанията и опитът, които сме положили в продължение на почти четиридесет години служба, ако бяха подкрепени с политическа воля и финансиране на Българската армия, то резултатите биха били още по-добри“, заяви о.з. вицеадмирал Румен Николов. Той изрази увереност, че усилията на неговите колеги от личния състав, оставащи занапред в бойния строй ще бъдат по-добре оценявани чрез подкрепа към Българската армия, за да може тя да изпълнява достойно всички поставени й задачи. На тържествената церемония присъстваха заместник министър-председателя и министър на отбраната Красимир Каракачанов, началникът на отбраната генерал Андрей Боцев, генерали и офицери от Въоръжените сили, семейства и близки на наградените военнослужещи.", "date": "2018.09.11", "title": "Удостоиха български военни с държавни отличия за дългогодишна им и безупречна служба"}
{"url": "https://www.24chasa.bg/novini/article/7051226", "text": "Министърът на земеделието, храните и горите Румен Порожанов възложи на Изпълнителната агенция по селекция и репродукция в животновъдството в срок до 15 октомври да се извърши проверка на наличните животни, които са под селекционен контрол. Това стана ясно по време на заседание на Консултативен съвет по животновъдство, съобщиха от пресцентъра на министерството на земеделието.  Целта е по-справедливо разпределение на субсидиите за този вид животни. От своя страна представителите на животновъдните организации приветстваха тази идея и подкрепиха мнението на министър Порожанов, че няма как фермери, които не покриват критериите за селекционна дейност да получават подпомагане за такава. По време на срещата министърът на земеделието възложи още на експерти на Селскостопанска академия и зам.-министър Янко Иванов да разработят насоки за развитие на различните сектори в животновъдството. Обсъдени бяха и търсенето на възможностите за реализация на пазара на суровини и продукти от животински произход, облекчаването на изискванията в Наредба №4 за малките кланични пунктове към фермите, Наредба №26 за специфичните изисквания за директни доставки на малки количества суровини и храни от животински произход, както и възможностите за подпомагане на животновъдите за закупуване на мобилни мандри и кланици. Сред дискутираните теми бяха и включването на различна маркировка на месото от дребен рогат добитък с произход България и варианти за търговия на агнета и ярета към физически лица, без регистриран животновъден обект.", "date": "2018.09.11", "title": "Порожанов нареди до 15 октомври да се  проверят животните под селекционен контрол"}
{"url": "https://www.24chasa.bg/novini/article/7051245", "text": "Нашата амбиция е доходите на военните да се увеличават, коментира министърът на отбраната Красимир Каракачанов пред журналисти в отговор на въпрос за проекта за промени в Закона за отбраната, предаде БТА.  Още миналата година, когато увеличихме заплатите с 10 процента, сме заложили и тази година да ги увеличим с още 10 на сто, припомни Каракачанов. Той добави, че заплатите на военнослужещите са изостанали от 6-7 години. Хората трябва да повярват, че военната професия дава алтератива, перспектива за развитие и осигурява нормален стандарт на живот, отбеляза министърът. На въпрос за днешното съобщение след заседание на Политическия съвет на \"Обединени патриоти\", в което се казва, че ПС одобрява и подкрепя дейността на председателя и ръководството на парламентарната група, както и на представителите на коалицията - членове на Министерския съвет, Красимир Каракачанов коментира, че винаги е казвал, че нещата се решават с диалог. Това е бил винаги и моят апел - да изговорим помежду си проблемите и недоразуменията, посочи той. На въпрос за позицията на Валери Симеонов по отношение на оставките на тримата министри, Красимир Каракачанов отговори, че това е мнение на Симеонов от миналата седмица и това е негово право. Това по никакъв начин не бърка нещата, допълни Каракачанов. Той си има мнение, аз също казах, че подкрепям неговите аргументи, че не могат да се жертват министри по този бърз начин, без да е доказана вината им в конкретния случай в катастрофата, но имам и друга логика - в края на краищата и тримата министри са предложения на ГЕРБ и, ако техният лидер на партията иска да си ги оттегли, ние нямаме основания да му се противопоставим, смята Красимир Каракачанов.", "date": "2018.09.11", "title": "Каракачанов: Моят апел винаги е бил да изговорим помежду си проблемите"}
{"url": "https://www.24chasa.bg/novini/article/7051241", "text": "С 12 гласа депутатите от ГЕРБ, \"Обединените патриоти\" и ДПС гласуваха за отхвърляне на ветото на президента срещу административнопроцесуалния кодекс. То беше подкрепено от депутатите от левицата. Правната комисия ще предложи на народните представители да отхвърлят президентското вето и да прегласуват административнопроцесуалния кодекс, който беше приет на 25 юли. Решението бе очаквано, тъй като неведнъж шефът на правната комисия Данаил Кирилов беше казал, че няма да бъде подкрепено президентското вето. Днешното гласуване се проведе след продължил 4 часа и половина дебат в комисията, в която участие взеха неправителствени организации и председателят на ВАС Георги Чолаков. Основно споровете бяха около драстичното поскъпване на таксите за касационно обжалване пред Върховния административен съд. Според адвокат Александър Кашъмов има места в България, където хора се обединяват, за да извършват някаква местна кауза и тези високи такси ще ги спънат. Председателят на Върховния административен съд - Георги Чолаков, пък обясни, че самите те са за по-високи такси, но не са посочили размер. Чолаков добави, че становището на пленума на ВАС е било, че заседанията пред тричленен състав пред ВАС не бива да са закрити. Това е вторият спорен момент в закона, на който президентът наложи вето. Депутатът от БСП Явор Божанков заяви, че левицата ще изпрати административнопроцесуалния кодекс в Конституционния съд. Шефът на правната комисията Данаил Кирилов, който бе изключително активен по време на дебата, попита защо президентът не е изпратил директно закона в Конституционния съд. Кирилов отново повтори аргументите за закритото съдебно заседание, повишаването на съдебните такси, родовата и местната подсъдност - все текстове, оспорвани от Радев.", "date": "2018.09.11", "title": "Правната комисия отхвърли ветото на президента върху Административния кодекс"}
{"url": "https://www.24chasa.bg/novini/article/7051232", "text": "Ало измамник е приложил кървав сценарий, за да вземе 27 000 лв. от възрастен мъж в Елхово, инцидентът е от 8 септември, съобщиха от прокуратурата в Бургас. По телефона той се представил за служителя Димитър Димитров от Криминална полиция и обяснил, че около дома на пенсионера има измамници, които са отрязали пръстите на жена. За да съдейства на МВР възрастният човек трябвало да сложи спестяванията си в торба и да ги закачи на портата на имота си, за да се заловят измамниците. Пострадалият изпълнил заръката, като успял да събере 27 000 лв. По-късно мнимият полицай е задържан, а днес районната прокуратура в Елхово му  наложи 72-часов арест. Задържаният е Йордан Й., той е имал съучастник, който все още не е открит. Предстои прокуратурата да внесе в съда искане за постоянна мярка за неотклонение \"задържане под стража\" спрямо обвиняемия Йордан Й.", "date": "2018.09.11", "title": "Ало измамник с кървава версия: Преследваме бандит, отрязал пръстите на жена"}
{"url": "https://www.24chasa.bg/novini/article/7051269", "text": "Таксите за църковните ритуали във Видинска епархия ще бъдат увеличени, съобщи видинският митрополит Даниил, предаде БТА. Все още не е решено с колко процента да бъде увеличението, но ръководството на епархията има разрешението на Светия синод на БПЦ само да определи размера на увеличението. То е необходимо, тъй като с тези такси и средствата от продажба на свещи се издържат храмовете и свещениците, обяви Даниил. В момента в храма \"Свети Свети Кирил и Методий\" в Монтана се плащат по 40 лева за водосвет, 50 лева за кръщене, 50 лева за опело, 50 лева за освещаване на къща и 120 лева за венчавка. Таксите не са променяни от 5 години насам.", "date": "2018.09.11", "title": "Увеличават таксите за църковни ритуали във Видинска епархия"}
{"url": "https://www.24chasa.bg/novini/article/7051277", "text": "Министерството на туризма ще прекрати договорите за стопанисване на 7 плажа. Заради нередности през този и миналия сезон на 1 октомври ще бъдат развалени контрактите за концесия или наем на \"Елените -1\", Бяла - централен, Равда, на къмпинг \"Градина\", Слънчев бряг - централен, Шкорпиловци, Обзор - Юг. \"Проверките продължават до края на септември, но на този етап мога да потвърдя за тях\", заяви в Бургас министър Николина Ангелкова. И предупреди, че за прекратяване били и договорите и за други ивици, но министерството щяло да изчака до края на месеца дали ще отстранят нарушенията си. Ангелкова бе в Бургас за среща с кметове, представители на полицията и туристическия бранш, за да обсъдят как е минал активният сезон. На 450 хил. лв. възлизали глобите, които наематели на ивици ще трябва да платят заради установени пропуски по стопанисването им, съобщи тя. Доста нарушения имало в Слънчев бряг и на Елените, показали съвместните проверки на министерството с РЗИ и НАП. \"С всяка изминала година нарушенията намаляват, а представителите на туристическия бранш стават все по-дисциплинирани\", каза министърът. За следващия сезон с тях обсъдили уеднаквяването на терминологиите в Закона за туризма и в ЗУТ, които касаят местата за настаняване.", "date": "2018.09.11", "title": "Развалят договорите за 7 плажа на 1 октомври"}
{"url": "https://www.24chasa.bg/novini/article/7051280", "text": "39-годишният велосипедист, който почина в болница, след като беше блъснат от БМВ до входа на морската градина до Летния театър във Варна е Мартин Чикалов - млад и талантлив балетист от Държавна опера - Варна. Негови приятели написаха във фейсбук, че семейството му няма необходимите средства, за да изпрати детето си в последния му път. Затова при входа на Операта, до охраната, е поставена кутия за събиране на средства за погребението. Инцидентът стана на 10-и септември, малко след 19.30 часа. По данни на полицията варненско БМВ помело велосипедиста, а шофьорът избягал. Автомобилът е намерен със счупено предно стъкло от сблъсъка с младия мъж. Няма данни полицията да е задържала шофьора-убиец. По случая е образувано предварително производство срещу неизвестен извършител.", "date": "2018.09.11", "title": "Убитият велосипедист е балетист в държавната опера във Варна"}
{"url": "https://www.24chasa.bg/novini/article/7051065", "text": "11  фирми и консорциуми подадоха заявление за участие  в първа фаза на ограничената процедура за избор на строител на газовата връзка с Гърция, съобщиха от компанията ICGB, която е собственик на проекта. В процедурата кандидатстват обединения и фирми: 1. S.P.S. P/C. SAIPEM SPA 2. Консорциум COBRA-CYMI-SOCAR 3. FERNAS CONSTRUCTION COMPANY INCORPORATED 4. JV Sicilsaldo S.p.A.- Nuova Ghizzoni S.p.A - Intrakat 5. ДЗЗД \"Ай Джи Би - 2018\" 6. SICIM S.p.A. 7. Обединение МАКС СТРАЙХЕР - ТЕРНА/АйСиДжиБи\" 8. Консорциум \"Spiecapag Trace IGB 2018\" 9. ДЖЕЙ ЕНД ПИ-АВАКС С.А. 10. Обединение СиПиПи - Актор 11. Консорциум \"ПРОМЕТЕЙ\"-ГЕО\" Прогнозната стойност на обществената поръчка е 145 млн. евро без ДДС, а срокът за изпълнение  е 18 месеца, считано от започване на изпълнението. Изборът на строител се осъществява чрез ограничена процедура по реда на Закона за обществените поръчки (ЗОП) на два етапа. Първо е  фазата на предварителен подбор. С публичното отваряне на заявленията днес тя стартира, а с нея се цели да се прецени административната допустимост на кандидатите.  „Очаква се  да приключи до края на октомври, когато с решение официално ще бъдат поканени да подадат оферти компаниите, които отговарят на критериите за подбор и които имат необходимата финансова и техническа способност да изпълнят предмета на обществената поръчка. Втората фаза е разглеждане, оценка и класиране на офертите на преквалифицираните след първия етап кандидати. Този избор на процедура е наложен от комплексния характер на предмета на обществената поръчка, който включва проектирането и изграждането на голямо техническо съоръжение за пренос на газ в двете посоки на територията на Република България и Република Гърция, съобщават от компанията. „Навлизането в този ключов етап на обществената поръчка обезпечава фактическото започване на строителството на газопровода“, заяви изпълнителният директор на ICGB от българска страна Теодора Георгиева. Тя отбеляза, че големият брой на подали документи за участие е ясен знак за осигурена максимална публичност и прозрачност на процедурата. „Компаниите, които кандидатстват, са с доказан опит и утвърдени в международен план и сме уверени, че могат да се справят с изпълнението на строителството“, заяви изпълнителният директор на проектната компания от гръцка страна Константинос Караянакос. Заедно с избора на инженер-консултант и доставчик на тръби, определянето на строител е сред финалните стъпки към реализирането на проекта IGB, който е от изключително значение за обезпечаване сигурността на газовите доставки за региона, както и за осигуряване на диверсификация на доставките на газ за България и региона на Югоизточна Европа. Изграждането на интерконектора с Гърция ще допринесе и за по-голяма конкурентоспособност на цените за газова индустрия и за потребителите. Връзката ще осигури достъп до Южния газов коридор, чрез който страната ни и регионът на Югоизточна Европа ще получават природен газ от Каспийския регион, съществуващи и бъдещи терминали за втечнен природен газ и други, съобщават от ICGB.", "date": "2018.09.11", "title": "11 искат да строят газовата връзка с Гърция, прогнозно - за 145 млн. евро"}
{"url": "https://www.24chasa.bg/novini/article/7051288", "text": "Конфедерацията на работодателите и индустриалците в България (КРИБ) категорично се определи като работодателска организация, според изискванията на последните промени в Кодекса на труда (чл.49, ал.1) в сила от 20 юли 2018 г. Измененията и допълненията в Устава на КРИБ са приети на Общо събрание, което се е провело днес, съобщиха от пресцентъра на КРИБ. Увеличена е и мандатността на членовете на Управителния и на Контролния съвет на КРИБ от две на четири години в синхрон с европейските практики (двустранните камари в България), както и другите работодателски организации. Запазва се ограничението от два поредни мандата.", "date": "2018.09.11", "title": "КРИБ промени устава си според изискванията на Кодекса на труда"}
{"url": "https://www.24chasa.bg/novini/article/7051292", "text": "Русия е главният заподозрян за загадъчни заболявания на американски служители в Куба и Китай според разследване на американските власти, предаде Ройтерс, като се позова на телевизия Ен Би Си Нюз. Разследването с участието на ФБР, ЦРУ и други служби е открило доказателства от прехванати комуникации, че Русия е замесена, информира БТА. Според Ен Би Си, която цитира неназовани американски служители и други запознати източници, обаче доказателствата не са достатъчно категорични за това Вашингтон открито да обвини Москва. Американски служители заявиха през юли, че все още разследват здравни проблеми в посолството на САЩ в Куба и не знаят кой или какво стои зад загадъчните заболявания, започнали през 2016 г. и засегнали 26 американци. Симптомите включвали загуба на слуха, шум в ушите, световъртеж, главоболие и умора. Държавният департамент каза през юни, че е довел група дипломати у дома от китайския град Гуанчжоу заради тревога, че те страдат от загадъчна болест, наподобяваща мозъчна травма. Кубинските власти, провеждащи свое разследване, отричат да са замесени по какъвто и да е начин и казват, че не знаят каква е причината за това. Според Ен Би Си САЩ смятат, че върху правителствени служители е възможно да са използвани усъвършенствани електромагнитни оръжия, може би заедно с други технологии. Американската армия се опитва да реконструира оръжието или оръжията, използвани срещу дипломатите, включително като изпробва различни устройства върху животни, казаха цитирани служители от правителството, сътрудници от Конгреса и други източници. Част от тези дейности се извършват във военновъздушната база Къртланд в щата Ню Мексико, където армията има огромни лазери и лаборатории за изпробване на мощни електромагнитни оръжия.", "date": "2018.09.11", "title": "САЩ смята Русия за главния заподозрян за заболявания на американски дипломати в Куба"}
{"url": "https://www.24chasa.bg/novini/article/7051301", "text": "Македонски полицейски служители откриха 50 мигранти от Пакистан и Афганистан, скрити в микробус Ивеко със скопски номера, пътуващ по магистралата Гевгели - Скопие близо до село Смоквица, съобщи МИА. Четирима от мигрантите са деца. Според официалния полицейски доклад шофьорът спрял колата на 50 метра от полицейския патрул и избягал. Мигрантите били откарани в транзитния център за бежанци в Гевгели, предава БТА. Полицията предприема мерки за откриване на шофьора. ", "date": "2018.09.11", "title": "Откриха 50 мигранти от Пакистан и Афганистан в микробус в Македония"}
{"url": "https://www.24chasa.bg/novini/article/7051303", "text": "Ирландската нискотарифна авиокомпания \"Райънеър\" обяви, че за утре  , съобщава АФП. Представител на компанията се извини на потърпевшите пътници и обеща да им бъдат потърсени алтернативни маршрути, предаде  . Компанията порица организаторите на стачката, че не са предупредили навреме за намеренията си и предупреди, че зачестилите протести могат да доведат на съкращаване на работни места в Германия. От \"Райънеър\" смятат, че исканията на пилотите от профсъюза \"Кокпит\" са неоснователни, тъй като пилотите получава месечно 16 000 евро при петдневна работна седмица, последвана от четиридневен уикенд. Пилотите обаче смятат, че трудът им е подценен в името на икономиите и те са сериозно ощетени в сравнение с колегите от конкурентни компании.", "date": "2018.09.11", "title": "\"Райънеър\" отменя 150 полета от и до Германия заради стачка на пилотите"}
{"url": "https://www.24chasa.bg/novini/article/7050854", "text": "Ураганът Флорънс достигна последната 5-та степен и приближава Източното крайбрежие на САЩ, като се очаква да го достигне в късните часове на 12 септември, сряда. Най-засегнати ще бъдат щатите Северна, Южна Каролина и Вирджиния, в които е обявено извънредно положение, предаде  . Посолството на Република България във Вашингтон и генералните консулства настоятелно препоръчва на всички български граждани в посочените по-горе райони да се информират постоянно за развитието на ситуацията и да следват стриктно указанията на местните власти. При необходимост от съдействие, можете да се свържете с посолството на телефон: +1 (202) 387-5770 или +1 (202) 387-0174. Телефонът на на Генералното консулство в Лос Анжелис е +1 478 6700. Неблагоприятно вторично въздействие е възможно и по крайбрежията на щатите Джорджия, Мериленд и Делауер. Очакват се ветрове със скорост над 200 км/ч и проливни дъждове в продължение на следващите три-четири дни след достигането на континента. Дадени са указания в отделни области да се пристъпи към евакуация на населението. Издадено е предупреждение за запасяване с храна, вода и предмети от първа необходимост. За информация можете да следите фейсбук страницата на посолството- https://www.facebook.com/Bulgarian-Embassy-in-Wash... както и профила в Туитър - @EmbassyBGinUSA. Актуална информация относно урагана Флорънс и неговото движение можете да намерите на https://www.nhc.noaa.gov/.", "date": "2018.09.11", "title": "Консулството на България в Лос Анджелис предупреди българите за урагана Флорънс"}
{"url": "https://www.24chasa.bg/novini/article/7050489", "text": "Фонд \"Солидарност\" да отпусне 2.26 млн. евро помощ за възстановяване на наводнените през есента селища от Бургаска област. Това гласува преди малко окончателно Европейският парламент по предложение на евродепутата от ГЕРБ/ЕНП Андрей Новаков. \"През октомври 2017 г. над 6000 души бяха засегнати от наводненията в България, загинаха 5 души. Щети понесоха над 140 къщи и инфраструктурата в област Бургас. Днес ЕП окончателно одобрява €2.26 млн. помощ за възстановяване, което е доказателство, че имаме Европа на дела, а не само на думи“, подчерта в залата докладчикът Новаков.", "date": "2018.09.11", "title": "Европарламентът одобри над 2 млн. евро за Бургаско (Обновена)"}
{"url": "https://www.24chasa.bg/novini/article/7050905", "text": "Руският президент Владимир Путин каза днес, че е от жезненоважно значение за мира на Корейския полуостров САЩ и Северна Корея на нормализират трудните си отношения, предаде Ройтерс. Путин говори на пресконференция в руския пристанищен град Владивосток след среща с китайския президент Си Цзинпин, предава БТА. Белият дом вчера заяви, че президентът на САЩ Доналд Тръмп е получил писмо от лидера на Северна Кория Ким Чен-ун, в което той иска втора среща. Руският държавен глава каза също, че Москва и Пекин ще продължат усилията за уреждане на положението на Корейския полуостров по руско-китайска \"пътна карта\" и разчитат на резултати от предстоящата среща на високо равнище между двете Кореи в Пхенян, предаде ТАСС.", "date": "2018.09.11", "title": "Путин: Нормализирането на отношенията между САЩ и КНДР е жизненоважно за мира"}
{"url": "https://www.24chasa.bg/novini/article/7050903", "text": "САЩ наложиха санкции срещу Никола Шпирич, сръбски депутат в националния парламент на Босна и Херцеговина, заради замесеност в \"значителна\" корупция. Това стана само няколко седмици преди в страната да бъдат произведени парламентарни и президентски избори, съобщи Ройтерс. Шпирич е бивш премиер на Босна и член на управляващия в Република Сръбска Съюз на независимите социалдемократи, воден от босненския сръбски националист Милорад Додик, който също бе санкциониран от САЩ през 2016 г. за възпрепятстване на мирния процес в балканската страна, предаде БТА. Г-н Шпирич е участвал и се е възползвал от обществена корупция, включително приемане на неправомерни облаги срещу извършване на обществени функции и намеса в публични процеси по време на работата си като член на Камарата на представителите в Босна и Херцеговина, заяви Държавният департамент. Санкциите позволяват на Вашингтон да забрани на Шпирич и членовете на неговото семейство да влизат в САЩ, се казва в съобщението. Шпирич, който бе разследван за корупция от държавни прокурори, но не бе обвинен, отхвърли твърденията за корупция. В изявление за босненската сръбска агенция СРНА той каза, че няма причина да се чувства виновен. Милорад Додик обвини посланичката на САЩ в Босна, че стои зад стъпката в опит да навреди на Съюза на независимите социалдемократи преди изборите на 7 октомври. Миналия месец Додик обвини американското посолство в Сараево, че използва своята агенция за развитие, за да се намесва в изборния процес в балканската страна - обвинение, което бе отхвърлено от посолството като \"безумна конспиративна теория\". Лидерът на Съюза на независимите социалдемократи Милорад Додик заяви в коментар за санкциите срещу Шпирич, че е много тревожно, че само 28 дни преди изборите американският посланик Морийн Кормак така грубо се намесва в политическите процеси и изборите в Босна и Херцеговина, предаде ТАНЮГ.", "date": "2018.09.11", "title": "САЩ наложи санкции срещу бивш премиер на Босна заради корупция и злоупотреби"}
{"url": "https://www.24chasa.bg/novini/article/7050909", "text": "При мащабна съвместна операция на италианската, германската и албанската полиция в рамките на борбата с трафика на наркотици са арестувани 20 души, членове на две наркобанди, предаде агенция МИА, цитирана от БТА.  Арестувани са 17 албански граждани /включително две жени/, един италиански гражданин от албански произход, един косовски гражданин и един пакистанец. Шестнайсет от тях са арестувани в Италия, трима в Германия и един в Албания. При операцията са заловени 120 килограма кокаин, хероин и марихуана на обща стойност 20 милиона евро. Разследването срещу двете групи започнало преди две години, когато били заловени 91 килограма кокаин на италианско-австрийската граница. В хода на разследването било разкрито, че двете групи пренасят марихуана от Албания в Италия, а след това в Германия. Бандите пренасяли и кокаин от Белгия в Германия, а оттам в Северна Италия, и хероин от Холандия в Италия.", "date": "2018.09.11", "title": "Двайсет наркотрафиканти, 17 от които албанци, са арестувани в Италия, Германия и Албания"}
{"url": "https://www.24chasa.bg/novini/article/7050930", "text": "„Активният политически диалог между България и Сърбия носи общи успехи в търговския обмен и туризма и близост между нашите граждани. Нашите чести срещи и разговори са показателни за новия дух на отношенията между България и Сърбия и за това, че следваме неотлъчно своите общи цели – историческо помирение и съвместното ни бъдеще в Европейския съюз“. Това заяви президентът Румен Радев, който днес на „Дондуков“ 2 се срещна с председателя на парламента на Република Сърбия Мая Гойкович, съобщиха от прессекретариата на президента. Държавният глава даде висока оценка на интензивния диалог между България и Сърбия и изрази надежда той да бъде продължен и задълбочен на различни нива, за да напредва двустранното сътрудничество в областите от общ интерес. Президентът Радев приветства задълбочаващото се сътрудничество между парламентите на двете държави и активната размяна на посещения на високо и най-високо равнище през последните години, които укрепват приятелските отношения. „Признателен съм за поетия ангажимент от президента Вучич към Българското национално малцинство в Сърбия по време на срещата ни в Белград през юни т.г. както по отношение на образованието, така и за икономическото развитие на района, за увеличената финансова помощ за медиите, които излъчват съдържание на български език“, подчерта Румен Радев. Държавният глава добави, че изпълнението на тези ангажименти ще укрепи доверието на гражданите в способността на двете държави заедно да постигнат напредък по този въпрос. Обща беше позицията, че Дунавската стратегия на ЕС носи ползи за всички страни от региона и може да бъде много по-ефективна чрез европейско финансиране на повече общи проекти за развитие по поречието на река Дунав. „Дунавската стратегия ще бъде приоритет в следващите председателства на Съвета на ЕС“, посочи държавният глава и добави, че ангажимент за това беше поет през май т.г. на тристранната среща на президентите на България, Австрия и Румъния в град Русе, която се състоя по покана на президента Румен Радев. „Дунавската стратегия не бива да се пренебрегва заради големия ѝ потенциал да донесе не само икономическа и социална конвергенция в ЕС, но и духовно и културно сближаване. Вярвам, че страните от Дунавския регион имат волята да се обединят, за да стане тя основен приоритет и да донесе видими резултати за гражданите“, категоричен беше държавният глава. „България и Сърбия са обединени от редица фактори – от историята, от близостта на културите и езиците си, но преди всичко – от своето общо бъдеще и стремежа да преодолеем предразсъдъците към своя регион. Благодарни сме за увереността и последователността, с която България се застъпва за разширяването на Европейския съюз и свършената работа по време на председателството ѝ на Съвета на ЕС“, посочи по време на срещата председателят на парламента на Република Сърбия Мая Гойкович.", "date": "2018.09.11", "title": "Радев: Активният политически диалог със Сърбия носи общи успехи в търговския обмен и туризма"}
{"url": "https://www.24chasa.bg/novini/article/7050939", "text": "са ефрейторите Десислав Йорданов, Евгени Георгиев и редник Кристиян Георгиев. Те пътували днес сутринта за работа към Благоевград и около 6,30 часа забелязали гъст черен дим, който излиза от къща в селото. Веднага се насочили към сградата и извадили през прозореца на първия етаж трудноподвижен мъж. Само след минути огънят бързо лумнал и обхванал и първия етаж. Къщата била гредоред, заради което и пламъците бързо се разгаряли.  Веднага след спасяването на мъжа, военнослужещите подали сигнал за пожар на тел. 112. Избутали автомобила му от двора на къщата, за да предотвратят възпламеняване. Пристигнали са два екипа огнеборци, които потушили пламъците. 67-годишният Георги Манолов е получил много леки обгаряния и вдишал задушливия пушек. След преглед в болница пожелал да се върне отново у дома си. В селото коментират, че единствено бързата намеса на военните е спасила стопанина на къщата от жестока смърт.  Полицията изяснява причините за огнения ад. \"Предполагам, че е тръгнал от късо съединение в старата електрическа инсталация. Вероятно запалването е от тавана. Вече разговарях с общината в Кюстендил, за да помогне за възстановяване на къщата, която е около 80% изгоряла\", каза кметът на селото Стефан Котев. Стопанинът е военноинвалид. Още като войник получил сериозно заболяване и оттогава е пенсионер. Трудно се придвижвал и живеел сам. Преди два месеца починал брат му. \"Сега човекът се върна вкъщи и е на първия етаж. Осигурили сме неща от първа необходимост. При него пристигна и роднина от Кюстендил. Като начало ще се оправим, но трябва бързо да се направи ремонт, защото идва зима, почват дъждовете, а покривът е тотално изгорял. Надяваме се и добри хора да помогнат, за да има дом човекът\", допълни кметът на селото. Тримата военни пък казват, че не се чувстват герои, а просто се реагирали адекватно, както би трябвало да действа всеки, който забележи човек в нужда.", "date": "2018.09.11", "title": "Ето ги военните, спасили инвалид от горяща къща в Кюстендилско (Снимки)"}
{"url": "https://www.24chasa.bg/novini/article/7050934", "text": "Лидерите на Етиопия и Еритрея отново отвориха границата между двете държави за първи път от 20 години, проправяйки пътя за търговия между някогашните врагове, след като те се помириха, предадоха Ройтерс и Асошиейтед прес. Етиопският министър-председател Абий Ахмед и еритрейският президент Исаяс Афеверки отвориха границата при Буре - район, където се водиха едни от най-ожесточените сражения през войната между двете страни от 1998 до 2000 г. Лидерите \"официално отвориха граничния пункт Дебай Сима - Буре между двете страни за свързване на шосейния транспорт\", заяви еритрейският министър на информацията Йемане Мескел. След това те отвориха пункта Серха - Заламбеса, показаха кадри, излъчени по етиопската държавна телевизия, предаде БТА.  Лидерите заедно празнуваха етиопската Нова година на границата със своите войски, каза началникът на канцеларията на етиопския премиер Фитсум Арега. След като на 9 юли в Асмара беше подписано споразумение за възстановяване на връзките, лидерите на Етиопия и Еритрея предприеха бързи действия за спиране на двайсетгодишната враждебност. Еритрея отвори посолство в Етиопия през юли, а Етиопия отвори посолство в Еритрея миналата седмица. Двете страни възобновиха полетите и телефонните връзки, а дълго разделени семейства се събраха отново. Еритрея се съгласи да отвори пристанищата си за своята съседка, която няма излаз на море, а миналата седмица обяви, че планира да подобри свързващ път. Помирението беше приветствано от международната общност и доведе до по-нататъшни прояви на затопляне на отношенията в региона на Африканския рог. Еритрея възобнови дипломатическите връзки със Сомалия и Джибути. Етиопия следва календар, сходен с Юлианския, и днес празнува своята Нова година. Еритрея използва Григорианския календар, откакто получи независимост от Етиопия през 1993 г.", "date": "2018.09.11", "title": "Етиопия и Еритрея отново отвориха общата граница"}
{"url": "https://www.24chasa.bg/novini/article/7051060", "text": "Лидерът на по-малкия партньор в управляващата коалиция в Гърция заяви днес, че няма да подкрепи правителството, ако споразумението за името на Република Македония стигне в парламента за гласуване, предаде Ройтерс. \"Ако това споразумение стигне до фазата на гласуване в гръцкия парламент, ние нямаме даден ни от народа мандат да останем в коалиционното правителство\", заяви министърът на отбраната и лидер на партия Независими гърци Панос Каменос, предава БТА. Той обаче отбеляза, че не вижда това като вероятен изход. \"Първото ми предложение към премиера ще бъде народът да вземе решение на референдум, второто - за отлагане на дискусията до края на нашия четиригодишен мандат, а третото - да отидем на избори\", посочи още Каменос, цитиран от в. \"Катимерини\". Изданието отбелязва, че думите на министъра на отбраната внушават, че разрив в коалицията, която има малко мнозинство в парламента, може да доведе до предсрочни избори. Редовните парламентарни избори би трябвало да се състоят през есента на 2019 г. и премиерът Алексис Ципрас заяви, че не очаква това да стане по-рано, посочва Ройтерс.", "date": "2018.09.11", "title": "Коалиционният партньор в Гърция ще е против споразумението с Македония при евентуален вот в парламента"}
{"url": "https://www.24chasa.bg/novini/article/7051067", "text": "Двама черногорски граждани, братята Йовица и Игор Вукотич, смятани за босове на така наречения Шкалярски клан, са арестувани в Турция с фалшиви документи, предаде Танюг, като се позова на съобщение на черногорската полиция. Черногорските власти издадоха неотдавна международна заповед за арест на Игор Вукотич, който е издирван за редица престъпни деяния. Той е заподозрян, че заедно с Ранко Радулович е формирал престъпна банда за ликвидация на полицаи на отговорни длъжности, служители на Агенцията за национална сигурност и други лица, предаде БТА. Йовица Вукотич заедно с брат си ръководи Шкалярския клан, който освен с насилие се свързва и с контрабанда на наркотици. Срещу Йовица Вукотич са водени редица съдебни процеси, но само един от тях е завършил с присъда 9 месеца затвор за подпомагане на опит за убийство. При останалите дела той или е оправдан, или някой друг е поемал вината за извършените престъпления. Двамата братя са били нападани няколко пъти от съпернически банди.", "date": "2018.09.11", "title": "Арестуваха двама черногорски лидери на престъпна банда в Турция"}
{"url": "https://www.24chasa.bg/novini/article/7051071", "text": "Нападателят, вероятно афганистанец, който в неделя вечерта по неизвестни причини рани седем души с нож и метален прът в Париж, не е бил под въздействието на наркотици, съобщи днес съдебен източник, цитиран от Франс прес. Токсикологичното изследване на заподозрения, който е задържан и е в болница от неделя, е отрицателно. Няколко свидетели са казали, че нападателят \"изглеждал дрогиран\", а според медийни информации версията за \"крек\" /форма на кокаин/ е приоритетна. В неделя, малко преди 23 ч., нападателят се нахвърли на пешеходци на брега на канала Урк, в северната част на Париж, предаде БТА.  31-годишният мъж, арестуван вчера в Лион, след като навлезе с колата си на една от пистите на летището, също е в болница, съобщи съдебен източник. \"Извършената психиатрична експертиза даде заключение, че състоянието му не е несъвместимо със задържане под стража\". Задържаният не е познат на органите на реда, няма данни и, че е бил радикализиран. Антитерористичната прокуратура в Париж не се занимава със случая, уточни съдебният източник. На волана на откраднат в Дижон сив мерцедес и след шофиране в насрещната лента по магистрала, мъжът проникна в терминал 1 на летището, преследван от пътна полиция и хеликоптер на жандармерията. Извършителят карал през поле, преди да излезе на пистата. Спрян от полицейска кола, водачът побягнал пеша, но бързо бил заловен от силите на реда. Засега не е ясно по какви причини е действал. При нахлуването му на пистата е бил леко ранен служител, който работел по самолет на аеропорта.", "date": "2018.09.11", "title": "Неясни са подбудите на двамата мъже, извършили нападения в Париж и Лион"}
{"url": "https://www.24chasa.bg/novini/article/7051062", "text": "\"Обединени патриоти\" одобряват и подкрепят председателя си Волен Сидеров. Това стана ясно от разпространено до медиите решение на политическия съвет, взето на заседание, което се е провело днес. \"Политическият съвет на коалиционната партия \"Обединени патриоти\" одобрява и подкрепя дейността на председателя и ръководството на парламентарната група, както и на представителите на коалицията – членове на Министерски съвет\", пише в решението на Политическия съвет на КП „Обединени патриоти. \"Коалиция „Обединени патриоти – НФСБ, АТАКА и ВМРО\" подкрепя управленската програма и счита, че от нейното изпълнение зависи пълния мандат на Правителството\", се казва още в решението, подписано от съпредседателите Волен Сидеров, Валери Симеонов и Красимир Каракачанов.", "date": "2018.09.11", "title": "\"Обединени патриоти\" с решение - одобряват и подкрепят Волен Сидеров"}
{"url": "https://www.24chasa.bg/novini/article/7051076", "text": "Песни огласят въздуха с връщането на сирийските деца в тяхното училище в Ялда, предградие на Дамаск: \"С душата си, с кръвта си защитаваме Асад!\" Отново и отново лозунгът е фанатично излияние за Башар Асад, сирийския президент. Присъстват местни първенци, също и сирийски войници и група чужди журналисти, докарани от Москва за случая от руското министерство на отбраната. Посланието: Мирът се завърна. Въпреки това има руски снайперисти, разположени на покрива на разрушена сграда, които са нащрек. Ислямистка милиция контролираше града до март. Тогава сирийските правителствени сили и руските войски атакуваха. Подкрепяните от Саудитска Арабия бунтовници загубиха всичките си позиции около Дамаск. Сега Асад отново управлява Ялда, а заедно с него и режимът, от който мнозина сирийци искаха да се отърват през 2011 г. Този опит прерасна в гражданска война, която досега отне живота на повече от 400 000 души и накара милиони да избягат. Сега изглежда много по-безопасно за някого да изрази любовта си към новия стар ръководител Асад. Така ли изглежда освобождението? Училището е ремонтирано. Вътре работник нанася последен слой шпакловка по стените. През този месец сирийското правителство очаква четири милиона момичета и момчета да се върнат в училище, включително един милион деца, върнали се от бежанските лагери. Руската армия дари пратка с дървен материал за училището. На военния камион е написано: \"Помощ от Русия за Сирия\", а приветливи офицери позволяват на децата да играят върху купчината дървесина. Военната полиция си прави снимки за спомен с младите сирийци. Тук се връщат бежанци от съседен Ливан. Сирийската държава иска да покаже, че е готова да ги приеме. Доктори чакат, група младежи приветстват командващите, а руснаците регулират движението. Завърналите се носят националното знаме. Семействата правят символична стъпка от автобуса, докосвайки отново сирийската земя. Близо милион сирийци избягаха в Ливан. Животът там беше по-мизерен от другаде и почти никаква помощ не стигаше до тях. Затова готовността им да се върнат е по-голяма, отколкото на бежанците в други страни. Ден след това събитие руската армия искаше да покаже на международната преса посрещането на завръщащи се на граничния пункт с Йордания. Но никакъв автобус не се появи. \"Победата ще е пълна, на първо място, тогава, когато всички бежанци се върнат у дома от чужбина\", заявява Хюсеин Махлюф, сирийският министър на местното управление и околната среда. Но какво всъщност очаква завърналите се? Светлото и розово бъдеще го има само в пропагандата на Асад. Част от нея изглежда като болна фантазия. \"Марота сити\", например, е проект за развитие в югозападната част на столицата. Рекламен филм, направен с компютърна анимация, показва футуристични многоетажни сгради с луксозни апартаменти, търговски център, плувни басейни и обширни паркове. Това прилича на строителен проект от типа на тези, които някой може да види в бляскавия Дубай. В Дамаск предвиждат един ден \"Марота сити\" да бъде дом за 60 000 души. Но всъщност проектът служи да обезопаси сирийската столица за сметка на местните жители. Тези хора, от гледна точка на президентството, са се показали като нелоялни и трябва да се изселят. \"Марота сити\" ще бъде издигнат в квартал Басатин ал Раси, район, който се присъедини към опозицията, когато избухна бунтът. Година по-късно той бе завладян от правителствените сили. Заради тази нелоялност сега Асад настоява за отмъщение. Междувременно старите сгради на Басатин ал Раси се изравняват със земята. При всички случаи жителите на контролираните по-рано от бунтовниците райони са заплашени от конфискация. Т. нар. \"Закон 10\", който Асад подписа през май, е символ на това, давайки на правителството правомощия да посочва зоните за развитие. Собствениците трябва да докажат, че имотът им принадлежи, нещо което бежанците едва ли ще могат да направят. Така те могат да загубят цялото си имущество. Инвеститорите в такива зони, напротив, принадлежат към икономическия елит сред лоялистите на Асад. Рами Махлюф, братовчед на президента и вероятно най-богатият човек в Сирия, има дял в \"Марота сити\". В миналото правителството в Дамаск строеше цели градски квартали и ги заселваше с лоялни към режима хора, често от средите на армията. За четири дни служители от руското министерство на отбраната разведоха група чужди журналисти с автобуси из Сирия, показвайки им точно това, което искаха да бъде видяно - примери за новото начало на Сирия. Генерал-майор Игор Конашенков, говорител на министерството, не спира да повтаря колко по-сигурна е станала обстановката в Сирия. Но на влизане в Хомс, разговорите в автобуса изведнъж стихват. Центърът на третия по големина град в Сирия е все още в руини, две години след края на сраженията. Артилерийските снаряди и въздушните атаки направиха от града купчина развалини. Накъдето и да погледнеш, фасадите на сградите са надупчени от бомбардировките. Бетонни плочи висят като парцали. Въпреки това хората трябва да продължат живота си в този апокалиптичен пейзаж и тази вечер е новото откриване на традиционния пазар под ударите на барабани и фанфарите на тромпети. Губернаторът Ал Бараси е начело на парада, който минава покрай магазини за козметика, слънчеви очила и дрехи. По всяка вероятност руските офицери с грубия си реализъм са прави: оцеляването е по-добро от смъртта, а лошият мир е по-добър войната. Но подобрението е далеч от усещането за благополучие. Колко дълго хората в разрушените сирийски градове ще се задържат, преди да потърсят по-добър живот другаде? /БТА/", "date": "2018.09.11", "title": "Потъналата в руини Сирия гледа към несигурно бъдеще"}
{"url": "https://www.24chasa.bg/novini/article/7051081", "text": "Организацията на северноатлантическия договор НАТО днес предупреди, че Русия се готви за голям конфликт, предаде ДПА. Русия започна едноседмични военни учения, рекламирани като най-големите след Студената война. Във военните маневри в руския Далечен изток участват над 300 000 войници, включително сили от Китай и Монголия, информира БТА. Ученията демонстрират съсредоточаването на Русия върху тренировката за голям конфликт, посочи в изявление говорителката на НАТО Оана Лунджеску. \"Те се вписват в модела, който наблюдаваме от известно време: по-самоуверена Русия, която значително увеличава бюджета за отбрана и военното си присъствие\". \"През последните години наблюдаваме значително военно укрепване на Русия, включително в районите на Балтийско и Черно море, както и в Средиземноморието\", се казва в изявлението. \"Нещо повече, Русия показа, че желае да използва военна сила срещу съседите си, например Украйна и Грузия\", добави Лунджеску.", "date": "2018.09.11", "title": "НАТО: Руските военни учения са подготовка за голям конфликт"}
{"url": "https://www.24chasa.bg/novini/article/7051105", "text": "Мъртвопиян шофьор е задържан вчера от служители на Пето Районно управление на МВР-Пловдив. Към 21 часа в ж. к. „Тракия“ била предприета проверка на лек автомобил с 38-годишен шофьор от града, който бил във видимо неадекватно състояние, съобщиха от ОДМВР - Пловдив. Последвалият тест с дрегер показал, че мъжът е употребил алкохол над 3 промила. Час по-късно 22-годишен пловдивчанин бил отведен в полицията в Първомай, след като на ул. „Княз Борис“ шофирал лек автомобил „БМВ“ под въздействието на наркотици. Днес, след 1 часа, в Първо Районно управление на МВР - Пловдив попаднал друг дрогиран водач, на 21 години, хванат на бул. „Македония“ с лек автомобил „Хонда“. Срещу тримата извършители са образувани бързи производства.", "date": "2018.09.11", "title": "Заловиха шофьор с над 3 промила алкохол в Пловдив, бил неадекватен"}
{"url": "https://www.24chasa.bg/novini/article/7051114", "text": "Унгария отхвърли днес критиките на Върховния комисариат на ООН по правата на човека за миграционната си политика, предаде Франс прес, цитирана от БТА. Върховният комисариат заяви, че се е сдобил с информация как унгарските власти са отказвали да дават храна на задържаните в транзитните зони мигранти. \"Конструктивният диалог с правителствата, а не прибързаните заключения, ще помогне за напредъка на общата ни кауза за насърчаване и защита на човешките права\", подчерта представителката на Унгария в ООН Зузана Хорват. Изявлението на Хорват е в отговор на критиките на новия върховен комисар на ООН за правата на човека Мишел Бачелет, която встъпи в длъжност в началото на месеца и представи вчера периодичния доклад на комисариата. \"Вчера ни вдъхнахте доверие с думите си, че винаги ще изслушвате тревогите на правителствата. Жалко е обаче, че докладът Ви съдържа полуистини\", посочи Хорват. В доклада, който не бе прочетен докрай заради липсата на достатъчно време, върховният комисар разкритикува начина, по който много западни държави се справят с мигрантския въпрос. Бачелет отдели специално внимание на Унгария и отбеляза как на задържани по унгарско-сръбската граница мигранти не им е била давана храна. Зузана Хорват заяви днес, че никой не е бил задържан в транзитните зони в Унгария и че храна е била давана и ще продължава да бъде давана на хора, които вече са представили молби за убежище, посочва Франс прес.", "date": "2018.09.11", "title": "Унгария отхвърли критиките на ООН за миграционната си политика"}
{"url": "https://www.24chasa.bg/novini/article/7050417", "text": "Възрастните шофьори в Гърция на възраст над 74 години трябва да си \"опреснят\" знанията за правилата за движение, за да могат да продължат да шофират, съобщава агенция АНА-МПА. Според новия правилник за движение водачите над споменатата възраст трябва да подновят книжката си, като докажат, че могат да управляват превозно средство и да паркират, както и че имат необходимите рефлекси, предаде БТА.  В циркуляр до компетентните органи Министерството на транспорта разпорежда да бъде спряно движението по улиците на водачи, които са загубили рефлексите си и са в повишен риск да предизвикат произшествия. Според министерското решение водачите трябва отново да положат изпит, щом навършат 74 години, и да повтарят тази процедура на всеки три години, наред с медицинските удостоверения, които трябва да представят. Навършилите 80 години трябва да се явяват на изпит на всеки две години. Възрастните шофьори ще полагат само базов изпит за управление на моторно превозно средство, а не пълния изпит, предвиден при първоначално придобиване на правоуправление.", "date": "2018.09.11", "title": "Шофьорите над 74 години в Гърция трябва пак да държат изпит"}
{"url": "https://www.24chasa.bg/novini/article/7050423", "text": "Руският президент Владимир Путин заяви пред китайския си колега Си Цзинпин, че отношенията между Москва и Пекин в сфери от политиката до сигурността и отбраната се основават на доверието помежду им, предаде Ройтерс. Путин каза това преди преговори със Си Цзинпин в кулоарите на икономическия форум в град Владивосток, в руския Далечен изток. Преговорите съвпадат с началото на най-големите руски военни маневри от разпадането на Съветския съюз, в които участва и Китай, предава БТА. В маневрите участват близо 300 000 души. Китайски войници са представени всички видове войски, отбелязва Франс прес. НАТО определи маневрите като репетиция за голям конфликт. \"Това е в съзвучие с тенденцията, която наблюдаваме от известно време, на по-самоуверена Русия, която увеличава бюджета за отбрана и военното си присъствие\", заяви Дилън Уайт, говорител на Алианса, цитиран от АФП. Огромните маневри с участието на китайската и монголската армии са наречени \"Восток-2018\" (\"Изток-2018\") и ще продължат до 17 септември в Източен Сибир и в руския Далечен Изток. Днешният ден ще бъде посветен на разполагането на войските. Утре ще извършат учения за противовъздушна отбрана, а основното събитие ще е в четвъртък, съобщава руското министерство на отбраната, без да съобщи повече подробности. Очаква се руският президент, който е във Владивосток заради икономическия форум, да посети маневрите, протичащи в контекста на постоянно напрежение със западните страни, украинската криза, конфликта в Сирия и постоянни обвинения за намеса в политиката на Запада. Според руската армия тази демонстрация на сила е подобна на маневрите \"Запад-81\", в които преди близо 40 години участваха между 100 000 и 150 000 войници от Варшавския договор в Източна Европа. Това бяха най-големите военни маневри, организирани през съветската епоха, припомня АФП.", "date": "2018.09.11", "title": "Путин: Отбранителните връзки между Китай и Русия се базират на доверие"}
{"url": "https://www.24chasa.bg/novini/article/7050433", "text": "Собственик на фирма за слънчогледово олио в Турция ще трябва да изтърпи една година зад решетките заради соеви примеси в продуктите, съобщава \"Хюриет дейли нюз\". По думите на председателя на Асоциацията на производителите на растителни масла и мазнини (АПРММ) Тахир Бююкхелваджигил съдебната присъда представлява прецедент за по-нататъшни случаи на подобен род измами, предава БТА. \"Приключи ерата, в която производителите си казваха: \"Платих глобата и си карам по пътя\", коментира той пред \"Хюриет\". При проверка през 2015 г. в компанията на осъдения в окръг Газиантеп властите установиха подмяна на слънчогледово олио с по-евтино соево олио. Това накара АПРММ и окръжната дирекция по земеделие да отнесат случая към съдебните власти на основание, че съдържанието на произведения продукт е променено по начин, поставящ на риск живота и здравето на хората. Досега подобни деяния се разглеждаха като провинения и наказанията за тях се ограничаваха до финансови санкции. Това е първият път, в който подобен случай се разглежда от естеството на \"заплаха за общественото здраве\".", "date": "2018.09.11", "title": "Дадоха година затвор на шеф на фирма за олио в Турция заради соеви примеси в продуктите"}
{"url": "https://www.24chasa.bg/novini/article/7050434", "text": "Тринайсет са компаниите, които представят България на най-големия за последните 20 години Солунски международен панаир. Изпълнителна агенция за насърчаване на малките и средни предприятия (ИАНМСП) организира участието на рекрден брой родни фирми, които представят продукцията си сред 1500 изложители от над 20 държави. Водещ партньор на 83-тото издание на Thessaloniki International Fair e САЩ, а до края на изложението на 16 септември се очакват над 260 000 посетители, съобщи пресслужбата на изпълнителната агенция. И.д. изпълнителният директор на ИАНМСП д-р Александър Минев бе сред официалните гости по време на откриването, след което посети българския щанд и проведе редица официални срещи. Панаирът бе официално открит на 8 септември от гръцкия премиер Алексис Ципрас, а присъствието на високопоставени длъжностни лица и официални гости от цял свят, затвърдиха мащабите на интереса към събитието, предава БТА. Българският генерален консул в Солун Владимир Писанчев посрещна д-р Александър Минев и двамата обсъдиха възможностите за международно сътрудничество на Агенцията с чужди партньори с помощта на консулството на България в Солун. Взаимно сътрудничество и насърчаване на българския бизнес бе и темата на срещата между и.д изпълнителния директор на ИАНМСП д-р Александър Минев и директорът на солунската търговско-индустриална камара г-н Йоанис Масутис. Основен приоритет на сътрудничеството е осъществяването на съвместни проекти в подкрепа на МСП, включително и такива с европейски средства. С подкрепата на ИАНМСП, българските компании се наредиха до корпоративни гиганти с водеща световна икономическа роля, като Microsoft, Google, Cisco, Coca Cola на най-важният панаир в Гърция и едно от най-важните събития в Югоизточна Европа. Солунският панаир е от общ характер, но основни акценти на тазгодишното издание са козметика, храни и напитки, енергетика, иновации, автоматизация, образование, развлекателна индустрия, предприемачество и др.", "date": "2018.09.11", "title": "13 български компании - рамо до рамо със световни бизнес гиганти на панаира в Солун"}
{"url": "https://www.24chasa.bg/novini/article/7046151", "text": "Китайци и руснаци са най-сигурните играчи за АЕЦ “Белене”, а до търга за избор на инвеститор остават два месеца. От Китайската национална ядрена корпорация (CNNC) от близо две години изучават проекта. И освен че са запознати в дълбочина с него, познават и политическата ситуация в страната, проучвали са пазара и искат да строят, казват експерти. На 28 август имаше китайско посещение на площадката, а на следващия ден - среща с министъра на енергетиката Теменужка Петкова. У нас бяха представители на Китайската национална енергийна администрация (NEA), CNNC Китайската ядрена енергийна корпорация (CGN) и Държавната корпорация за ядрени енергийни технологии (SNPTC). В “Белене” ги заведе шефът на НЕК Петър Илиев, който им показа какво е инвестирала държавата в площадката. На 31 август в София бяха хора от Китайската банка за развитие, те имаха среща с министъра на икономиката Емил Караниколов. Разбра се, че се договаря нов двустранен заем с Българската банка за развитие. Според ядрени експерти те са били тук, за да разберат срещу какво дадат пари. Дни след китайската визита шефът на НЕК Петър Иванов заяви, че ако има нещо, което да плаши инвеститорите, това е политическият риск. Имайки предвид започването, спирането, арбитражното дело на “Атомстройекспорт”, рестарта на проекта. Според ядрения специалист Богомил Манчев китайците искат държавата да поеме облигационно задължение и ако спре проекта, да плати направените разходи. Без руснаците в АЕЦ “Белене” не може, категорични са българските ядрени експерти. “Росатом” ще строи ядрения остров, тъй като е носител на правата на вече произведеното оборудване. От многобройните срещи на министър Петкова с висшия ешелон на корпорацията е ясно, че руснаците искат да строят. Последно преди месец те заявиха отново, че са готови да участват. Точният израз на първия зам. генерален директор на руската корпорация Кирил Комаров беше: “Бихме се радвали “Росатом” да се възползва от възможността да участва в реализирането на АЕЦ “Белене” при комфортна за българското правителство форма На въпрос дали ще бъдат стратегически инвеститор, той поясни, че много отговорно ще се запознаят с процедурата, когато тя бъде обявена. През годините “Росатом” не за първи път предлага да финансира изграждането. След визитата на руския президент Владимир Путин през 2010 г. бяха предвидени пари в руския бюджет. Миналата година се появиха намеци за финансиране на проекта по модела на унгарската “Пакш 2” - руснаците влагат, а после си връщат инвестицията от приходите от продадения ток. В доклада на БАН се разглежда и този вариант, при него Будапеща взе заем от Русия за 10 млрд. евро, който ще бъде изплащан след пускането на централата. Като евентуален стратегически инвеститор в АЕЦ “Белене” се сочи и “Фраматом”, който чрез “Арева” беше подизпълнител на “Росатом” в предишната фаза на проекта. Само че от поделението на компанията в България заявиха през юни, че се интересуват от проекта само като доставчик. В същото време обаче зам.-председателят на енергийната комисия в парламента Валентин Николов каза тогава, че 80% от акциите се държат от френската EDF, която е инвеститор в британската ядрена централа “Хинкли Пойнт Си”. Инвеститор в нея е и китайската CNNC. След това на държавно ниво се говореше за още един инвеститор и се появи името на “Дженерал Електрик”. Само че и участието на американците в проекта е като доставчик на оборудване за неядрения остров – турбина и генератор, чрез “Алстом”. Имаше през годините и някакви митични американски фондове, които уж са с интерес да влагат пари в “Белене”. Когато обаче в средите на ядрената ни енергетика се заговори за тях, събеседниците веднага започват да говорят за спекуланти. Шефът на НЕК твърди, че са идвали и корейските кандидати за инвеститори - били представители на Корейската ядрена корпорация. “24 часа” писа през юни, че Корейската хидро- и ядрена корпорация е проявила интерес към “Белене”. На нейния сайт е посочено, че тя е най-голямата електроенергийна компания в Южна Корея, която прави 31,5% от тока в страната. Дъщерна е на Корейската електроенергийна корпорация (KEPCO), в която акционери са Корейската финансова корпорация с 32,90%, корейското правителство с 18,20%, Националната пенсионна служба с 6,16%, а миноритарни и други акционери държат 37,15%. Акциите се търгуват на Корейската и на Нюйоркската фондова борса. В енергийните среди обаче корейците не се приемат като сериозен кандидат. Според експертите се задават динамична есен и зима за проекта “АЕЦ Белене”. До 31 октомври министърът на енергетиката Теменужка Петкова трябва да разработи процедура за избор на стратегически инвеститор и да предложи възможности за структуриране на проекта. До тази дата ще се готви анализът на активите, които притежава НЕК в АЕЦ “Белене”. Националната компания още през март обяви обществена поръчка за избор на оценител за активите и пасивите, свързани с “АЕЦ Белене”. Тя е възложена на “Инженерингсервиз - София”. Това е стъпка към отделяне на активите на “Белене”, които досега се оценяваха на 3 млрд. лв., в проектна компания, в която да влезе избраният стратегически инвеститор. Работи се и документацията за търга или конкурса. Тези две стъпки трябва да бъдат извървени до края на октомври и през ноември да бъде обявена процедурата за стратегически инвеститор. Петкова заяви през август, че е възможно в началото на 2019 г. да има избран инвеститор, което означава, че това ще стане за месец и половина - два след обявяване на процедурата. Хора от бранша прогнозират, че преговорите с избрания ще продължат поне година и половина, а строителството до пускането на втория блок ще е 10 г. Така че прогнозите на специалистите са, че изграждане няма да започне преди 2021 г. Първият блок да бъде пуснат през 2026, а вторият – през 2028 г., когато според доклада на БАН ще се появи недостиг на електроенергия. Държавата да притежава 32 или 34% дялове в компанията, която ще инвестира в проекта “Белене”. Това е блокираща квота, обяви министърът на енергетиката Теменужка Петкова преди седмици. Строителството да е без държавни гаранции и без дългосрочни договори за изкупуване на електроенергия, централата след построяването й да работи на пазарен принцип. Това са едни от известните условия към бъдещите инвеститори. Какво продава държавата – дялове в компания, която вече е инвестирала 3 млрд. лв. След като тя се структурира, ще разполага с лицензирана площадка, пристанище, изработено и платено оборудване на ядрения остров. Има ОВОС и технически проект пред одобрение. Възможно е техническият проект да претърпи изменение, тъй като неядрената част – турбина и генератор, може ще бъдат възложени не на “Росатом”, а на друг производител. Коментира се, че най-ефективните са на “Дженерал Електрик”, а руснаците били съгласни. Проектът е нотифициран от ЕК, но може би ще се наложи пренотификация, тъй като ще има нов собственик. (24 часа)", "date": "2018.09.11", "title": "Два месеца до търга за “Белене” - руснаци и китайци са най-сигурните играчи"}
{"url": "https://www.24chasa.bg/novini/article/7050490", "text": "Американски учени установиха, че илюзията за човешко лице на лунния диск се дължи на намагнетизиран прах, оставен от древна лава, съобщи в. \"Дейли мейл\". Този прах създава загадъчните тъмни участъци на повърхността на Луната, които приличат на лице или на други образи при пълнолуние, предава БТА. НАСА от десетилетия признава за съществуването на завихрянето и го сравнява със \"сметана в кафе\", но досега причината за появата му не беше известна. Тъмните участъци са по-малко изветрени от заобикалящата ги среда. Учените от университета Рътгърс и университета на Калифорния в Бъркли твърдят, че завихрянето на праха, което ги образува, се дължи на древни тунели, оформени от лава. Лавата е разградила минералите в кората и е образувала желязо. Досегашната хипотеза беше, че завихрянето се появява под зони с интензивен магнетизъм, който предпазва части от повърхността от слънчевия вятър, от който повърхността на Луната побелява. Компютърният модел на американските учени разкри, че има тесни змиевидни магнитни зони, където се появява завихряне. Те се подреждат по формата на тунелите, образувани в древността от лава под повърхността. Зоните, където вулканичната активност е била най-силна, сега са силно намагнетизирани заради минералите в скалата, които са се разградили под екстремните температури и се е образявал металът желязо.", "date": "2018.09.11", "title": "Учени разкриха защо се появява човешко лице на Луната"}
{"url": "https://www.24chasa.bg/novini/article/7050499", "text": "Напусна ни Методи Недялков: музикант с международно признание, педагог и художник. Като депутат във Великото народно събрание той отстоява демократични възгледи. Методи Недялков участва в изработването и приемането на действащата и до днес българска конституция, съобщи  Опелото ще бъде утре от 12.30 ч. в църквата „Свети Седмочисленици“ в София.", "date": "2018.09.11", "title": "Почина музикантът Методи Недялков"}
{"url": "https://www.24chasa.bg/novini/article/7050502", "text": "До дни Маринела и Ветко Арабаджиеви ще се върнат в България доброволно. Това съобщи адвокат Илиян Василев на заседание на Апелативния специализиран съд. Двамата са издирвани с европейска заповед за арест от края на август, а малко по-късно с търсенето им се задейства и Интерпол. Не е установено къде са, но според информация от осведомени те са във Франция, за което имаше последни данни. Адвокатът им също отказа да уточни къде са клиентите му. В съдебната зала стана ясно, че Ветко и Маринела Арабаждиеви са обвинени задочно за участие в престъпна група за данъчни измами.  Според прокуратурата за близо 5 години Арабаджиеви са ощетили с 9 милиона лева хазната от невнасяне на ДДС. Измамите ставали чрез дружествата, близки до тях - \"Виктория Груп корпорейшън\" и \"Захарен комбинат\" Пловдив. Днес Апелативният специализиран наказателен съд гледа протеста на специализираната прокуратура срещу пускането под парична гаранция на други трима от групата - синът им Вълчо Арабаджиев, Ромелия Кирилова и Елена Караянева. Обвиняемите настояват за по-лека мярка.  Самият Вълчо Арабаджиев каза в своя защита, че не е извършвал никакво престъпление. Той е обвинен за пране на пари. Съдът се оттегли на съвещание и след 15 часа се очаква решението по казуса.", "date": "2018.09.11", "title": "Адвокат Илиян Василев: До дни Маринела и Ветко Арабаджиеви ще се върнат в България доброволно"}
{"url": "https://www.24chasa.bg/novini/article/7050487", "text": "Състав на Окръжния съд в Добрич остави без уважение молбата на разследван за палеж за изменение на наложената му на 31 август т.г. от Районния съд мярка за неотклонение „задържане под стража”. Той е привлечен като обвиняем за извършен на 2 януари т.г. палеж в село Медово, при който са били унищожени 5000 бали фураж. Първоначално с постановление на водещия разследването полицай на мъжа била наложена мярка за неотклонение „гаранция“ в размер на 500 лева. На 30 август обаче той бил задържан от наблюдаващия делото прокурор, след като два дни по-рано нанесъл побой на бившата си съпруга. Жената е свидетел по делото и твърди в показанията си, че от датата на първоначалното му привличане като обвиняем мъжът многократно е отправял закани за убийство към нея и нейни близки, включително и към потърпевшия от палежа. Окръжният съд прецени, че с горното си поведение мъжът е нарушил взетата спрямо него първоначална мярка за неотклонение. Съдебният състав постанови определението си, като взе предвид и съдебното минало на лицето, независимо от настъпилата реабилитация, негативните характеристични данни и цялостното поведение на обвиняемия. Определението на Окръжен съд - Добрич е окончателно и не подлежи на обжалване и протест.", "date": "2018.09.11", "title": "Оставиха в ареста разследван за палеж в Добричко (Обновена)"}
{"url": "https://www.24chasa.bg/novini/article/7050510", "text": "Най-малко 20 души са убити при бомбено нападение на атентатор самоубиец в афганистанската провинция Нангархар, предаде Асошиейтед прес. Мишена на нападателя е била група протестиращи, които блокираха магистралата, свързваща Джалалабад и намиращия се на границата с Пакистан град Торхам, предаде БТА. Афганистанската полиция съобщи, че протестът е бил срещу местен полицейски началник. Не е ясно дали нападателят е знаел защо са протестирали атакуваните от него хора. Засега никой не е поел отговорност за атентата, отбелязва АП.", "date": "2018.09.11", "title": "Най-малко 20 убити при атака на атентатор самоубиец в Афганистан"}
{"url": "https://www.24chasa.bg/novini/article/7050517", "text": "Турция и Судан подписаха споразумения на стойност 100 милиона долара в областта на енергетиката и селското стопанство, предаде Ройтерс, позовавайки се на турското министерство на земеделието и горите. Судан е определил 780 500 хектара земя за инвестиции на частни турски компании, обяви турското ведомство, добавяйки, че това ще \"осигури сигурност на хранителните доставки за Турция, Судан и трети държави\", предаде БТА. Турската петролна корпорация (TPAO) и суданското министерство на газа и петрола също подписаха споразумение за разработване на нефтено находище, което на първия етап ще доведе до инвестиция от 100 милиона долара, заяви още турският министър на земеделието и горите Бекир Пакдемирли. Министерството не уточнява естеството или мястото на инвестицията, но турската Анадолска агенция цитира думите на Пакдемирли, че става въпрос за споразумение за сондажи. Турската банка Зираат катълъм ще отвори клон в Хартум с цел засилване на финансовите връзки и ще бъдат облекчени митническите процедури за внос на машини и оборудване от Турция в Судан, заяви още министерството.", "date": "2018.09.11", "title": "Турция и Судан се споразумяха за 100 млн. долара в енергетиката и селското стопанство"}
{"url": "https://www.24chasa.bg/novini/article/7050512", "text": "Продължават проверките на полицията в рамките на ежедневния засилен контрол по пътищата на страната. В първия работен ден на тази седмица в хода на операцията полицейските екипи са проверили 4855 моторни превозни средства и 6398 души, съобщиха от МВР.  Издадени са 19840 фиша, 942 акта за установени административни нарушения и са констатирани 1142 случая на превишена скорост. Отнети са 57 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 389 електронни фиша. Засилените проверки ще продължат до края на месец септември.", "date": "2018.09.11", "title": "Провериха 4855 коли по пътищата вчера"}
{"url": "https://www.24chasa.bg/novini/article/7050541", "text": "Ураганът \"Флорънс\" усилва мощта си до пета степен, предаде CNN.  , предаде  . Най-засегнати са Северна и Южна Каролина и Вирджиния, които обявиха извънредно положение. Според метеорологическата служба ураганът може да отслабне малко, но все още ще е силен, когато връхлети сушата. Президентът на САЩ Доналд Тръмп одобри въвеждането на извънредно положение в щатите Северна и Южна Каролина заради приближаващия ураган „Флорънс“, съобщава ABC News. По-рано Националният център за ураганите предупреди, че при навлизането в Южна Каролина ураганът може да стане „екстремно опасен“.", "date": "2018.09.11", "title": "Ураганът \"Флорънс\" усилва мощта си до пета степен"}
{"url": "https://www.24chasa.bg/novini/article/7050714", "text": "Венецуелският външен министър Хорхе Ареаса приветства днес оглавяването на Върховния комисариат на ООН за правата на човека от бившата чилийска президентка Мишел Бачелет, предаде Франс прес. Ареаса заяви, че Бачелет може изцяло да разчита на сътрудничество от Венецуела. Мишел Бачелет встъпи в длъжност на 1 септември и замести на поста върховен комисар на ООН за правата на човека Зейд Раад ал Хусейн, предава БТА. Отношенията между Венецуела и Върховния комисариат досега бяха доста обтегнати, отбелязва Франс прес. През септември миналата година Ал Хусейн поиска международно разследване на употребата на сила от венецуелските власти с твърдението, че може да става дума за престъпления срещу човечеството, но правителството на Венецуела не даде разрешение за подобно разследване. Според Ареаса оглавяването на комисариата от Бачелет, с която той вчера разговаря, би могло да е началото на \"нов етап на сътрудничество\". В разговор с журналисти обаче венецуелският външен министър поясни, че страната му няма намерение да кани Бачелет веднага и подчерта, че \"първо трябва доверието да бъде възстановено. Щом бъдат възобновени каналите за комуникация, отношенията ни ще се подобрят\", посочи Ареаса. Мишел Бачелет произнесе вчера първата си реч като върховен комисар на ООН за правата на човека в Женева, припомня Франс прес.", "date": "2018.09.11", "title": "Венецуела изцяло ще сътрудничи с ООН по въпросите за правата на човека"}
{"url": "https://www.24chasa.bg/novini/article/7050711", "text": "Президентът на Косово Хашим Тачи обяви, че \"лидерите на Прешевската долина са решени да се присъединят към Косово\", след срещата, която имаше с тях вчера в Прищина, предаде днес Танюг, цитиран от БТА. \"Голямо задоволство от срещата с всички лидери на албанската общност в Прешевската долина. Забелязах тяхната решимост да търсят пренебрегнатите си права, включително правото на присъединяване към Косово по пътя на взаимно договорен процес на корекция на границите в рамките на диалога между Косово и Сърбия\", написа Тачи в Туитър, цитиран днес от Танюг. След срещата с албанците от южна Сърбия Тачи направи оценката, че шансовете за постигане на окончателно споразумение с Белград са минимални и почти невъзможни, но \"си струва да се опита\". Тачи каза още, че не може да обещае нищо на ръководителите на албанците от южна Сърбия, които искат да бъдат част от Косово. \"Ще работим за това, но за това е необходимо единство в Косово и в Прешевската долина\", посочи Тачи на пресконференция, където заяви също, че няма да има разделяне или размяна на територии.", "date": "2018.09.11", "title": "Хашим Тачи: Лидерите на Прешевската долина са решени да се присъединят към Косово"}
{"url": "https://www.24chasa.bg/novini/article/7050713", "text": "Правната комисия към Народното събрание обсъжда ветото на президента Румен Радев върху 16 текста от първоприетите промени от административния кодекс. Той го наложи на 31 юли, а депутатите приеха промените на 25 юли.  Основен момент в кодекса е драстичното повишаване на съдебните такси при касационното обжалване пред Върховния административен съд.  Така например за граждани таксата се покачва от 10 на 70 лева и от 25 на 370 за организации и фирми. Около 40 мин. продължи изказването на проф. Емилия Друмева, която обстойно изложи мотивите на президента. Сега заседанието продължава с изказвания на множество представители на неправителствени организации, които също са поканени да обяват становищата си. ", "date": "2018.09.11", "title": "Правната комисия обсъжда ветото на президента върху административния кодекс"}
{"url": "https://www.24chasa.bg/novini/article/7050724", "text": "„Искаме разговор за бъдещето, не партийни свади за миналото“. Това заяви лидерът на БСП Корнелия Нинова на пресконференция в с. Баня, където се проведе семинар на ПГ на „БСП за България“, съобщиха от пресцентъра на БСП. Тя обясни, че ПГ на „БСП за България“ е приела своята законодателна програма за този сезон, няколко законопроекта от които ще внесе още тази седмица- те касаят живота на много българи. Сред тях председателят на БСП открои законопроекта срещу двойните стандарти на храните, за които много се е изговорило, имало е и българска, и европейски кампании, но резултат засега няма. „Затова, заедно с Националното сдружение на земеделските кооперации, в което членуват 400 кооперации, изработихме законопроект, с помощта на тяхната експертиза, зад който те стоят. С него целим да решим законодателно проблемите с двойните стандарти при храните, който засяга всички българи, които трябва да ядат здравословна и качествена храна“, коментира тя. Корнелия Нинова каза, че ще бъде внесен и законопроект за българско производство и търговските вериги. „Него изработихме заедно със Съюз „Произведено в България“, в който членуват 1500 български производители, на храни, на стоки, малки и средни предприятия“, заяви тя и подчерта, че с този законопроект се цели да се подпомогне техният бизнес и най-вече българското, родно производство. „Ще внесем и закон за управление на държавните предприетия – управлението да не е на бордовашки принцип, при който всички партии си слагат удобни хора в бордовете и тези предприятия се източват за партийни цели и централи, а управление на професионален, мениджърски принцип, с екипи, които се назначават с конкурс, чието заплащане зависи от резултата от предприятието“, каза още лидерът на БСП. Тя обясни, че ще бъде внесен и закон за обезщетение на тракийските българи, който е изработен съвместно със Съюза на тракийските дружества в България. Нинова изтъкна, че ПГ на левицата ще внесе и предложения за борба с домашното насилие. „Ние бяхме против Истанбулската конвенция, не тя може да реши проблемите с домашното насилие, а българското законодателство и за това внасяме поредните промени в него, с които да защитим жертвите от насилие“, категорична бе тя.. Корнелия Нинова заяви, че по време на семинара са били взети и решения за организацията и поведението на ПГ на „БСП за България“ през настоящия парламентарен сезон. „Тръгваме на срещи-разговори в цялата страна с амбициозната задача да се срещнем с максимално много български граждани, различни, всеки- който с каквото може, да ни помогне за окончателното изготвяне на наш вариант на „Визия за България“, обясни тя. Нинова подчерта, че няма нужда да се обяснява на хората че живеят зле, че държавните институциите не работят, че има корупция, че здравеопазването се разпада. „Оттук нататък нашият разговор е- какво след ГЕРБ и Патриотите, разговор за бъдещето“, подчерта тя. Корнелия Нинова обясни, че 20 народни представители от левицата ще бъдат в парламента, но те няма да стоят там, за да пазят кворума, защото управляващите имат достатъчно гласове. „Те ще отстояват нашите позиции и ще дават мнение по внесените законопроекти. Останалите тръгваме по срещи в страната, като ще пътуваме в сряда и четвъртък“, коментира тя. По думите й решението е цялата група да пътува, за да бъдат обхванати всички общини в съответната област. „Разговорите ни ще бъдат публични и всеки, който поиска, може да дойде да обсъждаме „Визия за България”, каза още Нинова. Тя заяви, че има ключови моменти в работата на парламента, когато всички ще бъдат в зала - очакваното вето на президента върху АПК, гласуването на новите министри, обсъждането на бюджета, законът за пътищата. „Искаме до края на декември да можем да обсъдим „Визия за България” във всяка българска община. В края на декември ще конкретизираме темите, по които имаме национално съгласие“, заключи Корнелия Нинова.", "date": "2018.09.11", "title": "Корнелия Нинова: Искаме разговор за бъдещето, не партийни свади за миналото"}
{"url": "https://www.24chasa.bg/novini/article/7050792", "text": "Министърът на правосъдието Цецка Цачева посети Мюнхен по покана на баварския си колега проф. д-р Винфрид Баусбак. В рамките на двудневната визита тя запозна домакина си с работата по досиетата и основните ни приоритети в областта на правосъдието по време на Българското председателство на Съвета на ЕС, съобщиха от пресцентъра на министерството на правосъдието.  Министър Цачева открои като значителен приносът ни по изграждането на Службата на Европейския прокурор, както и включването на още две държави-членки - Нидерландия и Малта - към Европейската прокуратура. Тема на разговор беше и друг от приоритетите пред ЕС, а именно развитието на електронното правосъдие. И двамата министри се съгласиха, че по време на Българското председателство се е работило много интензивно по подготовката на новата Стратегия на ЕС за електронно правосъдие за периода 2019-2023 г. и е започнала работата по Плана за действие в областта на електронното правосъдие. Министър Цачева и министър Баусбак обсъдиха още и достъпа до електронни доказателства, както и напредъка по проекта на Регламент „Брюксел IIa“, който цели намирането на оптималните, рационални и справедливи решения при гарантиране на най-добрия интерес на детето и осигуряване на по-голяма правна сигурност. Тя отбеляза и работата по изграждането на европейска перспектива пред държавите от Западните Балкани. Министрите се обединиха също около идеята, че е нужно по-задълбочено сътрудничество в областта на киберсигурността, както и в борбата с компютърните престъпления. Те отбелязаха значимостта на междуправителствената комисия България-Бавария и стигнаха до консенсус, че е нужно комисията да работи по-интензивно и в засилено сътрудничество като изразиха надежда за скорошното провеждане на среща на комисията. Министър Цачева информира баварския си колега, че България продължава да полага усилия за подобряване на условията в местата за лишаване от свобода и изрази надежда, че Бавария ще сподели с нас добрите си практики в областта на затворното дело, като съдейства за обучение на служителите от Главна дирекция „Изпълнение на наказанията“. По-късно днес министър Цачева се срещна и с председателя на Върховния районен съд на Нюрнберг Томас Дикерт.", "date": "2018.09.11", "title": "Цецка Цачева се срещна с баварския си колега проф. д-р Винфрид Баусбак в Мюнхен"}
{"url": "https://www.24chasa.bg/novini/article/7050799", "text": "Сигнал за пътен инцидент в района на 19-и км по автомагистрала „Тракия“ е получен в 14.00 часа. По първоначалните данни лек автомобил е самокатастрофирал, след като водачът не е успял да спре навреме и се е ударил в паркирано моторно превозно средство на пътностроителна фирма, паркирано след поставени ограничителни знаци. На етапа е изяснено, че е пострадал шофьорът на колата, който е откаран в болница. Това съобщиха от пресцентъра на МВР. На мястото на инцидента са екипи на полицията. Причините за инцидента се изясняват. От Пътна полиция напомнят, че движението в този район се осъществява в едната лента заради предприет ремонт на пътя, затова и водачите трябва да шофират с изключително внимание. В момента движението по АМ „Тракия“ в посока София се осъществява по алтернативен маршрут през Вакарел.                                                                                                                                                                                                                                  ", "date": "2018.09.11", "title": "Кола се вряза в друга паркирала на \"Тракия\" към София, шофьорът е пострадал"}
{"url": "https://www.24chasa.bg/novini/article/7050801", "text": "За четвърта поредна година Министерството на енергетиката ще провери готовността на трите електроразпределителни дружества и \"Електроенергийния системен оператор\" ЕАД за предстоящия есенно - зимен сезон. Това съобщиха от пресцентъра на министерството. Експерти от енергийното ведомство ще инспектират на място обекти на \"ЧЕЗ Разпределение България\" АД, \"ЕСО\" ЕАД, \"Електроразпределение Север\" АД и \"Електроразпределение Юг\" ЕАД. Прегледано ще бъде техническото състояние и експлоатацията на енергийните обекти. Ще бъде установена степента им на готовност при потенциално неблагоприятни климатични условия през есенно-зимния период на 2018-2019 г., както и предвидените дейности по материално-техническо осигуряване при аварийни ситуации и плановете за тяхното отстраняване. През септември ще бъдат проверени обекти в районите Варна, Добрич, Велико Търново, Шумен и Търговище. Проверки ще бъдат извършени и в обекти в района на Белово, Септември, Велинград, Ракитово, Батак, Девин, Доспат, Панагюрище и Пещера. През месец октомври ще бъдат проверени и обекти в районите Монтана, Берковица, Враца, Мездра, Видин и Лом.", "date": "2018.09.11", "title": "Започват проверки на готовността на ЕРП-та и ЕСО за предстоящия зимен сезон"}
{"url": "https://www.24chasa.bg/novini/article/7050803", "text": "Пратете снимките на Нинова, тоза заръча на журналисти в Бургас Бойко Борисов след откриването на новата Професионална гимназия за компютърно програмиране и иновации в Бургас. Премиерът специално дойде за церемонията и разговаря с ръководството и децата, а преди това с кмета Димитър Николов инспектираха строежа на новата \"Арена Бургас\". \"Не ми разваляйте настроението, не съм на СПА център, а работим. Вижте парковете, роботите, децата...Докато другите приказват, ние строим\", заяви премиерът, запитан как ще коментира изказванията на БСП лидерката, че оставките на трима министри са печелене на време за управляващите и загуба на време за България. В момента БСП заседава в СПА хотел в с. Баня и Корнелия Нинова се изказва от там.  \"Имате възможност да учите в училище, което трудно се вижда и на Запад\", заяви в приветствието си към първия випуск Борисов, а кметът му благодари, че държавата веднага е подкрепила идеята му за изграждане на IT гимназията.   ", "date": "2018.09.11", "title": "Бойко Борисов от Бургас: Не съм на СПА, а работим. Пратете снимки на Нинова"}
{"url": "https://www.24chasa.bg/novini/article/7050816", "text": "Американските тийнейджъри предпочитат да общуват с есемеси, вместо да се срещат или да говорят по телефона, съобщи АФП, позовавайки се на изследване на независима организация. Около 36 процента от анкетираните тийнейджъри за изследването на организацията \"Комън сенс медиа\", предпочитат да общуват с есемес, а 32 процента - лично. 16 процента залагат на социалните мрежи, 10 процента - на видеоразговорите и само 5 процента - на телефонните разговори, предаде БТА. При предишното изследване през 2012 г. са водели личните срещи с 49 процента, следвани от есемесите. Половината от анкетираните деца на възраст от 13 до 17 години са казали, че изпращат есемес поне веднъж на час, а 32 процента - че го правят постоянно. Социалните мрежи са част от живота на 81 процента от анкетираните и са \"изключително важни\" или \"много важни\" за 32 процента от тях. Около 70 процента от тийнейджърите влизат повече от веднъж дневно в социална мрежа, при 34 процента през 2012 г. Най-използваната платформа от тийнейджърите в САЩ е Снапчат, следвана от Инстаграм и Фейсбук. От 2012 г. до 2018 г. процентът на тийнейджърите, притежаващи смартфон, се е увеличил от 41 процента на 89 процента.", "date": "2018.09.11", "title": "Американските тийнейджъри предпочитат да общуват с есемеси, вместо да се срещат"}
{"url": "https://www.24chasa.bg/novini/article/7050733", "text": "Семейството на Симеон Сакскобургготски не е получило милиони при екстрадирането му от България през 1946 г.. Това се посочва в опровержение от секретариата на цар Симеон II, разпространено до медиите. По повод публикацията във вестник “Капитал” от 30 август 2018 г. на журналистката Мирела Веселинова със заглавие “Пламен Ранчев: Късно е вече за закон за царските имоти”, сме упълномощени от Н.В. Цар Симеон да заявим следното: Относно твърдението в интервюто на г-н Пламен Ранчев, председател на Комисията за царските имоти в 40-тото Народно събрание (депутат от БСП - б.р.), че Царското семейство е получило милиони при екстрадирането му от България през 1946 г. като обезщетение за незаконно отнетото му имущество, категорично и многократно Цар Симеон е заявявал, че при напускането на страната той, Царица Йоанна, Княгиня Мария-Луиза и леля му Княгиня Евдокия получават единствено и само по 200 долара всеки, общо 800 долара от тогавашните власти. Те заминават за Египет, където е бащата на Царицата италианският крал Виктор Емануел III. Там преживяват, благодарение на родителите на Царица Йоанна, които помагат финансово на дъщеря си и нейните две невръстни деца. В своята автобиографична книга Цар Симеон разказва как комунистическата пропаганда в онези години е разпространила, че българската държава е отпуснала 20 милиона лева за образованието на младия цар. За първи път категорично опровержение на тези клевети Негово Величество прави в свое интервю пред американската телевизия NBC през 1959 г. като казва, че през 1946 г. България едва ли е разполагала и с 2 милиона в брой. Ако им бяха дали средства, Царското семейство е нямало да мизерства петте години в Александрия. За толкова години никой не е намерил доказателства за направени банкови преводи. Смехотворна лъжа е, че агенти на Държавна сигурност са носили куфарчета с пари на Царя. Ако не беше скандално това твърдение, можеше да се допусне, че е първоаприлска шега. Както винаги е заявявал Негово Величество, хората не трябва да се поддават на слухове, а само на проверени факти. Тиражирането на подобни неистини с цел манипулиране на общественото мнение, Царят счита за умишлено и целенасочено и адвокатите му вече проучват основанията да защитят правата му по съдебен ред за разпространяване на нагли клевети.", "date": "2018.09.11", "title": "Секретариатът на Симеон: Лъжа е, че агенти на ДС са носели куфарчета с пари на Царя"}
{"url": "https://www.24chasa.bg/novini/article/7050805", "text": "Започна срещата в Женева на специалния пратеник на ООН за Сирия Стафан де Мистура с дипломати от Русия, Иран и Турция, предаде ТАСС. Основната тема на срещата ще бъде създаването на сирийски конституционен комитет, но специално внимание ще бъде отделено също на ситуацията в провинция Идлиб, последен бастион на опозицията срещу правителството на президента Башар ал Асад. От Русия на срещата ще бъдат специалният представител на руския президент за кризата в Сирия Александър Лаврентиев и заместник-министърът на външните работи Сергей Вершинин. Иран ще бъде представляван от заместник-министъра на външните работи Хосейн Ансари, а Турция - от заместник-министъра на външните работи Седат Йонал, предаде БТА.  Де Мистура имаше вчера отделни неофициални срещи с делегациите на трите страни, а днес е финалният кръг от преговорите, на който не са допуснати журналисти, отбелязва ТАСС.", "date": "2018.09.11", "title": "Започна срещата на ООН с дипломати от Русия, Иран и Турция в Женева"}
{"url": "https://www.24chasa.bg/novini/article/7050827", "text": "В основата на приятелските отношения между Хърватия и България лежат дълбоките исторически и културни връзки между нашите народи, каза президентът Румен Радев, който награди посланика на Хърватия у нас Лиерка Алайбег с орден \"Мадарски конник\" - първа степен. Високото държавно отличие беше дадено на дипломата за нейния цялостен принос за развитието на българо-хърватските отношения и за задълбочаването на политическото, икономическото и културното сътрудничество между България и Хърватия, предаде БТА. Президентът Радев добави, че с активната си дейност посланик Алайбег е дала нов импулс на тези отношения на всички нива на двустранното сътрудничество, като сред основните приоритети в работата й е било задълбочаването на икономическото сътрудничество. За възхода на отношенията ни допринесе и активизирането на връзките между местната власт в двете държави, каза президентът, като отбеляза реализираните инициативи за изграждане на паметници на личности от историята ни - и в Загреб, и в София. Нашите общи цели, споделените ни ценности намират израз не само в ефективното сътрудничество в рамките на ЕС и НАТО, но особено ефективно беше това сътрудничество по време на българското председателство на Съвета на ЕС, посочи президентът Радев. Имахме пълна подкрепа от Хърватия за нашите приоритети и тя заяви своето силно желание да бъде домакин на следващата Среща на върха между ЕС и Западните Балкани през 2020 г., отбеляза държавният глава, като определи това като най-добрата подкрепа за направеното от България до момента в тази сфера. За мен е голяма чест да получа това високо отличие накрая на своя петгодишен мандат във вашата прекрасна страна, каза посланик Лиерка Алайбег, която започна и завърши изказването си на български език. Тя подчерта политическите и културните връзки между двата народа, както и разбирателството и сътрудничеството между двете държави, членки на ЕС и НАТО. Посветих мандата си в България не само на съживяването на историческиет ни връзки, но също и на развитието на нашето приятелство и сътрудничество във всички области, каза тя. Ние сме много близки народи и носим голяма отговорност за нашите съседи, затова е важно, че България по време на своето председателство на Съвета на ЕС свика среща на върха ЕС-Западни Балкани. Ще продължим тези усилия за подобряване на тези връзки, каза посланик Алайбег, която оцени българското председателство като успешно и компетентно. Вашият народ и държава са в сърцето ми и България винаги ще бъде мой втори дом, каза в заключение посланикът на Хърватия, която пожела на българския народ просперитет и всичко най-добро.", "date": "2018.09.11", "title": "Радев: В основата на отношенията ни с Хърватия лежат дълбоки връзки"}
{"url": "https://www.24chasa.bg/novini/article/7050826", "text": "Управляващата в Румъния Социалдемократическа партия (СДП) поиска от държавните институции да разследват появилите се в публичното пространство информации за външно финансиране на уличните протести и умишлено предизвикване на насилието по време на митинга на 10 август, предаде Медиафакс. \"СДП иска от държавните институции да разследват спешно изключително сериозните информации, които се появиха в публичното пространство, за външно финансиране на уличните протести и умишлени прояви на насилие на митинга на 10 август. Гражданите на Румъния, особено добросъвестните участници в тази демонстрация, имат право да знаят цялата истина за това улично движение, кои са авторите на обществените манипулации и заблуди, кой е платил и каква е била реалната цел на предизвикването на емоционална реакция срещу институциите на румънската държава и конституционния ред\", се посочва в съобщение на управляващата партия, предава БТА. В съобщението се отбелязва още, че подобни въпроси не може да останат непроверени от разследващите органи. \"Това не е политически спор, а сериозен риск, който засяга Румъния\", подчертава СДП. Лидерът на СДП Ливиу Драгня заяви в телевизионна емисия в неделя, че в следващите дни ще бъдат оповестени информации, които показват, че протестите на 10 август са били финансирани и от вън, а демонстрантите са били добре организирани и са се опитали да извършат \"държавен преврат\". Информационният сайт Зиаре отбелязва, че в медиите се е появил запис на мъж със скрито лице и променен глас, който твърди, че е бил член на протестното движение #Rezist (#Съпротивлявам се) и обвинява един от лидерите на движението, че е искал да предизвика преднамерено сблъсъци с жандармерията. В друг запис мъжът посочва, че друг лидер на протестното движение е получавал суми от чужбина. Сайтът отбелязва, че мъжът не е представил никакви доказателства за твърденията си. Десетки хиляди румънци, много от тях пристигнали от чужбина, участваха в антикорупционен протест на 10 август, който прерасна в сблъсъци с жандармерията, при които бяха ранени около 450 души.", "date": "2018.09.11", "title": "Румънските социалдемократи искат разследване за финансирането на протеста на 10 август"}
{"url": "https://www.24chasa.bg/novini/article/7050831", "text": "Каква е ситуацията в Каталуня една година след напразния опит за отцепване на този североизточен регион в Испания? Каква е стратегията на лагера на привържениците на независимостта? Ето как изглежда каталунската криза в навечерието на масовата мобилизация по случай националния ден на Каталуния - Диада, пише \"Франс прес\", цитирана от БТА.  Поглед към събитията година по-късно На 27 октомври - по-малко от месец след незаконния референдум за самоопределение на 1 октомври, белязан от полицейско насилие, депутатите сепаратисти в регионалния каталунски парламент приеха едностранна декларация за независимост, последен акт в най-тежката политическа криза в Испания след управлението на Франко. В отговор централното правителство, тогава начело с консерватора Мариано Рахой, отмени автономията на този богат регион с със 7,5 милиона жители и уволни правителството на привърженика на независимостта Карлес Пучдемон. Няколко дни по-късно Пучдемон замина за чужбина с други лидери, привърженици на независимостта, за да избегне съдебното преследване, малко преди други сепаратистки лидери да бъдат лишени от свобода. С повдигнати обвинения за бунт, заради които може да получат до 25 години затвор, тези лидери чакат в изгнание или в затвора наказателните дела срещу тях, насрочени за края на годината. Традиционният поход в Деня на Диада, каталунския \"национален празник\", днес ще даде началото на поредица от демонстрации с искане за освобождаване на онези, които привържениците на независимостта определят като \"политически затворници\". Каква е стратегията на сепаратисткия лагер? Разпуснат от Мадрид след октомврийските събития, новият каталунски парламент, излъчен на изборите на 21 декември, остава доминиран от привържениците на независимостта (70 депутати от общо 135). Те обаче нямат абсолютно мнозинство (47,5 процента от гласовете) в регион, който остава дълбоко разделен по въпроса за независимостта. Това се вижда от продължилото месеци напрежение заради появата на жълти ленти по улиците, поставяни от привържениците на независимостта, за да настояват за освобождаването на двама техни лидери, от което обаче се отдръпват застъпниците на единството. Но според Ориол Бартомеус, преподавател по политически науки в автономния университет в Барселона, \"ако се съди по изказванията на подкрепящите независимостта лидери, изглежда няма план. Има нещо като махмурлук в сравнение с миналата година\". Поставен на поста от Пучдемон, който продължава да дърпа конците на лагера на независимостта от Белгия, сегашният каталунски премиер Ким Тора, чието встъпване в длъжност в началото на юни позволи премахването на попечителството от Мадрид, се придържа към радикално говорене и се ограничава до драматични жестове. За разлика от левицата, подкрепяща независимостта \"Ескуера републикана\" (ERC, Esquerra Republicana), която твърди, че е по-реалистична. Нейният депутат Габриел Руфиан призова в неделя \"да бъде спукан балонът на говоренето за магическия стремеж към независимост\". Въпреки начина си на говорене, Тора \"няма стратегическа линия в краткосрочен, средносрочен и дългосрочен план\", продължава Бартомеус, който не вярва, че каталунското правителство ще организира нов референдум, нито че ще има нова едностранна декларация за независимост. Освен ако сепаратистките лидери бъдат осъдени, което може да доведе до \"акт на неподчинение, целящ да се извлече полза от недоволството, основано на стремежа към независимост\", добавя университетският преподавател. Успокояване на Мадрид и диалог между глухи Дошъл на власт в Мадрид на 1 юни благодарение най-вече на подкрепата на каталунците, привърженици на независимостта, социалистът Педро Санчес изигра картата на умиротворението като поднови диалога с правителството на Ким Тора. Миналата седмица той говори за референдум за нов статут на Каталуния, който укрепва автономията на региона. Предложение, отхвърлено с махване на ръка от Тора, който заявява, че е готов, ако Мадрид откаже споразумение за нов референдум, да изпълни \"мандата\", произтичаща от незаконното гласуване на 1 октомври, когато около два милиона каталунски избиратели гласуваха за независимост. Това незабавно би поставило Каталуния под прякото управление на Мадрид.", "date": "2018.09.11", "title": "Испания: Кризата в Каталуня една година по-късно"}
{"url": "https://www.24chasa.bg/novini/article/7050853", "text": "Джамбазки: Долу ръцете от Унгария! Бъдещето на ЕС е да се превърне в Европейски съюз на суверенните отечества Един призрак броди из Европа - призракът на розовия либерализъм. Всички сили на нова Европа са се съюзили за свещена хайка срещу този призрак: ЛГБТ либералите от запад, зелените терористи от север и необолшевишките комунисти от юг. За пръв и последен път ще ме видите да заимствам каквото и да е било от Карл Маркс и Фридрих Енгелс, в случая моята своеобразна перифраза на първия абзац от Манифест на комунистическата партия. Смятам, обаче, че в този случай подобна алегория е подходяща. Причината за това е отношението на институциите на ЕС към инакомислещите. Това заявява евродепутатът и заместник-председател на ВМРО Ангел Джамбазки в своя позиция, съобщават от пресцентъра му.  Ето какво посочва още той: В края на миналата година Европейската комисия започна наказателна процедура срещу Полша по чл. 7 от Договора за Европейския съюз. Конкретният повод за това бяха редица конституционни промени, проведени от полското правителство. Причината, обаче, е далеч по-дълбока. От години ЕК се опитва да накаже страни като Полша поради простата причина, че страната води независима вътрешна политика и държи на своите традиционни ценности. Впоследствие, за мое съжаление, представителите в Европейския парламент подкрепиха ЕК. Днес е ред на Унгария. За тези от Вас, които не са запознати с витиеватата брюкселска терминология, бих искал да направя няколко пояснения. Член 7 от Договора за Европейския съюз осигурява нормативната база за това определена страна-членка да бъде наказана за неизпълнение на определени свои задължения. Точната формулировка е следната: „очевиден риск от тежко нарушение от държава-членка на ценностите, посочени в член 2“. Член 2 от своя страна посочва ценностите, на които се основава ЕС. Такива ценности са човешкото достойнство, на свободата, демокрацията, равенството, правовата държава и правата на малцинствата. Проблемът е там, че когато си позволяваш да санкционираш някого на базата на субективни преценки, се отваря вратичка за фрапиращ двоен стандарт. Така е и в този случай с разликата, че сега инициативата се подема от Комисията по граждански въпроси, правосъдие и вътрешни работи. Ултралибералните кръгове в ЕС, в това число и хора от върхушката, си позволяват да определят кое е европейска ценност и кое не. Да вземем например председателя на групата на либералите в Европейския парламент - Ги Ферховстад. Той нееднократно си позволява в пленарната зала (а и извън нея) да твърди, че единствените ценности, които Европа може да има, са крайно либералните левичарски – тези, свързани с неконтролирана миграция, еднополови бракове, промяна на сексуалната ориентация и прочее. Ние, представителите на истинските, непреходни ценности на стара Европа никога няма да се съгласим с подобна формулировка. И ако това беше само реторика, то бихме могли да го определим като колоритна част от дебата ни с представителите на лявата част от политическия спектър. Проблемът е, че това монополизиране на ценностите от страна на либералите и бюрократите води до спекулации с използването на клаузата, заложена в чл. 7 от Договора за Европейския съюз. От тук идват и сравненията на ЕС със Съветския съюз. Всяка проява на различно (от правилното) мнение се наказва. От идването му на власт политическите противници на Виктор Орбан го нападат по всеки възможен начин. Още през 2010 г., първата година на неговото управление, ЕК започна редица правни възражения срещу банковата реформа, която той въведе. През 2011 г. левичарските сили в Европейския парламент разкритикуваха новия медиен закон в Унгария. А опитите да се действа чрез активиране на чл. 7 по т. нар. „унгарски въпрос“ датират още от 2013 година, когато Руи Таварес, представител на зелените в Европейския парламент, подготви доклад за Комисията по граждански свободи към ЕП, в който предложи Унгария да бъде наказана. През 2014 г. пък ЕС разкритикува Унгария заради това, че отказва да приеме мулти-култи модела, фаворизиран от европейските либерално-болшевишки елити. От тогава насам датират и критиките относно твърдата политика на Орбан срещу приемането на нелегални мигранти на територията на Унгария. Всички тези атаки имат нещо общо помежду си. Те не са мотивирани от юридическа необходимост, каквато Договора за ЕС предвижда. Напротив - те са политически мотивирани от противниците на Виктор Орбан и „Фидес“. Очевидно е, че това е единственият начин да се противодейства на един политик, който е твърдо решен да запази ценностите на народа си и който има достатъчно електорална подкрепа, за да води независима политика. Когато не могат да го победят на избори, НПО-та и противници от Унгария и Европа действат нагло и подмолно, завоалирайки политически мотивираните си действия като нарушение на юридическия фундамент на ЕС. Твърдо съм убеден че няма да успеят. Дори докладът на колегата Саргентини (да, познахте, от Зелената партия) и Комисията по граждански свободи към ЕП да бъде приет, крайната дума има Съветът на ЕС. Там тези номера няма да минат. И това е доста показателно. Това трябва да показва посоката, към която ЕС трябва да насочи реформите си. Защото властта, взимането на решения, а и политическата отговорност трябва да принадлежи на правителствата на суверенните страни-членки. Не на брюкселските бюрократи и розовите либерало-болшевики.", "date": "2018.09.11", "title": "Джамбазки: Бъдещето на ЕС е да се превърне в Европейски съюз на суверенните отечества"}
{"url": "https://www.24chasa.bg/novini/article/7051109", "text": "Румънски съд реши, че хакер, познат под името Гучифер, може да бъде екстрадиран в Съединените щати, където да излежи присъдата си от 4 и половина години затвор, предаде Асошиейтед прес. Съдът в централния град Алба Юлия реши вчера, че румънецът Марчел Лазар Лехел ще бъде екстрадиран, след като изтърпи седемгодишната си присъда в Румъния, предаде БТА.  Той също така твърдеше, че е хакнал имейли на Хилари Клинтън, но прокурорите не намериха доказателства. 46-годишният Лехел беше изпратен в САЩ през март 2016 г. и се призна за виновен за хакерска атака в щата Вирджиния. По-късно той беше върнат в Румъния и в момента излежава присъда в град Дева по други обвинения. Вчерашното решение на съда може да бъде обжалвано.", "date": "2018.09.11", "title": "Съд в Румъния разреши екстрадиция на румънски хакер в САЩ"}
{"url": "https://www.24chasa.bg/novini/article/7051136", "text": "Британската министър-председателка Тереза Мей разглежда неофициалната среща на върха на Европейския съюз на 20 септември като важен етап от преговорите за Брекзит, който ще позволи на лидерите от общността за първи път да обсъдят плана й за напускане на Великобритания, заяви неин говорител, цитиран от Ройтерс и ТАСС. \"Министър-председателката каза, че следващата сряда ще пътува за Залцбург, за да участва в неофициалната среща на върха на ЕС, която ще бъде едновременно важен етап в преговорите за Брекзит и възможност за взаимодействие с останалите членове на ЕС по общите предизвикателства\", заяви говорителят на Мей. \"На нея лидерите за първи път ще обсъдят заедно Бялата книга на британското правителство, съдържаща редица сериозни и заслужаващи доверие предложения\", каза той, имайки предвид т.нар. план Чекърс, предава БТА. През юли британското правителство публикува Бяла книга, в която представи план за отношенията между Великобритания и ЕС след Брекзит. Редица членове на правителството, сред които бившият министър за Брекзит Дейвид Дейвис и бившият външен министър Борис Джонсън подадоха оставка, определяйки документа като твърде голяма отстъпка към Брюксел. Според британския в. \"Файненшъл таймс\" на срещата в Залцбург лидерите от ЕС може да изразят подкрепа за плана на Мей - нещо, от което тя се нуждае в момент, когато във Великобритания предложенията й са подложени на критики, включително от хора от нейната Консервативна партия.", "date": "2018.09.11", "title": "Мей: Срещата на  ЕС следващата седмица е важен етап в преговорите за Брекзит"}
{"url": "https://www.24chasa.bg/novini/article/7051144", "text": "По последни данни жертвите при са 25, а ранените - 130, предаде Асошиейтед прес, като се позова на служител на полицията в Нангархар. Според афганистанската телевизия Толонюз загиналите при атентата в Нангархар са 50, предаде ТАСС. Атентатор самоубиец се взриви днес сред група протестиращи, които блокираха магистралата, свързваща Джалалабад и намиращия се на границата с Пакистан град Торхам, предаде БТА. По-рано днес също в Нангархар имаше серия от взривове близо до няколко училища, при които загина един човек, а четирима бяха ранени, посочва Асошиейтед прес.", "date": "2018.09.11", "title": "25 са жертвите на атаката в афганистанската провинция Нангархар"}
{"url": "https://www.24chasa.bg/novini/article/7051135", "text": "Грешка е, че договорът с Австрия за трансплантиране на бял дроб на български пациенти, не се поднови, каза в националния пресклуб на БТА директорът на Изпълнителната агенция по трансплантация /ИАТ/ д-р Марияна Симеонова. От Министерството на здравеопазването вчера съобщиха, че  Симеонова изрази съжалението си, че не е взела еднолично решение да поднови договора през 2017 г., дори с риск да бъде уволнена. Не разбирам защо при добре работещ механизъм, с доверието на болницата във Виена, с доверието на организацията \"Евротрансплант\" се наложи да се търси друго лечебно заведение за белодробни трансплантации, каза още тя. По думите й преговорите с болницата в Есен, Германия - откъдето е заявен интерес за договор с България, и подписването на нов договор са отнели поне 7-9 месеца, тъй като процедурата е строго регламентирана и се спазва. Едва ли трансплантацията на бял дроб в Есен ще е по-евтина в сравнение с тези, извършени досега във Виена, подчерта тя и уточни, че във Виена цената й е била 120 хиляди евро. Досега бял дроб е трансплантиран на 8 българи, а 17 са вписани в листата на чакащите, добави още д-р Симеонова.", "date": "2018.09.11", "title": "Шефката на Изпълнителната агенция по трансплантация каза защо е подала оставка"}
{"url": "https://www.24chasa.bg/novini/article/7051139", "text": "69-годишна е предадена на съд за съставяне на фалшиво завещание, съобщи пловдивската районна прокуратура. Разследващите са установили, че жената е саморъчно е написала документа от името на мъжа, с когото живеела на семейни начала. В него пишело, че оставя на нейния внук \"апартамент, къща и пари в банка\", и то \"само на него\". По-късно мъжът починал, но наследниците му оспорили автентичността на завещанието. Експертизата доказала, че е подправено.", "date": "2018.09.11", "title": "69-годишна на съд, фалшифицирала завещанието на приятеля си"}
{"url": "https://www.24chasa.bg/novini/article/7051156", "text": "Американски метеоролози издадоха днес предупреждение за покачване на нивото на водата в голям участък от Източното крайбрежие на САЩ заради приближаването на опустошителния ураган Флорънс, предаде Франс прес, цитирана от БТА.  Днес на обед над 1,25 милиона души от крабрейжната зона на щатите Вирджиния, Северна Каролина и Южна Каролина се евакуират заради стихията. В трите щата е обявено извънредно положение и ще бъдат отделени федерални средства за справяне с очакваните поражения от бурята. Ураганът Флорънс е от четвърта степен по 5-степенната скала за измерване на силата на ураганите. Очаква се утре той да премине между Бахамските острови и Бермудите и да достигне в четвъртък американските брегове. Центърът за наблюдение на ураганите в Маями съобщи, че стихията е отслабнала леко и ветровете й са намалели и сега са със скорост 215 километра в час, а преди са били със скорост 220 километра в час. Но метеоролозите очакват засилване на урагана отново. Стихията е на 1530 километра източно-югоизточно от Кейп Фиър в Северна Каролина, предадоха Ройтерс и Асошиейтед прес. За последен път такъв мощен ураган засегна тези части на Източното крайбрежие през 1954 г. Това беше ураганът Хейзъл, нанесъл големи щети в щата Северна Каролина, над който връхлетя първо. Тогава загинаха 19 души, а 15 000 сгради бяха разрушени. Хейзъл премина през общо седем щата. Във Вирджиния, Пенсилвания и Ню Йорк ураганът отне живота на най-малко 60 души. Южният щат Флорида, който е по-близо до екватора и до зоната на зараждане на ураганите в Атлантическия океан, е преживял през миналия век най-малко четири урагана от четвърта или по-висока степен, в това число урагана Андрю през 1991 г.", "date": "2018.09.11", "title": "Още се покачва водата по Източното крайбрежие на САЩ заради урагана Флорънс"}
{"url": "https://www.24chasa.bg/novini/article/7051157", "text": "Словакия подкрепя присъединяването на Румъния към Шенген и смята, че е необходимо разширяването на това пространство за по-добра защита на Европейския съюз, заяви днес премиерът на Словакия Петер Пелегрини, който е на посещение в Букурещ, предаде Аджерпрес. \"За по-добра защита на Европейския съюз е необходимо разширяване на Шенгенското пространство. Много е важно границите на Шенгенското пространство да се придвижат на юг, а мнението на Словакия е, че който изпълнява условията и е подготвен технически, трябва да бъде включен в Шенгенското пространство. Неприемливо е присъединяването или неприсъединяването да се обуславя от политически въпроси, тъй като това не е от полза на европейската политика\", изтъкна Пелегрини на съвместна пресконференция с румънския премиер Виорика Дънчила, предаде БТА.  Той каза, че по време на разговорите с Дънчила я е уверил, че Словакия подкрепя присъединяването на Румъния към Шенгенското пространство. Пелегрини отбеляза също, че през 2019 г. Словакия ще председателства Организацията за икономическо сътрудничество и развитие (ОИСР) и че страната ще подкрепи кандидатурата на Румъния за присъединяване към тази организация. Словашкият премиер също така изрази надежда, че срещата на инициативата \"Три морета\", която ще се състои в Букурещ на 17 и 18 септември, ще доведе до конкретни резултати и проекти. \"Словакия оценява високо усилията на Румъния по отношение на организирането на срещата на инициативата \"Три морета\". Надяваме се, че тази среща ще донесе съществени резултати, конкретни проекти в регионалното сътрудничество, инфраструктурата и останалите области\", посочи Пелегрини на съвместна пресконференция с румънския президент Клаус Йоханис. Инициативата \"Три морета\" включва 12 страни членки на Европейския съюз, намиращи се между Балтийско, Адриатическо и Черно море: Австрия, България, Хърватия, Чехия, Естония, Унгария, Литва, Латвия, Полша, Словакия, Словения и Румъния.", "date": "2018.09.11", "title": "Словашкият премиер подкрепи влизането на Румъния в Шенген"}
{"url": "https://www.24chasa.bg/novini/article/7051162", "text": "Американците отбелязаха годишнината от атентатите от 11 септември 2001 г. Нюйоркчани се стекоха на мястото, на което се намираха двете кули на Световния търговски център, сринати от похитени от терористи самолети преди 17 години, предаде Асошиейтед прес. Възпоменателната церемония започна с минута мълчание и звън на камбани в 8,46 ч. местно време, когато първият похитен самолет се вряза в Северната кула на Световния търговски център. Ритуалът се повтори в 9,03 ч. местно време, когато вторият похитен самолет се вряза в Южната кула на центъра, предаде БТА. По традиция на церемонията бяха прочетени имената на близо 3000-те жертви на атентатите, извършени преди 17 години. На нея присъстваха кметът на Ню Йорк Бил де Блазио, губернаторът на щата Ню Йорк Андрю Куомо, постоянната представителка на САЩ в ООН Ники Хейли, Руди Джулиани, който бе кмет по времето на атентатите, а днес е адвокат на Доналд Тръмп, Майкъл Блумбърг, кмет на Ню Йорк след Джулиани. Политически речи не бяха произнесени, предаде Франс прес. На 11 септември 2001 г. терористи похитиха общо четири самолета. Освен двете машини, с които бяха ударени двете кули на Световния търговски център, терористите врязаха самолет и в сградата на Пентагона във Вашингтон. Четвърти похитен самолет се разби в щата Пенсилвания. Предположенията бяха, че терористите може би са планирали да ударят с него Белия дом или Конгреса. На мястото на кулите близнаци на в Ню Йорк днес има няколко нови небостъргача и мемориален комплекс за жертвите на атентатите. Възпоменателни церемонии днес имаше и в Шанксвил в Пенсилвания на мястото, на което се разби четвъртият похитен самолет, както и в Пентагона. Президентът Доналд Тръмп присъства на церемонията в Шанксвил. Той бе придружаван там от първата дама Мелания. Церемонията беше пред мемориала на жертвите на похитения самолет, предаде Франс прес. Пред участниците в нея Тръмп отдаде почит на героите от полет 93, които са променили хода на историята, предаде Франс прес. Пътниците в похитения самолет се разбунтуваха срещу похитителите и така се стигна до катастрофата му в полето в Пенсилвания. На мястото на катастрофата бе издигнат мемориален комплекс. А в него бе открит монумент, наречен \"Кула на гласовете\". Той е висок близо 30 метра. Предстои там да бъдат поставени 40 камбани, чийто звук ще се променя в зависимост от силата и посоката на вятъра. \"Този мемориал е послание към света. Америка няма да отстъпи никога пред тиранията\", каза Тръмп и подчерта, че е решен да направи всичко необходимо, за да гарантира сигурността на страната си. Вицепрезидентът Майк Пенс присъства на церемония в Пентагона. Там бяха и близките на 184-те жертви, загинали при врязването на третия похитен самолет в сградата. Пенс заяви пред тях, че американската нация продължава да жалее заради жертвите на атентатите. Той подчерта, че е важно всяко ново поколение да знае какво се е случило на 11 септември 2001 г. Пенс изтъкна героизма на хората, които са работили в Пентагона в деня на атентата, като припомни, че те са влизали на няколко пъти в сградата, за да изваждат оцелели оттам. \"Терористите се надяваха да сломят духа ни и се провалиха\", каза той. Жертвите на четирите атентата с 2753. От тях 1642 са идентифицирани, припомня Ройтерс.", "date": "2018.09.11", "title": "С минута мълчание започна церемонията в памет на жертвите на атентатите от 11 септември (Обновена)"}
{"url": "https://www.24chasa.bg/novini/article/7051161", "text": "Общото събрание /ОС/ на Българската академия на науките /БАН/ ще даде утре пресконференция на тема \"Кризата НИМХ - БАН\", съобщи пресцентърът на Академията. Пресконференцията е от 14.00 часа в сградата на БАН, на ул. \"15 ноември\" 1, в зала 207 - \"Акад. Иван Евстратиев Гешов\". В нея ще участват председателят на Общото събрание на БАН проф. Евелина Славчева и други членове на ОС на БАН. Общото събрание на БАН гласува вчера, че отчитайки декларираното намерение на правителството за решаване на проблема с НИМХ, ОС на БАН изразява съгласие за частично извеждане на НИМХ от структурата на БАН и преминаването в нова структура, създадена от Министерския съвет. Определението \"частично\" включва цялостната оперативна дейност, изпълняване от НИМХ-БАН, както и учени и служители, които са декларирали намерение за напускане на БАН. Тази сутрин в позиция от НИМХ метеоролозите заявиха, че след като не можаха да блокират работата на Националния институт по метеорология и хидрология с недофинансиране, ръководните органи на БАН успяха с административни средства. \"Ние, работещите в НИМХ, направихме всичко необходимо, за да запазим дейността си. Възможностите ни са изчерпани! Остават ни броени дни - 7, до пълното спиране на работата и до започването на разпад на структурите. От 12 дни НИМХ е без ръководство\", заявиха метеоролозите.", "date": "2018.09.11", "title": "БАН дава пресконференция за кризата с НИМХ"}
{"url": "https://www.24chasa.bg/novini/article/7051160", "text": "Синът на Ветко и Маринела Арабаджиеви - Вълчо да бъде върнат обратно в ареста, реши апелативният спецсъд, отменяйки по-рано наложената му 20 хил. лева гаранция. Съдиите Даниела Росенова, Димчо Георгиев и Веселина Вълева посочиха, че решението на първия съд за свободата на Вълчо е \"незаконосъобразно\" и \"необосновано\". В него имало и основни грешки в употребата на правни термини.  Апелативният съд откри доказателства срещу Арабаджиев по обвинението му в пране на пари. Според прокуратурата той е държал 5,4 милиона лева в три касети в трезор на банка.  Според магистратите произходът на тези пари е неизяснен и най-вероятно те са от укрити данъци на фирмата \"Виктория Груп корпорейшън\" на фамилията Арабаджиеви.  \"Не е сериозно да се приеме, че Вълчо Арабаджиев не е бил запознат каква е дейността на многото на брой фирми на родителите му\", каза съдия Росенова, визирайки доказателства, че Ветко и Маринела Арабаджиеви са част от престъпна група за източване на ДДС от хазната.  Според съдиите делото е със сложна фактическа обстановка и за да не попречи Арабаджиев-младши за изясняването й, те прецениха, че той трябва да бъде задържан. Аргументираха връщането му в килията и със защита на обществения интерес. Задържани с Арабаджиев бяха и двете счетоводителки - Ромелия Кирилова и Елена Караянева. Според съда има доказателства, че те са участвали в престъпна група за укриване на данъци, която била с изключителна степен на организираност. Арабаджиев, Кирилова и Караянева бяха задържани в съдебната зала. Най-тежко новината прие сестрата на Вълчо Арабаджиев - Александра, която го прегръщаше, ронейки сълзи.", "date": "2018.09.11", "title": "Апелативният съд върна в ареста Вълчо Арабаджиев"}
{"url": "https://www.24chasa.bg/novini/article/7051186", "text": "Лекари от щата Колорадо съобщават, че са регистрирали първи в света случай на смърт вследствие на предозиране с марихуана. Случаят е описан в статия в списание Clinical Practice and Cases in Emergency Medicine, предаде  .  11-месечно дете е постъпило в болница. Анализът е установил, че детето е развило миокардит, вследствие на което е починало. След смъртта в кръвта му е открито високо съдържание на психоактивния компонент на марихуаната. Лекарите смятат, че марихуаната е попаднала в кръвта на бебето чрез родителите, които често употребявали наркотика. Разглеждат се и други причини за смъртта, например вируси и инфекции, но версията за предозиране е основна. Според статията негативното влияние на канабиса върху миокарда е известно отдавна, но досега не е регистриран смъртен случай вследствие на употреба на наркотика.", "date": "2018.09.11", "title": "11-месечно бебе почина в Колорадо, в кръвта му открили висока доза марихуана"}
{"url": "https://www.24chasa.bg/novini/article/7051182", "text": "60% от американците получават държавна пенсия, 40%-пенсия от частни фондове. Средната пенсия в САЩ е 1440 долара на месец. Това казва в интервю за радио \"Свобода\" професор Ричард Ериксон от Университета на Източна Каролина, цитиран от dir.bg.  \"В последните години 36% от мъжете работят до 70-годишна възраст, а 28% от жените надхвърлят и тази възраст. Това означава, че на около 40% от американците парите не им стигат след пенсия и те продължават да се трудят, но останалите не правят това, значи, имат достатъчно средства за живот, който не се отличава много от годините, в които са получавали заплата\", казва професорът. Според него, ако си спечелил 1 милион долара и инвестираш тези прави правилно, ще си осигуриш доход от 100-130 000 долара годишно, а с тези пари може да се живее нормално в щатите. На въпрос -колко от американците имат такива пари и живеят добре и след пенсиониране, Ериксон не цитира цифра, но казва, че става дума за значителна част от населението. \"Американската система за пенсионно застраховане е създадена след кризата от 1933 година и е предназначена да подкрепя хората, изпаднали в трудно положение при критична икономическа ситуация. Иначе Америка е страна на частния бизнес и хората просто отделят част от доходите си за годините след спиране на работа. Така всеки си създава свой пенсионен фонд. Освен това, повечето частни компании плащат много добри пенсии на своите служители, по-високи, отколкото е държавната пенсия\", допълва професорът. Що се отнася до възрастта, когато хората придобиват право на пенсиониране, според професора това е диапазон от 62 до 72 години, през който всеки решава кога да се пенсионира. Разбира се, колкото по-рано се пенсионират, толкова по-малка ще е пенсията им. Пълна пенсия се получава при навършване на 66 години за мъжете и жените. Той даде пример с пенсиите на учителите. \"Ако учител работи 33 години в САЩ, той получава годишна пенсия колкото е била работната му заплата в последната година от трудовия му стаж. В Ню Джърси например това са около 130 000 долара\", каза Ериксон.", "date": "2018.09.11", "title": "Пенсионната система на САЩ: Защо там няма протести и оплаквания"}
{"url": "https://www.24chasa.bg/novini/article/7051314", "text": "Парламентът ще разгледа няколко доклада за дейността на органите на съдебната власт, предвижда проектопрограмата на депутатите за тази седмица. Очаква се утре Народното събрание да започне работа с разглеждане на Годишни доклади за дейността на Висшия съдебен съвет /ВСС/ и Инспектората към него за 2016 и 2017 г. В проектопрограмата са още доклади за прилагането на закона и за дейността на съдилищата през 2016 и 2017 г., доклади за прилагането на закона и за дейността на административните съдилища през 2016 и 2017 г., както и доклади за прилагането на закона и за дейността на прокуратурата и на разследващите органи през 2016 и 2017 година, предава БТА. Предвижда се парламентът да разгледа на първо четене промени в Закона за енергията от възобновяеми източници, в Закона за културното наследство и в Търговския закон. Очаква се депутатите да приемат процедурни правила за избор на съдия в Конституционния съд на Република България от квотата на Народното събрание. За четвъртък се предвижда повторно обсъждане на върнатите с президентско вето промени в Административнопроцесуалния кодекс. След това е заложено второ четене на промени в Закона за пътищата. За петък е предвиден традиционният парламентарен контрол.", "date": "2018.09.11", "title": "Парламентът ще разгледа доклади за дейността на съдебната система"}
{"url": "https://www.24chasa.bg/novini/article/7051319", "text": "Гръцките власти са спрели над 150 бежанци и мигранти, някои от които пътуващи по суша, а други са били спасени в Средиземно море, съобщиха официални представители и медии днес, предаде ДПА. Полицията заяви, че е открила 56 мигранти и е арестувала трима предполагаеми трафиканти в два камиона, пътуващи към Западна Гърция от границата с Турция, предава БТА. Междувременно бреговата охрана е открила 21 мигранти, изоставени от трафикантите на труднодостъпен бряг на остров Крит, а други 82 е спасила от кораб с повреден двигател край Пелопонес, предаде държавното радио ЕРТ. Гърция е основен входен пункт за бежанците и мигрантите, опитващи се да достигнат по-богатите страни от Европейския съюз. В разгара на мигрантската криза през 2015-2016 г. над 1 милион души преминаха през страната.", "date": "2018.09.11", "title": "Гърция е задържала над 150 мигранти по суша и море"}
{"url": "https://www.24chasa.bg/novini/article/7051325", "text": "Депутатите от италианското Движение \"Пет звезди\" ще гласуват в Европейския парламент за активирането спрямо Унгария на член 7 от Лисабонския договор, който предвижда налагането на санкции заради нарушение на нормите на ЕС. Това съобщи днес вестник \"Република\", цитиран от ТАСС. По този начин \"Пет звезди\" няма да подкрепи решението на коалиционния си партньор в правителството на Италия - партията \"Лига\". Лидерът на \"Лигата\" Матео Салвини, който е вицепремиер и вътрешен министър на Италия е заявил, че ще окаже подкрепа на унгарския премиер Виктор Орбан. \"Република\" окачествява това противоречие като поредния разкол в управляващото мнозинство, съобщи ТАСС. Вчера австрийският канцлер Себастиан Курц каза по тв канал ОРФ, че евродепутатите от неговата Австрийска народна партия ще гласуват в подкрепа на активирането на член 7 срещу Унгария, предаде Асошиейтед прес. \"Не може да има компромиси с върховенството на закона\", заяви Курц и добави, че \"фундаменталните ценности трябва да бъдат защитени\". Австрийската народна партия и партията на Орбан \"Фидес\" членуват в Европейската народна партия - най-многобройната парламентарна група в Европейския парламент, предаде БТА. Днес Европейският парламент започна дебати за това дали на Унгария да бъдат наложени политически санкции заради политиката на нейното правителство, за която опоненти смятат, че нарушава основни демократични ценности и върховенството на закона. На заседанието в Страсбург изложение ще направи Орбан, който е заявил, че това е наказателна акция срещу Унгария заради твърдата й позиция срещу имиграцията. За утре е предвидено евродепутатите да гласуват предложението за стартиране на процедурата, която в крайна сметка може да лиши Будапеща от право на глас в колективните решения на ЕС, предадоха агенциите.", "date": "2018.09.11", "title": "Италиански вестник: Движение \"Пет звезди\" ще гласува в ЕП за санкции срещу Унгария"}
{"url": "https://www.24chasa.bg/novini/article/7051328", "text": "Редовното правителствено заседание ще се проведе както обикновено – в сряда, 12 септември, от 10 ч. при следния предварителен дневен ред: 1. ПРОЕКТ НА РАЗПОРЕЖДАНЕ ЗА ПРЕКРАТЯВАНЕ СТАТУТА НА СВОБОДНА ЗОНА – СВИЛЕНГРАД. Внася: министърът на икономиката 2. ПРОЕКТ НА РЕШЕНИЕ ЗА ОДОБРЯВАНЕ НА ГОДИШНИЯ ОТЧЕТ ЗА ДЕЙНОСТТА НА ДЪРЖАВЕН ФОНД „ЗЕМЕДЕЛИЕ“ И РАЗПЛАЩАТЕЛНАТА АГЕНЦИЯ ЗА 2017 Г. Внася: министърът на земеделието, храните и горите 3. ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛНА НАУЧНА ПРОГРАМА. Внася: министърът на образованието и науката 4. ПРОЕКТ НА ПОСТАНОВЛЕНИЕ ЗА ПРЕОБРАЗУВАНЕ НА ФАКУЛТЕТА ПО НАЧАЛНА И ПРЕДУЧИЛИЩНА ПЕДАГОГИКА В СТРУКТУРАТА НА СОФИЙСКИЯ УНИВЕРСИТЕТ „СВ. КЛИМЕНТ ОХРИДСКИ“ ВЪВ ФАКУЛТЕТ ПО НАУКИ ЗА ОБРАЗОВАНИЕТО И ИЗКУСТВАТА. Внася: министърът на образованието и науката 5. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „ИНОВАЦИИ И КОНКУРЕНТОСПОСОБНОСТ“ 2014-2020. Внася: министърът на икономиката 6. ПРОЕКТ НА РЕШЕНИЕ ЗА ОДОБРЯВАНЕ ИЗПЛАЩАНЕТО НА РАЗХОДИ ЗА ОБУЧЕНИЕ НА МАРСЕЛО ЦВЕТАНОВ ИЛИЕВ В CAMBRIDGE SCHOOL OF VISUAL & PERFORMING ARTS. Внася: министърът на образованието и науката 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА СТИПЕНДИИ ЗА ОБРАЗОВАТЕЛНИ РЕЗУЛТАТИ НА ОБЩИНСКИТЕ УЧИЛИЩА. Внася: министърът на образованието и науката 8. ПРОЕКТ НА РЕШЕНИЕ ЗА УЧРЕДЯВАНЕ НА СЕРВИТУТ ЗА СРОК ОТ 10 ГОДИНИ ВЪЗМЕЗДНО ВЪРХУ ПОЗЕМЛЕНИ ИМОТИ В ГОРСКИ ТЕРИТОРИИ - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА С. ЧЕЛОПЕЧ, ОБЩИНА ЧЕЛОПЕЧ. Внася: министърът на земеделието, храните и горите 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРИДОБИВАНЕ ОТ БЪЛГАРСКАТА ДЪРЖАВА ЧРЕЗ ДАРЕНИЕ ОТ ОБЩИНА ЛЕТНИЦА НА ИМОТ - ЧАСТНА ОБЩИНСКА СОБСТВЕНОСТ, ОБЯВЯВАНЕТО МУ ЗА ИМОТ - ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА ОБЩИНА ЛЕТНИЦА. Внася: министърът на околната среда и водите 10. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО В ОБЛАСТТА НА АРХИВИТЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА АЛЖИРСКАТА ДЕМОКРАТИЧНА И НАРОДНА РЕПУБЛИКА. Внася: заместник министър-председателят по правосъдната реформа и министър на външните работи 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2018 Г. Внася: министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 13. ПРОЕКТ НА РЕШЕНИЕ ЗА УТВЪРЖДАВАНЕ НА ПОЗИЦИИТЕ НА РЕПУБЛИКА БЪЛГАРИЯ И СЪСТАВА НА БЪЛГАРСКАТА ПРАВИТЕЛСТВЕНА ДЕЛЕГАЦИЯ ЗА УЧАСТИЕ В 73-АТА РЕДОВНА СЕСИЯ НА ОБЩОТО СЪБРАНИЕ НА ОРГАНИЗАЦИЯТА НА ОБЕДИНЕНИТЕ НАЦИИ. Внася: заместник министър-председателят по правосъдната реформа и министър на външните работи 14. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ОТКРИВАНЕ НА КОНСУЛСТВО НА РЕПУБЛИКА ИНДОНЕЗИЯ В РЕПУБЛИКА БЪЛГАРИЯ, РЪКОВОДЕНО ОТ ПОЧЕТНО КОНСУЛСКО ДЛЪЖНОСТНО ЛИЦЕ, СЪС СЕДАЛИЩЕ В ГР. БАНСКО И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТ БЛАГОЕВГРАД, И ЗА ДАВАНЕ НА СЪГЛАСИЕ БОРИСЛАВ ПЕТРОВ - ГРАЖДАНИН НА РЕПУБЛИКА БЪЛГАРИЯ, ДА ИЗПЪЛНЯВА ФУНКЦИИТЕ НА ПОЧЕТНО КОНСУЛСКО ДЛЪЖНОСТНО ЛИЦЕ НА РЕПУБЛИКА ИНДОНЕЗИЯ В РЕПУБЛИКА БЪЛГАРИЯ, СЪС СЕДАЛИЩЕ В ГР. БАНСКО И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ОБЛАСТ БЛАГОЕВГРАД. Внася: заместник министър-председателят по правосъдната реформа и министър на външните работи 15. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА ПРОВЕЖДАНЕ НА ПРЕГОВОРИ И ПОДГОТОВКА НА ПРОЕКТ НА МЕЖДУПРАВИТЕЛСТВЕНО СПОРАЗУМЕНИЕ МЕЖДУ РЕПУБЛИКА БЪЛГАРИЯ И РЕПУБЛИКА ГЪРЦИЯ, УРЕЖДАЩО ДАНЪЧНОТО ТРЕТИРАНЕ НА ПРОЕКТ „МЕЖДУСИСТЕМНА ГАЗОВА ВРЪЗКА ГЪРЦИЯ – БЪЛГАРИЯ“ (ПРОЕКТ IGB). Внася: министърът на енергетиката 16. ПРОЕКТ НА РЕШЕНИЕ ЗА ПРИЕМАНЕ НА ДОКЛАДИ НА ДЪРЖАВНО-ОБЩЕСТВЕНАТА КОНСУЛТАТИВНА КОМИСИЯ ПО ПРОБЛЕМИТЕ НА БЕЗОПАСНОСТТА НА ДВИЖЕНИЕТО ПО ПЪТИЩАТА ЗА СЪСТОЯНИЕТО НА БЕЗОПАСНОСТТА НА ДВИЖЕНИЕТО ПО ПЪТИЩАТА НА РЕПУБЛИКА БЪЛГАРИЯ ПРЕЗ ПЕРИОДА 2011-2016 Г. И ПРЕЗ 2017 Г.И ЗА ВЪЗЛАГАНЕ ЗА ВНАСЯНЕ В МИНИСТЕРСКИЯ СЪВЕТ НА ПРОЕКТ НА РЕШЕНИЕ ЗА ОДОБРЯВАНЕ НА МЕРКИ ЗА ОГРАНИЧАВАНЕ НА ПЪТНОТРАНСПОРТНИЯ ТРАВМАТИЗЪМ ДО 2020 Г. Внася: министърът на вътрешните работи 17. ПРОЕКТ НА РЕШЕНИЕ ЗА ОДОБРЯВАНЕ НА ОТЧЕТ ЗА СЪСТОЯНИЕТО И ГОДИШЕН ПЛАН ЗА РАЗВИТИЕТО И ОБНОВЯВАНЕТО НА ИНФОРМАЦИОННИТЕ РЕСУРСИ В АДМИНИСТРАЦИЯТА И ИНФОРМАЦИОННИТЕ РЕСУРСИ НА ЕДИННАТА ЕЛЕКТРОННА СЪОБЩИТЕЛНА МРЕЖА НА ДЪРЖАВНАТА АДМИНИСТРАЦИЯ И ЗА НУЖДИТЕ НА НАЦИОНАЛНАТА СИГУРНОСТ. Внася: заместник министър-председателят 18. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА КАСОВОТО ИЗПЪЛНЕНИЕ НА КОНСОЛИДИРАНАТА ФИСКАЛНА ПРОГРАМА ЗА ПЪРВОТО ПОЛУГОДИЕ НА 2018 Г. Внася: министърът на финансите 19. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ОФИЦИАЛНА ДЕЛЕГАЦИЯ ЗА УЧАСТИЕ В 19-АТА СЕСИЯ НА СМЕСЕНАТА МЕЖДУПРАВИТЕЛСТВЕНА БЪЛГАРО-ИРАНСКА КОМИСИЯ ЗА ИКОНОМИЧЕСКО, ПРОМИШЛЕНО, ТЪРГОВСКО И ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ ОТ 19 ДО 21 СЕПТЕМВРИ 2018 Г. В СОФИЯ. Внася: министърът на транспорта, информационните технологии и съобщенията 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНА АГЕНЦИЯ „ДЪРЖАВЕН РЕЗЕРВ И ВОЕННОВРЕМЕННИ ЗАПАСИ“, ПРИЕТ С ПОСТАНОВЛЕНИЕ № 13 НА МИНИСТЕРСКИЯ СЪВЕТ ОТ 2004 Г. Внася: заместник министър-председателят по обществения ред и сигурността и министър на отбраната 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ВАЛУТНИЯ ЗАКОН. Внася: министърът на финансите 22. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА 2018 Г. ЗА ФИНАНСИРАНЕ ИЗГРАЖДАНЕТО НА ОБХОД НА ГР. ГАБРОВО - ФАЗА I. Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА АПОРТИРАНЕТО НА ИМОТИ В КАПИТАЛА НА „СЕРДИКА СПОРТНИ ИМОТИ“ ЕАД. Внася: министърът на младежта и спорта 24. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 17 И 18 СЕПТЕМВРИ 2018 Г. В ЛИНЦ. Внася: министърът на енергетиката 25. ПРОЕКТ НА РЕШЕНИЕ ЗА ОДОБРЯВАНЕ НА УЧАСТИЕТО, ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ В ОСМАТА СЕСИЯ НА КОНФЕРЕНЦИЯТА НА СТРАНИТЕ ПО РАМКОВАТА КОНВЕНЦИЯ ЗА КОНТРОЛ НА ТЮТЮНА НА СВЕТОВНАТА ЗДРАВНА ОРГАНИЗАЦИЯ, КОЯТО ЩЕ СЕ ПРОВЕДЕ ОТ 1 ДО 6 ОКТОМВРИ 2018 Г. В ЖЕНЕВА. Внася: министърът на здравеопазването Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2018.09.11", "title": "Вижте какво ще решава Министерският съвет утре"}
{"url": "https://www.24chasa.bg/novini/article/7051370", "text": "Румънският премиер Виорика Дънчила се срещна с външните министри на Полша и Турция Яцек Чапутович и Мевлют Чавушоглу, които участват в тристранни консултации Румъния - Полша - Турция на равнище министри на външните работи в Букурещ днес, предаде Аджерпес. По време на срещата Дънчила изтъкна твърдия ангажимент на румънските власти да спазят поетите задължения за подсилване на капацитета на НАТО за възпиране и отбрана, предава БТА. В срещата участваше също и румънският външен министър Теодор Мелешкану, а дискусиите бяха концентрирани около приноса на трите страни към обезпечаването на регионалната и евроатлантическата сигурност - с акцент върху приоритетите на НАТО в настоящия международен контекст, предава БТА. Премиерът Дънчила изтъкна усилията и съществения напредък на Румъния в увеличаването на бюджета на отбраната и модернизирането на румънските въоръжени сили съгласно поетите в рамките на НАТО ангажименти, се посочва в прессъобщение. От своя страна турският външен министър Мевлют Чавушоглу по време на съвместната пресконференция на тримата министри насочи вниманието към сирийския конфликт, като призова за \"мирно решение\" в северозападната провинция Идлиб, съобщава в. \"Хюриет дейли нюз\". \"Нашето предложение е ясно. Атаките трябва да спрат. Нека да работим заедно, за да сложим край на присъствието на терористичните групи\", посочи Чавушоглу. \"Призовавам всички да надигнат глас срещу агресията на сирийския режим и за намиране на мирно решение\", подчерта още той. Сирийският режим обяви неотдавна планове за голяма военна офанзива в Идлиб, който е под контрола на различни въоръжени опозиционни групировки, отбелязва изданието.", "date": "2018.09.11", "title": "Чавушоглу призова за мирно решение в Идлиб на среща с външните министри\nна Полша и Румъния"}
{"url": "https://www.24chasa.bg/novini/article/7051375", "text": "Тайният любовник на лейди Даяна, Оливър Хоaре, почина от рак на 73-годишна възраст в дома му във Франция. Той беше един от най-известните търговци на предмети на изкуството. Хоаре беше близък приятел на принц Чарлз, информира  Отношенията му с Даяна процъфтяват през деветдесетте години. Въпреки това той никога не призна публично аферата си с нея. Хоаре, баща на три деца, беше женен за дъщерята на френски петролен магнат - Даян де Валднер. През 1995 г. Даяна заяви в интервю пред Мартин Башир, че „понякога е звъняла“ на Хоаре. „В продължение на период от шест до девет месеца, няколко пъти, но със сигурност не по обсебващ начин, не“, настоя тя тогава. Кралският биограф обаче твърди друго. Според нея Даяна е полудяла от скръб, защото е разбрала, че е бременна и трябва да направи аборт. През 2005 г. Хоаре е въвлечен в разследването за финансови сделки на шейх Сауд Ал Тани от Катар, който е най-големият колекционер на изкуството в света. Фактите показват, че любовникът на Даяна е продал на шейха произведения на изкуството за повече от 20 000 000 паунда.", "date": "2018.09.11", "title": "Тайният любовник на лейди Даяна почина от рак"}
{"url": "https://www.24chasa.bg/novini/article/7051394", "text": "Данни, обработени по методология на Световната здравна организация, показват, че македонците пушат най-евтините цигари в региона, съобщава хърватският в. \"Пословни дневник\". Данните бяха публикувани от NUMBEA, център, който сравнява разходите за живот в страните по света, предаде БТА. Средната цена на цигарите в Македония е 1,95 евро, докато в Хърватия е 3,50 евро. В Босна и Херцеговина, Косово и Сърбия цената на цигарите е от 2,40 до 2,60 евро, в Албания 2,37 евро, а в България 2,81 евро. Най-скъпи цигари в Европа се продават в Норвегия, Ирландия, Великобритания и Исландия, където цените са от 10,32 до 11,54 евро. Пушенето е най-скъпо в Австралия, където една кутия цигари е над 17 евро.", "date": "2018.09.11", "title": "Македонците пушат най-евтини цигари в региона"}
{"url": "https://www.24chasa.bg/novini/article/7051398", "text": "Социалдемократическата партия (СДП) възнамерява да започне кампания за събиране на подписи за промяна на конституцията \"в сферата на съдебната реформа\". Това заяви лидерът на управляващата в Румъния СДП Ливиу Драгня, съобщава информационният сайт Зиаре. Пред телевизия Антена 3 Драгня коментира предстоящия на 7 октомври референдум за промяна на конституцията, така че семейството да бъде дефинирано като съюз между мъж и жена. В настоящия си вид конституцията на Румъния посочва, че семейството се основа на брак \"между съпрузи\", предава БТА. Запитан дали конституцията трябва да бъде променена и по отношение на съдебната система, лидерът на управляващата партия отговори: \"Възнамеряваме да започнем акция по събиране на подписи за промяна на конституцията точно в сферата, в която казахте (съдебната реформа)\". Румънският парламент одобри гражданска инициатива за промяна на конституцията по отношение на определението за семейство, след като идеята бе подкрепена с подписите на три милиона румънци. Управляващата СДП подкрепя тази инициатива и на последното си заседание ръководството на партията взе решение референдумът да се произведе на 7 октомври. Реформите в съдебната система, които СДП прокарва от идването си на власт в края на 2016 г., предизвикат редовни граждански протести.", "date": "2018.09.11", "title": "Управляващата партия в Румъния събира подписи за промяна на съдебната реформа"}
