{"url": "https://www.24chasa.bg/novini/article/7947201", "text": "Система за видеонаблюдение и контрол трябва да има и в лицензираните складове за алкохол и тютюневи изделия, реши парламентът, БТА. С преходните и заключителни разпоредби на законопроекта за държавния бюджет за 2020 г. депутатите приеха промени в Закона за акцизите и данъчните складове. Видеокамери освен в складовете, трябва да се монтират и на всички места, определени за влизане или напускане на физически лица от обекта. През ноември с промени в Закона за корпоративното подоходно облагане парламентът гласува подобно видеонаблюдение да има в данъчните складове за горива (бензин, газьол, керосин и др.).", "date": "2019.12.05", "title": "Парламентът гласува видеонаблюдение в данъчни складове за алкохол и цигари"}
{"url": "https://www.24chasa.bg/novini/article/7946484", "text": "България изпрати днес 12 строителни инженери в Албания, за да помогнат при оценката на сградите, пострадали след земетресението. Това заяви вицепремиерът и министър на външните работи Екатерина Захариева пред временно изпълняващият длъжността външен министър на Албания Гент Цакай, предаде БТА.  Двамата разговаряха в Братислава в рамките на срещата на външните министри от Организацията за сигурност и сътрудничество в Европа (ОССЕ). Екипът инженери пристигна в Тирана по молба на албанската страна, отправена от г-н Цакай по телефона пред министър Захариева в края на миналата седмица. Веднага след получаването на искането, вицепремиерът се свърза с Министерството на регионалното развитие и благоустройството и с тяхно съдействие Университетът по архитектура, строителство и геодезия излъчи 12 специалисти под ръководството на проф. д-р инж. Богомил Петров от Катедра “Строителни материали и изолации”. В 6 ч. сутринта те отпътуваха от България с техника за определяне на вероятната якост на натиск на бетона, за сканиране на армировка и за ултразвукова диагностика на бетона, а към 17 ч българско време екипът отпътува от Тирана за Дуръс. Цакай благодари за незабавния отговор на България на призивите за помощ. „Реакцията ви е на истински приятел, а истинските приятели се познават в моменти като този. По приблизителни първоначални оценка ще са ни нужни близо 700 млн. евро. Над 7000 души са без покрив“, каза Гент Цакай. Веднага след земетресението правителството ни отпусна и 200 000 лева финансова помощ за Албания от бюджета на МВнР. По време на срещата с Гент Цакай днес министър Захариева потвърди последователната подкрепа на България за започването на преговори с Албания за членство в Европейския съюз.", "date": "2019.12.05", "title": "12 наши инженери оценяват сградите след земетресението в Албания"}
{"url": "https://www.24chasa.bg/novini/article/7946511", "text": "\"Става въпрос за добре изпипана схема. Хора, на които е предстоло пенсиониране, са упълномощавали Лазаров и Александрина да им подадат документите. След като се установявало, че им липсва стаж, им е било предлагано да го заплатят\", посочи съдия Николай Ингилизов. В залата се разбра, че кандидат-пенсионерите са давали суми от 3000 до 16 000 лева на бившата служителка на НОИ Александрина Георгиева и Лазаров, с когото живеели на семейни начала. В много малка част от случаите обаче те са давали разписки на клиентите за взетите от тях пари. Прокурорът Димитър Пехливанов посочи, че срещу Александрина е имало отделни дела за завличане на клиенти с различни суми. Те са били обединени в общо производство, след като станало ясно, че схемата за измама на хората е една и съща. Извършители са бившата служителка от НОИ и партньорът й. Обвинителят подчерта, че след ареста на тримата в прокуратурата са подадени 10 нови сигнала от ужилени. \"Има 116 съмнителни пенсии. Ще се наложи хора, които неправомерно са ги получили, да ги връщат\", уточни Пехливанов извън залата. Съдията пък обясни, че на този етап от разследването все още няма категорични доказателства за нанесени щети на НОИ, за които преди дни бе обявено, че са около 3 млн. лева. По делото обаче имало събрани достатъчно данни за документни престъпления, извършени от тримата. Преди да чуе решението на съда, Александрина поиска \"да не се вземат такива твърди мерки\" спрямо тях. А дъщеря й Николина помоли да я освободят, тъй като имала малолетно дете със здравословни проблеми.", "date": "2019.12.05", "title": "Александрина и мъжът й, мамили НОИ - под ключ, пуснаха дъщерята"}
{"url": "https://www.24chasa.bg/novini/article/7946499", "text": "Неочакван обрат в пленарна зала по време на гласуванията на бюджета остави партиите без пари за догодина. Предложението на управляващите субсидията да е 1 лев получи подкрепата само на 103 депутати от ГЕРБ, Воля и двама независими. От всички останали - БСП, ДПС и \"Обединени патриоти\", събраха 120 гласа и успяха да съборят предложенията на кабинета.  В залата настана смут и в момента финансовият министър Владислав Горанов обсъжда ситуацията с Менда Стоянова, тъй като не е ясно как ще бъдат финансирани партиите и дали ще се върне старото положение от 11 лв. на глас.  Малко преди това със 119 гласа \"против\" и 6 \"въздържали се\" бе отхвърлено предложението на БСП субсидията да бъде увеличена на 8 лв. 98 депутати го подкрепиха - само червените и патриотите. В момента финансовият министър Владислав Горанов се затвори с лидера на НФСБ Валери Симеонов в стаята на ГЕРБ и отказа всякакви коментари засега. Окончателният резултат е нула лева. Това е справедливо и еднакво финансиране на всички партии, заяви лидерът на ДПС Мустафа Карадайъ в кулоарите на парламента. Според него ситуацията е в резултат на това, че предварително ДПС изобличило ГЕРБ и БСП в съглашателство. Поправка може да бъде внасяна, след като се публикува бюджета, обясни Йордан Цонев. До гласуването се стигна след остра размяна на реплики най-вече между БСП и ДПС, съпътствани с обвинения за Възродителния процес. Намаляването на субсидията е опит да се притисне опозицията и удар върху устоите на държавата, даде тон зам.-шефът на парламента Кристиан Вигенин от БСП. Чрез предложението за дарения се дава възможност на големия бизнес да нахлуе в политиката и тя да бъде завладяна от олигархията, допълни той. На ДПС се полага заслугата да има финансиране на партиите от бюджета и да се стигне до сумата от 12 лв. на глас. Никога не сме били привърженици на друг тип финансиране, защото това от бюджета е най-доброто за демократичния процес, обясни зам.-шефът на ПГ на ДПС Йордан Цонев. Той обясни, че орязването на субсидията е тежък удар върху българската демокрация и политическия процес. Но обвини БСП, че са мълчали по време на кампанията за референдума от страх от едно тв шоу. ДПС не се страхуваше от това предаване и казвахме по време на референдума, че това е глупост, а вие, Нинова, се страхувахте и мълчахте, обърна се Цонев към левицата. Затова, когато управляващите решили да изпълнят вота от референдума и да намалят субсидията на 1 лев, ДПС не направили нищо, за да си носят партиите резултатите от недалновидността. Вопли за демокрацията от БСП не приемаме. Нашият електорат не подкрепи референдума, а вашият - да, обърна се пак Цонев към червените. Или има държавна финансиране, или друго. Лично аз внесох предложението за 12 лв. и забраната на друго финансиране. Нека помним всеки какво е правил и да си носим отговорността, допълни зам.-шефът на ДПС. След това критикува и ГЕРБ, които при въвеждането на 1 лев субсидия обещали да е временно, докато се направи политически дебат за модела и размера. Такъв не се състоя, за да видим какво трябва да е точно финансирането, за да могат малките партии да получават достатъчно средства, за да функционират нормално, критикува Цонев. За ДПС сума от 8 лв. на глас не била решение, а трябвало 10 или 11 лева. Тома Биков от ГЕРБ обаче обяви, че няма да отстъпят от единия лев. \"Цената в този дебат я плащахме ние като най-голямата ПГ и бяхме представени като хората, които не искат да чуят хората за 1 лев. Защото преди това този дебат се водеше от нас и едно тв шоу. Бяхме подложени на тежък натиск през цялото време и всички мълчаха, докато ние плащахме политическата цена. Затова отказахме да я плащаме\", каза Биков. Едва ли бюджетът е мястото за този дебат, той трябва да е в Закона за политическите партии, допълни депутатът от ГЕРБ. Това бил сериозен въпрос за политическия модел в България, а не за бюджета. Отворени сме да говорим, но не адхок и не в този момент. Все още не сме готови да плащаме сами тази политическа цена, каза Биков. Но допълни, че ГЕРБ има намерение да води този дебат със сериозни аргументи. БСП няма да ви се моли за пари. Няма да се моли и на Борисов за пари, заяви пък Валери Жаблянов. \"Предложението ни не е да се дадат едни пари, а за това в България изборите да се провеждат с политически средства. Вие свикнахте на много пари. 10 г живеете в политически разкош, възпроизвеждате се с държавни пари и печелите избори. Това не е политически дебат, изменихте конституцията\", критикува той управляващите. След което атакува и ДПС с призив, след като се борят за права на граждани, да го правят за правата на всички граждани. Вашето участие във властта ви дава много по-големи възможности, обърна се Жаблянов към ДПС. И призова парламентът да се замисли за рамките на политическата демокрация и границите й с площадната демокрация. Това издевателство няма да ви донесе политически успех в перспектива, предупреди Жаблянов. И отново обвини ДПС, че отстъпва от принципите, на които е създадена партията - правата и свободите на гражданите. Гласувайте с БСП и бъдете мъдри, както често сте го правили, призова ги той. Нямате право да питате ДПС на правата на кои граждани се бори, защото 8 лева осигурява права и свободи на гражданите само в големите партии. ДПС възникна, борейки се за правата и свободите на потъпканите от вашата партия, сгазени и отнети, правата на българските мюсюлмани, скочи в отговор Йордан Цонев. Стотици хиляди се бориха срещу собствената си партия за правата и свободите, отвърна му Жаблянов. И призова да не се прави отстъпление от демократичните стандарти, които са постигнати. Защо днес заради политическата конюнктура, вражди, малки победи, пиар ефект, сме склонни да отстъпваме от малкото, което сме постигнали, попита той. И обясни, че БКП е направила всичко възможно, дори в материален план, да се укрепи опозицията. Участието във властта на ГЕРБ от 13 г. не идва нито с терор, нито с преврат, нито с пари, а идва, защото българските граждани така са пожелали, обясни пък Десислава Атанасова от ГЕРБ. И уточни, че след като над 2,5 милиона българи са гласували на референдум, ГЕРБ са били длъжни да се съобразят. Комунистическата партия има още много какво да плати за всички злодеяния, които е вършила, ядоса се Атанасова. Учудвам се, че за първи път вие, от БСП, няма да молите за нещо Борисов, обърна се тя към червените. НС става заложник на една шоу програма, референдумът не е задължителен, предупреди Стоян Мирчев от БСП. Той критикува ДПС, че \"предложи партиите да минат в ръцете на бизнеса\". Ние предлагаме да защитим политически плурализъм, иначе ще превърнем политическия живот в корпоративен диктат, обясни Мирчев. \"Вие сте най-корпоративната и безпринципната партия, в коалиция и с ГЕРБ, и с ОП. Вие не защитавате правата на българските мюсюлмани, а сте върху техния гръб, за да стоите в тази зала и да се облагодетелствате финансово\", нападна Мирчев ДПС. Лично обяснение на внука на един от идеолозите на Възродителния процес няма да правя, отвърна Цонев. Той отново обясни, че не са направили свое предложение в бюджета, защото 10 лв. ще реши проблема на ДПС, но ще въведе друга несправедливост - тази сума идва повече за партии с 1 милион гласа, които пак ще си правят депозити. Затова бе нужен дебат и изработване на модел, който ще реши всички проблеми, без да създава несправедливости, допълни той. Павел Шопов от \"Атака\" пък обяви, че ДПС се финансира като турска националистическа партия и председателката на парламента го наказа със забележка по чл. 156 - наказа го Караянчева. В отговор зам.-шефът на ДПС Хамид Хамид поиска по-строго наказание. Българската психиатрична помощ е в криза и доказателствата са от трибуната, каза той.", "date": "2019.12.05", "title": "Парламентът отхвърли субсидията от 1 лев за партиите, настана смут (Обновена)"}
{"url": "https://www.24chasa.bg/novini/article/7946570", "text": "Президентът на САЩ Доналд Тръмп изрази убеденост, че ще спечели битката за импийчмънта му, след като демократите започнаха да оформят обвинителния акт срещу него, предаде Франс прес. \"Добрата новина е, че републиканците никога не са били толкова единни. Ще спечелим!\", туитна Тръмп след изявлението на лидерката на демократите в Камарата на представителите Нанси Пелоси. Президентът на САЩ Доналд Тръмп прикани демократите в Камарата на представителите да побързат с процедурата по импийчмънта му, за да може с нея да се заеме Сенатът, където републиканците държат мнозинство, предадоха ДПА и Франс прес. \"Ако ще ме импийчвате, направете го сега и бързо, за да имаме справедлив процес в Сената и да може страната ни да се върне към нормалния си живот\", написа Тръмп в Туитър. \"Нищоправещите демократи имаха исторически лош ден в Камарата вчера. Нямат нищо за обвинителния акт. За тях обаче нищо няма значение, те са полудели\", добави Тръмп. Той изброи няколко демократични лидери, които според него ще бъдат призовани да дадат показания в Сената: шефката на демократите Нанси Пелоси, председателят на разузнавателната комисия Адам Шиф и \"Байдънови\", имайки предвид бившият вицепрезидент Джо Байдън и синът му Хънтър. В Сената \"за пръв път ще разкрием до каква степен е корумпирана системата. Бях избран, за \"да пресуша блатото\" (да преборя ко", "date": "2019.12.05", "title": "Тръмп: Ще спечелим битката на импийчмънта"}
{"url": "https://www.24chasa.bg/novini/article/7946573", "text": "Прокуратурата в Бургас разпространи видео, в което показва провеждането на следствен експеримент за убийството на 33-годишния Петър Валериев и как разследващи намират оръжието - автомат, скрит в тръстиките на езерото Вая. Във видеото се вижда как задържаният за убийството, за който \"24 часа\" научи, че се казва Иван П., на 32 г. показва мястото, където е застрелял бившия си \"ортак\" в извършването на два въоръжени грабежа прези 2015 и 2016 г.и къде е скрил тялото. Както съобщихме по-рано, задържаният е родом от Шумен, но от няколко години пребивавал в Бургас. Той е с чисто съдебно досие, срещу него няма и висящи дела, каза наблюдаващият прокурор Иван Иванов. За разлика от него жертвата е криминално проявена, разследвана за шофиране след употреба на наркотици и грабеж. Двамата се запознали преди десетина години в София, където работели в сферата на строителството. Разчистване на сметки е най-вероятната причина за убийството. На днешния брифинг в Апелативната прокуратура, на който бе оповестено разкриването на случая, новоизбраният главен прокурор Иван Гешев и гл.секретар на МВР ст.комисар Ивайло Иванов благодариха на полицията и прокуратура, че е успяла бързо да се справи с толкова сложно за разкриване тежко престъпление. По думите на директора на ОД МВР Бургас ст.комисар Радослав Сотиров около тялото на убития не  е имало нито една вещ, която да бъде свързана с екзекуцията. Трудният терен в землището на Долно Езерово и дъждовното време допълнително затруднили разследващите,коментира окръжнитя прокурор на Бургас Георги Чинев.  ", "date": "2019.12.05", "title": "Вижте убиеца и автомата, с който е застрелян 33-годишният Петър Валериев (Видео+снимки)"}
{"url": "https://www.24chasa.bg/novini/article/7946590", "text": "В САЩ бяха повдигнати обвинения на двама руснаци, за които се смята, че ръководят група хакери, отговорна за международна вълна от компютърно пиратство, съобщи министерството на правосъдието на САЩ, цитирано от Франс прес. Според обвинителния акт на прокуратурата в Питсбърг Максим Якубец и Игор Турашев ръководят киберпрестъпна група на име \"Ивъл Корп\" и са заразили компютри, включително банкови, в десетки страни, като са откраднали над 100 милиона долара от 2011 г. Смята се, че Максим Якубец от 2017 г. е сътрудничил на руската разузнавателна служба ФСС (Федералната служба за сигурност) по проекти за руското правителство, уточни американското финансово министерство, съобщава БТА. Държавният департамент обяви награда от 5 милиона долара за информация, която би довела до задържането на Якубец.", "date": "2019.12.05", "title": "В САЩ повдигат обвинения на двама руски хакери"}
{"url": "https://www.24chasa.bg/novini/article/7946645", "text": "Министърът на труда и социалната политика Деница Сачева увери, че отлагането на влизането в сила на Закона за социалните услуги няма да се отрази на асистентските услуги за хората с увреждания и за възрастните. В момента се обсъждат технически детайли по предоставянето на услугите, но е важно, че хората, които ползват услугите няма да останат без тях след Нова година, каза пред журналисти Сачева, предава БТА. По-рано днес министърът обяви във Фейсбук, че подкрепя предложението за отлагане на влизането в сила на Закона за социалните услуги, което ще даде време за влизане в режим на разговори относно същността на този закон. Решенията в социалната политика трябва да сближават хората, а не да ги разделят, заяви тя. ПГ \"Обединени патриоти\" внесоха в Народното събрание вчера предложение за отлагане на Закона за социалните услуги с шест месеца - да влезе в сила от 1 юли вместо от 1 януари. Отлагането на началото на действие на Закона за социалните услуги с половин година е разумно предложение, защото това дава възможност да се влезе от режим на протести в режим на разговори ,дава възможност да се видят всички гледни точки, коментира Деница Сачева преди да участва в церемонията \"Работодател на годината\", организирана от Агенцията по заетостта. Тя допълни, че в момента има много враждуващи страни, които очевидно не се познават достатъчно добре. На обществото не е ясно какво е постигнато досега по отношение на социалните услуги, както от страна на общините, така и от страна на гражданския сектор. По думите на Сачева след като съществуват легитимни опасения на толкова много български граждани и при положение, че почти една година има протести и нагнетяване на напрежение, от Министерството нямат право да не обърнат внимание на това. Още другата седмица почват разговори с парламентарно представените партии, ще бъдат организирани срещи, за да се изчистят различни текстове на закона. След това ще има среща и с представители на протестиращите граждански организации. Известно е какво притеснява хората, различни групи даваха различни тълкувания на текстовете, каза Сачева и допълни, че според нея става въпрос за грешни интерпретации , но където има нужда от допълнително изчистване на текстовете, ще бъдат приети всички разумни предложения. Това, което притеснява гражданите от гледна точка на репресии от държавна администрация, ще бъде разгледано и всички разумни предложения ще бъдат взети под внимание, допълни министърът на труда и социалната политика. Според Сачева темата за социални услуги трябва да се разглеждана комплексно -всичко постигнато за хората с увреждания трябва да бъде запазено и надграждано, постигнатото от общините и от неправителствени организации също трябва да бъде запазено, каза Сачева. Целта е да се намери балансираното решение, което да отговаря на съвременните изисквания как да се грижим за хората в нужда, обобщи социалният министър. Тринадесет компании от цялата страна ще бъдат наградени от Агенцията по заетостта по време на шестнадесетата годишна церемония \"Работодател на годината\". В награждаването участва заместник министър-председателят по икономическата и демографската политика Марияна Николова, министърът на труда и социалната политика Деница Сачева, заместник-министрите на труда и социалната политика. Тази година наградените са разделени отново в две категории -традиционната категория \"Работодатели със значим принос за осигуряването на заетост на безработни лица на регионалния трудов пазар\" и новата категория \"Успели заедно\", която ще отличи конкретни примери от съвместната дейност на представителите на бизнеса, търсещите работа и бюрата по труда в страната.", "date": "2019.12.05", "title": "Деница Сачева: Асистентски услуги ще има и след Нова година"}
{"url": "https://www.24chasa.bg/novini/article/7946642", "text": "Албанският премиер Еди Рама призова днес гражданите, които след катастрофалното земетресение с магнитуд 6,4 на 26 ноември се подслониха в Косово, да се върнат в Албания, съобщи радио Свободна Европа. Рама каза, че положението в засегнатите от земетресението райони се нормализира. Според медиите в Косово са се подслонили над 2 хиляди албански граждани, повечето от които са в Призрен. След срещата върха на НАТО в Лондон Рама изрази оптимизъм, че Европа ще подкрепи пострадалата от земетресението Албания, съобщава БТА. Европейската комисия предостави на Албания 15 милиона евро, страната очаква пари и от предприсъединителните фондове на ЕС, предвидени са и две донорски конференции, едната организирана от ЕК, а втората от турския президент Реджеп Тайип Ердоган, посочва Свободна Европа. По последни данни, съобщени днес от министерството на вътрешните работи, 5 497 сгради са сериозно повредени при земетресението, а 3 135 граждани са евакуирани, съобщи информационният сайт Албениън дейли нюз. Земетресението причини смъртта на 51 души, а хиляди други бяха ранени.", "date": "2019.12.05", "title": "Рама призова приютените в Косово след земетресението да се върнат в Албания"}
{"url": "https://www.24chasa.bg/novini/article/7946671", "text": "Полският Национален съдебен съвет не е независим орган, а новата дисциплинарна камара на Върховния съд не отговаря на изискванията на правото на Европейския съюз и не гарантира независимост от изпълнителната власт, постанови днес полският Върховен съд, цитиран от Франс прес и ДПА. Определението на съда е удар срещу консервативната управляваща партия \"Право и справедливост\" (ПиС), която извършва съдебна реформа, откакто спечели властта през 2015 г. Реформите породиха конфронтация между Варшава и ЕС, предава БТА. Националният съдебен съвет е орган, натоварен от конституцията да защитава независимостта на съдебната система. Той е отговорен за избора на съдии, включително на членовете на дисциплинарната камара на Върховния съд, които след това са назначавани от полския президент, припомня ДПА. Днешното съдебно решение произтича от постановление на Европейския съд от 19 ноември, според което полският Върховен съд трябва да определи дали новата му дисциплинарна камара е достатъчно независима да се занимава с внесени от съдии жалби против ранното им пенсиониране.", "date": "2019.12.05", "title": "Полският Върховен съд: Съдебният съвет не е независим"}
{"url": "https://www.24chasa.bg/novini/article/7946686", "text": "Всеки собственик на апартамент в сграда в режим на етажна собственост е длъжен да участва в разходите за отопление на общите части. Правото на ЕС допуска национална правна уредба, която предвижда това, предава  . Такова е огласеното днес решение на Съда на Европейския съюз по две дела. Те са на „ЕВН България Топлофикация“ съответно срещу Николина Стефанова Димитрова и Митю Симеонов Димитров. В делата Съдът разглежда съвместимостта с правото на ЕС на национална правна уредба в областта на топлоснабдяването. Магистратите приемат, че директивите за правата на потребителите и за нелоялните търговски практики допускат национална правна уредба, която задължава собствениците на апартамент в сграда - етажна собственост, присъединена към система за централно отопление, да участват в разходите за топлинна енергия за общите части на сградата и за сградната инсталация. Те могат да бъдат задължени да платят, въпреки че индивидуално не са поръчвали доставката на отопление и не са го използвали в своя апартамент. Подадените от „ЕВН Топлофикация България“ искове са срещу собственици на имоти в сгради в режим на етажна собственост. От ответниците се иска да платят сметките си за топлинна енергия за сградната инсталация и общите части, което те отказват да направят. Николина Димитрова и Митю Димитров изтъкват, че макар сградата им да е топлоснабдена от система за централно отопление въз основа на договор за доставка, сключен между етажната собственост и доставчика, самите те не са давали индивидуално съгласие да получават централно отопление и не го използват в своя апартамент.", "date": "2019.12.05", "title": "Съдът на ЕС: Собственикът на апартамент да плаща и за отопление на общите части"}
{"url": "https://www.24chasa.bg/novini/article/7946673", "text": "Полицията в Париж е задържала най-малко 70 души  , предава TACC, цитирана от  . Парижката полиция използва сълзотворен газ, за да разпръсне демонстрантите във френската столица, след като протестиращи запалиха автомобил и разбиха прозорци, съобщава AFP. Това е най-голямата подобна стачка от поне 20 години. „Към 15:30 часа (16:30 часа българско време) са задържани 71 души, извършени са 9 350 превантивни проверки“, се казва в съобщение на френската полиция в социалната мрежа „Туитър“. По-рано беше известно за 65 задържани. Отбелязва се, че служителите на реда засилиха мерките за сигурност на гарите, където могат да пристигнат протестиращи от други градове. Демонстрантите, включително членове на профсъюзи и представители на политически партии, студенти, членове на „Жълтите жилетки“ и работници в транспортната мрежа на Париж започнаха митинга в 14:30 местно време (15:30 българско време). Масовите стачки и последвалите демонстрации бяха организирани във връзка с плановете на правителството да премахне 42 специални пенсионни режима. Според тези режими работниците в определени отрасли, включително железопътната и енергийната могат да се пенсионират по-рано и да получават по-големи пенсии. Правителството твърди, че е предприело тези мерки, за да избегне дефицит във финансирането на пенсионната система в близкото бъдеще.", "date": "2019.12.05", "title": "Над 70 души са задържани при масовите протести в Париж (Снимки)"}
{"url": "https://www.24chasa.bg/novini/article/7946747", "text": "Субсидията на партиите става 8 лева на глас от 1 януари. Това реши парламентът току-що. Предложението на БСП бе подкрепено от 183-ма депутати, 1 бе \"против\" и 1 се въздържа. ДПС напусна пленарната зала. До прегласуване на отхвърления вече текст на БСП се стигна по настояване на \"Обединени патриоти\", а ГЕРБ подкрепи предложението за увеличение на парите от бюджета. Това бе договорено на извънредна среща на партньорите от управляващата коалиция. На него присъстваха финансовият министър Владислав Горанов, шефката на ПГ на ГЕРБ Даниела Дариткова, шефката на бюджетната комисия Менда Стоянова, Валери Симеонов от НФСБ и Искрен Веселинов от ВМРО. Близо час те се консултираха, след като пленарната зала отхвърли последователно и предложението на БСП за 8 лева, и това на правителството за 1 лев. Колегите от ОП отдавна защитават тезата, че решението за 1 лев субсидия не може да остане същото. В пленарна зала не успяхме да постигнем консенсус за размера на субсидията на партиите и те помолиха да прекратим заседанието, за да изясним острата позиция между различните мнения, обясни Горанов. Ние не сме отричали необходимостта от адекватно финансиране на партиите, но не искахме да сме заложници на популистки тези по отношение на партийните субсидии, обясни министърът. Той отнова напомни, че този дебат не трябва да част е от дебата за бюджета. Постигнахме принципно съгласие да влезем в пленарната зала и отново да има дискусия. Те настояха да се подкрепи предложението на БСП. Ние уважаваме тяхната позиция, за нас приоритет е следващата финансова година да има устойчив и предвидим бюджет. Те не са поставили въпроса, че няма да подкрепят бюджета, ако този текст не мине, помолиха да се обединим върху подобно решение, допълни Горанов. Попитан как точно ще се прегласува текстът, след като вече е два пъти гласуван, Горанов каза: Оставете депутатската работа на депутатите, а политическата на политиците.", "date": "2019.12.05", "title": "Субсидията на партиите става 8 лева на глас (Обновена)"}
{"url": "https://www.24chasa.bg/novini/article/7946837", "text": "Украинският премиер Олексий Хончарук поиска от САЩ подкрепа за разширяването на сътрудничеството с НАТО и обеща, че Киев ще купува втечнен американски природен газ и ще развива взаимодействие между двете страни в ядрената енергетика, предаде ТАСС. Той се срещна в Киев днес с и.д. помощник-държавния секретар на САЩ по въпросите на Европа и Евразия Филип Рикър и със заместник-помощник държавния секретар Джордж Кент. Шефът на украинското правителство посочи, че страната е постигнала значителен напредък във внедряване на стандартите на алианса и продължава активно да работи над необходимите изменения, съобщава БТА. Хончарук повдигна пред американските представители и въпроса за строителството на газопровода \"Северен поток-2\", по който в Европа ще се доставя руски газ, заобикаляйки Украйна. Той са изказа за прилагане на международни санкции спрямо изграждането на газопровода.", "date": "2019.12.05", "title": "Украйна иска международни санкции за \"Северен поток-2\""}
{"url": "https://www.24chasa.bg/novini/article/7946851", "text": "Вицепремиерът и министър на външните работи Екатерина Захариева участва в 26-ата министерска среща на Организацията за сигурност и сътрудничество в Европа (ОССЕ), която се провежда в Словакия в рамките на Словашкото председателство на организацията, съобщиха от пресцентъра на ресорното министерство. “Благодаря на министър Мирослав Лайчак за отличното председателство. На неформалната ни среща във Високите Татри всички се съгласихме да работим за възстановяване на спазването на основните принципи на ОССЕ, съдържащи се в Заключителния акт от Хелзинки. Подкрепям Апела от Братислава на министър Лайчак. В тази връзка не бива да губим от полезрението конфликта в Украйна. Искам да подчертая специално важната роля на полевите мисии на ОССЕ в Украйна, както и приноса на моите близо 50 сънародници в двете мисии”, каза Захариева в изказването си на форума. Българският вицепремиер изрази задоволство от това, че хуманитарното направление на ОССЕ беше сред приоритетите на Словашкото председателство, като специално акцентира върху организираните събития за борба с антисемитизма и факта, че предстоящото Албанско председателство ще продължи изпълнението на същите приоритети. България изрази и пълна подкрепа за Албания като предстоящ Председател за 2020 година. В рамките на форума на ОССЕ вицепремиерът Захариева проведе двустранни срещи с министрите на външните работа на Албания, Беларус и Румъния. С новия външен министър на Румъния Богдан Ауреску тя констатира, че двете държави имат почти пълно съвпадение на позициите по основните досиета от външната политика на Европейския съюз. Обсъдени бяха и редица въпроси от двустранните отношения, включително нуждата от напредък по проектирането и изграждането на трети мост над река Дунав. “Не може за 30 години да успеем да изградим само един нов мост”, каза Захариева. На среща на транспортните министри на България и Румъния през юни т.г. бе договорено да се подготви междуправителствено споразумение за изграждането на трети мост над Дунав при Свищов и Зимнич. С Владимир Макей, министър на външните работи на Беларус, тя обсъди предстоящото му посещение в София на 6 февруари 2020 г., първо на беларуски външен министър у нас. Двамата министри набелязаха областите от взаимен интерес, които ще обсъдят по време на визитата. Временно изпълняващият длъжността външен министър на Албания Гент Цакай благодари за незабавния отговор на България на призивите за помощ. “Реакцията ви е на истински приятел, а истинските приятели се познават в моменти като този. По приблизителни първоначални оценка ще са ни нужни близо 700 млн. евро. Над 7000 души са без покрив”, каза Гент Цакай.", "date": "2019.12.05", "title": "Захариева участва в Срещата на външните министри от ОССЕ"}
{"url": "https://www.24chasa.bg/novini/article/7946920", "text": "Министър в гръцкото десноцентристко правителство се оттегли от поста, след като потвърди, че няма диплома от Колумбийския университет, както е посочено в официалната му биография, предаде Асошиейтед прес. Премиерът Кириакос Мицотакис съобщи в изявление днес, че е приел оставката на Андонис Диаматарис - заместник външен министър за гърците от диаспората. Диаматарис бе подложен на остри критики, след като се появи информация, че той не е завършил МВА програма (Master in Business Administration) в Колумбийския университет, но я е вписал в резюмето си, качено на уебстраницата на министерството. По-късно той призна, че е записал курса, но така и не се е дипломирал \"поради финансови причини\", съобщава БТА. Диаматарис каза, че е подал оставка след \"персоналните атаки, които имат за цел да навредят на правителството и премиера\". Андонис Диаматарис бе назначен в правителството на Мицотакис, което положи клетва през юли.", "date": "2019.12.05", "title": "Гръцки министър подаде оставка - излъгал, че има диплома"}
{"url": "https://www.24chasa.bg/novini/article/7946340", "text": "Народното събрание одобри трансферите и субсидиите за делегираните от държавата дейности към общините. С гласуваният проект на Закон за държавния бюджет на Република България за 2020 г. се предвижда обща субсидия за делегираните от държавата дейности да е в размер от 3 653 185, 2 хил. лв., трансфери за местни дейности, в т.ч. обща изравнителна субсидия 307 022,0 хил. лв. и трансфер за зимно поддържане и снегопочистване на общински пътища 43 228,1 хил. лв. Целевата субсидия за капиталови разходи е 199 110,2 хил. лв., предаде БТА.  По време на дебата от БСП поискаха една пета от данък общ доход и една десета от ДДС да остава в общините. Предложението не бе прието.", "date": "2019.12.05", "title": "Народното събрание одобри трансферите и субсидиите за общините"}
{"url": "https://www.24chasa.bg/novini/article/7946264", "text": "Кандидатите са петима мъже и две жени, подали документите си за участие до 17 ч днес, когато изтече крайният срок. Сред тях е Антон Митов, който в момента е временно изпълняващ длъжността генерален директор на БНР, след като СЕМ свали предсрочно Светослав Костов от поста. Документи е подал и Александър Велев, който беше последният генерален директор на БНР преди злополучния Костов. Кандидатства и Валерий Тодоров, ръководил националното радио в два поредни мандата. За високия пост ще се състезават още Митко Димитров,  бил шеф на радио \"София\", както и участник в три поредни конкурса за генерален директор, и Андон Балтаков, работил в БНР, Си Ен Ен и Асошиейтед прес в Ню Йорк. Сред кандидатите е Даниела Манолова  от радиотеатъра в БНР, явила се и на последния конкурс за шеф на радиото. Също и Жени Гаджалова, бивша главна счетоводителка на БНР, участвала в конкурса за шеф на радиото през 2013 г. Новият конкурс бе обявен няколко месеца след избора на Светослав Костов на поста на 28 юни. На 17 октомври СЕМ прекрати предсрочно мандата му след безпрецедентното спиране на ефирното излъчване на програма „Хоризонт“ за близо 5 часа на 13 септември и след свалянето на журналистката Силвия Великова от ефира. Всичко това породи сериозно напрежение в радиото. До 8 януари СЕМ трябва да обяви кои от сегашните кандидати са допуснати до участие в конкурса. Изслушванията им ще са на 20 и 21 януари. Ден след това - на 22 януари, ще бъде обявен новият шеф на БНР.", "date": "2019.12.05", "title": "Седем кандидати за шеф на БНР"}
{"url": "https://www.24chasa.bg/novini/article/7946335", "text": "Лидерката на демократите в Камарата на представителите на САЩ Нанси Пелоси поиска да се изготвят основанията за повдигане на обвинения на президента Доналд Тръмп, който по думите й е злоупотребил със служебното си положение, предадоха Франс прес и Асошиейтед прес. \"Президентът не ни оставя друг избор освен да действаме, защото отново се опита да опорочи изборите ни за своя лична изгода. Днес искам от председателя (на юридическата комисия в Камарата Джери Надлър) да пристъпи към изготвянето на основанията за повдигане на обвинения (импийчмънт), заяви тя в телевизионно обръщение. \"Действията на президента са в сериозно нарушение на конституцията. Демокрацията ни е заложена на карта. Президентът е злоупотребил със служебното си положение, подкопал е националната ни сигурност и е поставил под въпрос честността на изборите ни\", каза Пелоси, цитирана от БТА. Разследването за импийчмънт е съсредоточено около телефонен разговор през юли между Тръмп и украинския президент Володимир Зеленски, в който Тръмп иска от него да разследва политическия му съперник демократ Джо Байдън, като същевременно е бавел пращането на военна помощ за Украйна, отбелязва АП. Говорителката на Белия дом Стефани Гришам написа в Туитър, че Пелоси и другите демократи \"трябва да се засрамят\", предаде Ройтерс. Тръмп \"не е направил нищо освен да ръководи страната ни, в резултат на което имаме процъфтяваща икономика, повече работни места и по-силна армия, и това е само малка част от по-важните му постижения. Очакваме с нетърпение справедлив процес в Сената\", добави тя. Камарата на представителите може да гласува преди края на годината официалните обвинения към Тръмп, но демократите, които имат мнозинство в нея, казват, че засега те не са конкретизирани. Обвиненията може да включват злоупотреба със служебно положение, подкуп, възпрепятстване на работата на Конгреса и възпрепятстване на правосъдието.", "date": "2019.12.05", "title": "Нанси Пелоси: Формулираме обвинителния акт за импийчмънт на Тръмп"}
{"url": "https://www.24chasa.bg/novini/article/7946425", "text": "Жителите на испанския град Тала-вера- де-ла-Рейна предложиха на младата екоактивистка Грета Тунберг да стигне от Лисабон до Мадрид с магаре, съобщава  Вярна на принципите си, шведката отказва да използва транспорт, който замърсява околната среда. Предстои обаче да измине 600 км до испанската столица, за да участва в конференцията за климата. Най-вероятно Грета няма да приеме предложението на испанците и ще стигне до Лисабон с влак. Грета Тунберг пристигна в Португалия на 15-метрова яхта. Тя пристигна в Лисабон след 21-дневно пътуване от САЩ. На 1 ноември изпълнителният секретар на Рамковата конвенция на ООН за изменението на климата Патриша Еспиноса обяви, че конференцията ще се проведе от 2 до 13 декември в испанската столица. Тогава Тунберг помоли привържениците й да й помогнат да намери транспорт за прекосяване на Атлантическия океан.", "date": "2019.12.05", "title": "Предлагат на Грета Тунберг да пътува от Лисабон до Мадрид с магаре"}
{"url": "https://www.24chasa.bg/novini/article/7946442", "text": "Минималният размер на основната заплата за най-ниската длъжност, предвидена за заемане от държавен служител, става 610 лв. от 1 януари 2020 г., реши парламентът. Депутатите гласуват в момента на второ четене законопроекта за държавния бюджет на Република България за догодина. В момента минималната заплата в държавната администрация е 560 лева. Повишава се подоходният критерий за получаване на детски надбавки с 10 лв., предаде БТА.  През следващата година при средномесечен доход за предходните 12 месеца, по-нисък или равен на 410 лева на член от семейството, детските надбавки ще се отпускат в пълен размер, а при средномесечен доход от 410 до 510 лева - помощта ще се отпуска в размер на 80 на сто. Месечният размер на детските надбавки се запазва същият като през 2019 г. В момента той е 40 лева за едно дете. Георги Гьоков /\"БСП за България\"/ посочи, че подоходният критерий препятства голяма част от семействата да получават помощи за деца. По думите му вдигането на този критерий с 10 лева едва ли е нещо значимо, предвид повишаването на минималната работна заплата. Депутатите утвърдиха обща годишна квота за предоставяне на ваучери за храна по Закона за корпоративното подоходно облагане в размер на 350 млн. лв. По предложение на ГЕРБ първоначално заложената сума беше завишена с 30 млн. лева - от 320 на 350 млн. лева.", "date": "2019.12.05", "title": "Увеличават с 10 лв. подоходният критерий\nза получаване на детски надбавки"}
{"url": "https://www.24chasa.bg/novini/article/7946482", "text": "Беларуският президент Александър Лукашенко за пореден път обеща страната му да не става част от Русия. Той направи това преди планирани в края на седмицата разговори с руския му колега Владимир Путин за по-нататъшно подобряване на двустранните икономически връзки, предаде Асошиейтед прес. В беларуския парламент Лукашенко заяви, че няма да подписва никакви документи, които биха могли да навредят на интересите на страната и добави, че всякакви нови близки отношения с Русия ще бъдат формирани въз основа на равнопоставеност. В Беларус има опасения, че дискусиите за икономиката са кроеж на Русия да погълне Беларус. Тези опасения бяха подхранени от анексирането от Русия през 2014 г. на украинския Кримски полуостров и подкрепата й за сепаратистките бунтовници в Източна Украйна, отбелязва Асошиейтед прес. Лукашенко отхвърли това виждане и заяви, че Беларус \"никога не е възнамерявал и не възнамерява да става част от която и да било друга държава, дори от братска Русия\". Той изтъкна, че двете страни няма да създават общ парламент. Руският премиер Дмитрий Медведев също заяви, че засилващата се икономическа интеграция между двете страни не е заплаха за беларуския суверенитет, ппредаде БТА. \"И ние отстъпихме суверенитет, когато се присъединихме към Евразийския икономически съюз\", каза Медведев в интервю на живо за няколко руски телевизии днес. \"Не трябва да се плашим от това, трябва да се вземат смели решения, за да гарантираме стабилна основа за икономическото и социално развитие на нашите две страни\", заяви той.", "date": "2019.12.05", "title": "Лукашенко: Беларус няма да става част от Русия"}
{"url": "https://www.24chasa.bg/novini/article/7946418", "text": "Британците не харесват коледното дърво, подарено от Норвегия, за да краси площад \"Трафалгар\" в Лондон, като го обявиха за \"проскубано\" и \"анемично\", съобщи Би Би Си. Вместо празнично, то им изглежда повяхнало, защото клоните му са отпуснати, предава БТА. Говорител на Уестминтърския съвет каза, че заради височината си - 21 м, смърчът не прилича на по-малките дървета, с каквито хората украсяват домовете си. \"Така изглеждат 90-годишните 20-метрови дървета в природата - подчерта и британският посланик в Норвегия Ричард Уд. - Важно е да се мисли и за символиката на дървото, а не само колко клони има. Макар че и това е от значение\". Това не спря коментарите в Туитър, определящи смърча като \"болнав и раздърпан\" и \"възможно най-анемичното дърво\". За някои то изглежда тъжно, а един човек подметна \"важни са мислите\". Някои се обявиха в защита на дървото и казаха, че това е подарък, за който нацията трябва да е благодарна и да му се радва. Друг допълни, че дървото ще изглежда различно с украсата. Коледната традиция Норвегия да подарява смърч за Трафалгар скуеър в Лондон започва през 1947 г. Това е вид благодарност за подкрепата през Втората световна война. Кралят и правителството на Норвегия бягат от нацистката окупация и намират убежище в Лондон от 1940 г. до 1945 г. Светлините на коледното дърво на Трафалгар скуеър ще бъдат запалени тази вечер.", "date": "2019.12.05", "title": "Британците не харесват коледното дърво, подарено от Норвегия"}
{"url": "https://www.24chasa.bg/novini/article/7946935", "text": "Босненските власти задържаха директор на училище на групировката ФЕТО (Фетхуллахистката терористична организация) в страната, съобщиха босненски медии, цитирани от турския в. \"Дейли Сабах\". Турчинът Фатих Кескин е бил директор на гимназия в Бихач. Той е бил задържан във вторник, след като е бил повикан в полицията да даде показания. След задържането Кескин е бил изпратен в център за мигранти, след което се очаква да бъде екстрадиран в Турция. Адвокат Недим Адемович потвърди, че Кескин е арестуван, предаде БТА. Адемович посочи още, че турчинът живее в Босна със семейството си над 20 години. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция преди три години. По данни на Анадолската агенция ФЕТО има сериозно присъствие в чужбина (включително в САЩ), където управлява верига училища.", "date": "2019.12.05", "title": "Арестуваха директор на училище на ФЕТО в Босна"}
{"url": "https://www.24chasa.bg/novini/article/7947010", "text": "Руската държавна компания за производство на ядрено гориво ТВЕЛ съобщи днес, че преустановява съвместен изследователски проект с Иран заради стъпките на Техеран за подновяване на обогатяването на уран, предаде Асошиейтед прес. Компанията, която произвежда компоненти за ядрено гориво, посочи в изявление, че решението на Иран да поднови обогатяването на уран в завода във Фордо прави невъзможно обектът да бъде преоборудван за производство на ядрени изотопи за медицински цели. ТВЕЛ подчерта, че обогатяването на уран е технологично несъвместимо с производството на такива изотопи и че Иран ще трябва да разглоби използваните за обогатяване на уран центрофуги и да извърши профилактика на помещението, за да продължи медицинският проект. Компанията каза, че е информирала Иран за решението си, съобщава БТА. Иран се съгласи да спре обогатяването на уран съгласно сделката със световните сили от 2015 г. за иранската ядрена програма, но поднови тази дейност, след като миналата година САЩ се оттеглиха от споразумението и му наложиха санкции, припомня АП.", "date": "2019.12.05", "title": "Русия спира проект с Иран заради обогатяването на уран"}
{"url": "https://www.24chasa.bg/novini/article/7947024", "text": "Турският президент Реджеп Тайип Ердоган днес откри екологична джамия в британския град Кеймбридж, предаде ДПА. Ердоган говори срещу засилващата се ислямофобия на тържествената церемония по откриването на джамията Кеймбридж сентръл, която частично е финансирана от турски организации. Джамията е описана на сайта й като \"британска джамия за 21-и век\". Мюсюлманинът не може да бъде терорист и терористът не може да възникне от исляма. Не приемаме и няма да приемем клеймото \"ислямски терор\", каза Ердоган цитиран от БТА. Смятам, че това място за богослужение ще бъде най-добрият отговор за засилващия се антиислямизъм, каза Ердоган. Той посочи, че джамията, в която може да се съберат 1300 вярващи, е първата в Европа екологична джамия. Джамията разполага със соларни панели и екологична ултрасъвременна технология за отопление и охлаждане.", "date": "2019.12.05", "title": "Ердоган откри екологична джамия в Кеймбридж (Снимки)"}
{"url": "https://www.24chasa.bg/novini/article/7947057", "text": "Испански лекари са върнали към живот британка на 34 години след шестчасов сърдечен арест, съобщи Асошиейтед прес. Барселонската болница Вал д'Еброн уточни, че Одри Марш е попаднала в снежна буря в Пиренеите на 3 ноември, изпаднала е в тежка хипотермия, довела до спиране на сърдечната и дихателна дейност. Шест часа по-късно, след като е спасена с хеликоптер, тя е съживена в болницата, преава БТА. Марш е докарана в болницата с температура 20 градуса Целзий. Това рязко спадане обаче може да я е спасило, защото студът е запазил органите й. Марш, която живее в Барселона, още не е възстановила чувствителността на ръцете си. От болницата обаче очакват тя да се върне на работа до дни.", "date": "2019.12.05", "title": "Испански лекари спасяват жена след като сърцето й спира за 6 часа"}
{"url": "https://www.24chasa.bg/novini/article/7947073", "text": "Частната компания \"Спейс Екс\" изстреля товарния кораб \"Дракон\" към Международната космическа станция (МКС) с ракета \"Фалкон 9\" от Кейп Канаверал, съобщи Асошиейтед прес. Първата степен на ракетата успешно се спусна на платформа с дължина 90 м и широчина 50 м в Атлантическия океан. Капсулата \"Дракон\" превозва три тона товари. Сред тях, освен обичайните провизии и оборудване, има емоционален робот, миниатюрна версия на пивоварна и силни мишки. Има и коледни подаръци за екипажа - \"Шейната на Дядо Коледа има разрешение и за космическия вакуум\", каза Кени Тод от НАСА, цитиран от БТА. Мишките - 40 на брой, са женски с черна козина. Осем от тях са модифицирани генетично, за да имат двойно повече мускули. Роботът Саймън е с изкуствен интелект. Той е същият като германският прототип, който летя за първи път миналата година. Новата версия е усъвършенствана, така че да може да проявява съпричастност към хората на орбита. Утре Русия също ще изстреля товарен кораб към МКС.", "date": "2019.12.05", "title": "\"Спейс Екс\" изстреля в Космоса товарния кораб\n\"Дракон\""}
{"url": "https://www.24chasa.bg/novini/article/7947078", "text": "Лъсна задкулисното съглашателство на ГЕРБ и БСП. Това заяви лидерът на ДПС Мустафа Карадайъ минути след като  Карадайъ напомни, че още сутринта до него е достигнала информация, че БСП и ГЕРБ са влезли в \"задкулисно съглашателство за субсидиите против демокрацията плурализма\" и е предупредил за това. Той обясни, че гласуваният размер на субсидията от 8 лева е достатъчен само за големите партии като ГЕРБ и БСП, но не и за по-малките. Видя се популизмът и на ГЕРБ, и на БСП, каза той. И критикува партиите, че по време на дебатите в пленарната зала не са се хвърлили по този начин да бранят предложенията си за здравеопазването, за децата, за пенсиите. Но за субсидиите си нарушиха съзнателно и арогантно правилника на Нс, критикува Карадайъ. Видяхме от г-жа Караянчева отказ да следи за изпълнението на правилника на НС, тя се отказва по този начин да бъде председател на НС, защото всички народни представители са длъжни и са се клели да спазват конституцията и законите на страна, а тя най-арогантно и абсолютно съзнателно наруши правилника и се отказа да следи за изпълнението му, коментира лидерът на ДПС. Това е ГЕРБ, това е БСП. Те имат усещането, че са над закона, допълни той. Нинова ме обвини в лъжа, но явно тя лъже, фактите са точно обратното на това, което каза тя, коментира Карадайъ. Явно популизмът, лицемерието в политиката е много по-важно от правилата, допълни той. ДПС тепърва ще обсъжда следващите си действия, но депутати обясниха, че ще използват всички допустими инструменти по правилник и по закон и допуснаха искане за оставката на шефката на НС Цвета Караянчева и сезиране на Конституционния съд.", "date": "2019.12.05", "title": "ДПС: Лъсна задкулисното съглашателство на ГЕРБ и БСП"}
{"url": "https://www.24chasa.bg/novini/article/7947007", "text": "В него се отпускат допълнително 60 млн. лв. за учителските възнаграждения. В бюджета на Министерството на образованието и науката са предвидени 430 млн. лв. в перо “Персонал”, от които 360 млн. лв. ще са за заплати. За разлика от останалите сфери, в които опозиция и управляващи се сблъскаха при гледането на бюджета, обсъждането и гласуването на този за образование премина сравнително спокойно. Единствено от БСП настояваха за допълнителни 70 млн. лв. за сектора, както и безплатни учебници за учениците до 12 клас. Предложението им беше отхвърлено, а бюджетът беше приет със 133 гласа “за”. “Системата на образованието е най-голямата система в България. Има 4000 институции в нея, 150 хил. работещи Аз ако съм на ваше място, ще намеря не 5, не 10, а поне 50 нефинансирани дейности. Средствата никога не са достатъчни”, отвърна на критиките министър Красимир Вълчев. И напомни, че днес още берем плодовете на десетилилетия недофинансиране. Реалното увеличение е 600 млн. лв. за следващата година, подчерта той. Това е без увеличението на средствата от Европейския съюз. Тук добавям и тези 70 млн. лв. за изграждане на детски градини, каза още образователният министър. Първо трябва да се инвестира в учениците и после да има очаквания за добри резултати, продължи той. “Първо трябва да полеем и след това да берем плодовете. Най-добрите по PISA са в тези страни, където най-добрите ученици са станали учители”, изтъкна Вълчев. Той е убеден, че учителските заплати трябва да са поне 120% от средните за страната.", "date": "2019.12.05", "title": "Още 60 млн. лв. за учителите - заплатите им с 18% нагоре"}
{"url": "https://www.24chasa.bg/novini/article/7947056", "text": "Първокурсниците в специалностите “Медицина”, “Стоматология” и “Фармация” са с най-добри оценки в дипломата за завършено средно образование. Това показва този индикатор от рейтинга на университетите. Средният успех на бъдещите лекари е 5,63. След медицинските дисциплини се нареждат “Теория и управление на образованието”, “Теория на изкуствата”, “Математика”, “Ветеринарна медицина”, “Информатика и компютърни науки”. Според индикатора “среден успех от средното образование” на последно място се нареждат първокурсниците от “Материали и материалознание” и “Металургия”. Челните места по индикатора “международна мобилност” са сходни, но лидерът е “Теория и управление на образованието”. След тях са професионалните направления “Стоматология”, “Фармация” и “Обществено здраве”. По този индикатор последните позиции са за “Теория на изкуствата”, “Животновъдство” и “Проучване, добив и обработка на полезни изкопаеми”. Лидер според “дипломирани студенти” са професионалните направления “Военно дело”, “Медицина”, “Здравни грижи”. Индикаторът показва дела на студентите, които са придобили степен “бакалавър” или “магистър” в дадено направление за всички разглеждани висши училища от всички студенти, които са обучавани в последен курс през разглеждания период.", "date": "2019.12.05", "title": "Отличници от гимназията са студентите\nпо медицина"}
{"url": "https://www.24chasa.bg/novini/article/7947121", "text": "Личният адвокат на Доналд Тръмп Руди Джулиани е в Киев в рамките на програма за борба с корупцията, съобщи украински депутат, цитиран от Франс прес. \"Срещнахме се с Руди Джулиани по повод създаването на парламентарната група \"Приятели на Украйна СТОП на корупцията\". Участието на Джулиани ще е много полезно за групата ни. Той може да привлече международни експерти, анализатори и журналисти\", написа във Фейсбук депутатът Андрей Деркач, поствайки снимки от срещата си с Джулиани, предаде БТА. Деркач е украински депутат от 1998 г. почти без прекъсване. Бил е член на различни политически формации. Дълго време е бил близък до основната проруска партия, но сега е независим депутат, отбелязва АФП. На въпрос за тези срещи от в. \"Ню Йорк таймс\" Джулиани отвърна: \"Като всеки добър адвокат, събирам доказателства, за да защитя клиента си от неверни обвинения.\" Посещението му е част от поредица, която се снима от консервативната телевизия \"Уан Америка нюз нетуърк\" с цел да опровергае твърденията в разследването за импийчмънт на президента Тръмп, отбелязва \"Ню Йорк таймс\". По този повод Джулиани вече посети Будапеща.", "date": "2019.12.05", "title": "Адвокатът на Тръмп е в Украйна по програма за борба с корупцията"}
{"url": "https://www.24chasa.bg/novini/article/7945534", "text": "В птицеферма в Югозападна Франция Валери Фосиер впръсква серум в човката на гъсоче. Това според нея е първа стъпка от първото в света производство на гъши дроб с етично третиране на животните. Този деликатес, отдавна присъстващ в менюто на добрите ресторанти по света, се произвежда чрез насилствено хранене на птиците, за да затлъстее черният им дроб. Процесът отдавна е критикуван от защитниците на правата на животните като жестокост. В някои западни държави на него все повече се гледа с подозрение, предаде  През октомври Ню Йорк, често посочван като американската столица на деликатесната храна, забрани продажбата на гъши дроб. Преди това същото направиха Чикаго и щатът Калифорния. В отговор на това френската изследователска компания Aviwell край Тулуза разработи алтернативна версия за получаване на гъши дроб чрез използването на бактерии. Тя се поглъща от гъската под формата на серум и стимулира естественото, а не насилственото трупане на мазнина. \"Това е комбинация от определени бактерии, способна за предизвика у малките гъски естествено предизвикано и напълно биологично нарастване на мазнината в черния дроб\", обяснява Реми Бурселен, един от основателите на компанията. Когато започва проекта през миналата година, Aviwell отглежда 600 гъски. Сега Фосери е първият производител на гъши дроб, прилагащ новия метод. С него между другото се удвоява животът на птиците от 3 на 6 месеца. \"Това е бъдещето, защото виждаме как непрекъснато нараства движението за хуманно отношение към животните\", казва тя, цитирана от \"Ройтерс\". Новото поколение гъши дроб ще се изнася основно за САЩ и Европа, където това производство е забранено във Великобритания, Финландия и Полша. Промяната е забелязана и от френските кулинарни среди. Симон Карлие, майстор-готвач от Тулуза и създател от месец насам на ястия с гъшия дроб на Aviwell, казва, че продуктът е с изтънчен вкус и приятна плътност. Може да се сервира студен или със съвсем лека гарнитура. \"Текстурата му е по-малко отблъскваща - така да се каже - и не можем да го сравняваме с месо, но е по-лесен за ядене.\" И ще е по-скъп. Докато традиционно произведеният гъши дроб с високо качество се продава за около 300-400 евро килограма, версията на Aviwell може да достигне 1000 евро. Естествено затлъстелият гъши черен дроб тежи 300-400 грама, а този на гушените гъски е около 1 кг.", "date": "2019.12.05", "title": "Френски учени са намерили алтернатива за производство на гъши дроб"}
{"url": "https://www.24chasa.bg/novini/article/7945625", "text": "Агенция \"Пътна инфраструктура\", като оператор на Електронната система за събиране на пътни такси, няма причини да отлага старта на тол системата по-късно от 1 март 2020 г. Това обяви проф. Олег Асенов, член на Управителния съвет на АПИ, на форум за тол системата, организиран съвместно от АПИ и консултанта Световна банка. Направили сме разумен график за нейното въвеждане и смятаме, че няма причина нейният старт да бъде отложен, е допълнил Асенов, съобщиха от пътната агенция. Средствата, които постъпват от пътни такси - винетни и тол, ще бъдат инвестирани в изграждането, ремонта и рехабилитацията на републиканската инфраструктура. По предварителни разчети за 2020 г., ако се запазят таксите, както са предложени в тарифата, приходите от таксуване на база изминато разстояние за десет месеца ще са за близо 450 млн. лв., е посочил проф. Асенов. Той е представил философията и същността на електронната система. До 16 декември 2019 г. Тарифата с предложените размери на тол таксите за пътните превозни средства с обща технически допустима максимална маса над 3,5 т е в процедура на обществено обсъждане. Предложеният обхват е от 6 050 км при близо 20 000 км републиканска пътна мрежа, за която камионите и автобусите сега плащат винетни такси. Системата е изградена с обхват над 16 000 км, е припомнил изпълнителният директор на \"Капш Трафик Солюшънс\" Михаел Вебер. Това е обхватът по Техническото задание към проекта. Той е казал, че тази инфраструктура позволява стриктен контрол и тя гарантира, че всеки, който ползва платените пътища, ще плаща.", "date": "2019.12.05", "title": "АПИ: Няма причини за отлагане на толсистемата след 1 март 2020 г."}
{"url": "https://www.24chasa.bg/novini/article/7944787", "text": "Под охрана в пловдивския районен съд бяха доведени бившата служителка на НОИ-Пловдив Александрина Георгиева, мъжът, с когото живее на семейни начала, и дъщеря й. За тях прокуратурата иска постоянен арест. Срещу 62-годишната Александрина са повдигнати 3 обвинения - за измама в големи размери, за извършване на документно престъпление, както и за подбудителство и помагачество към деянието. Според разследващите на НОИ са били нанесени щети за близо 3 млн. лева от неправомерно отпуснати пенсии. Георгиева, която е имала фирма за пенсионни услуги, е подправяла официални книжа, за да придобият хора право за пенсия. От тези пък, на които не им достигал стаж, вземала от 3 000 до 16 000 лв. , за да ги преведе в НАП. В крайна сметка парите не отивали там, а в джоба й. 18 души са били ужилени общо със 125 000 лв. Георгиева е въртяла схемата заедно с партньора си Лазар и дъщеря си Николина, твърди прокуратурата. Мъжът е подведен към наказателна отговорност за измама и за фалшифициране на документи. Николина е обвинена документно престъпление.", "date": "2019.12.05", "title": "Ето кои източиха 3 млн. лева от НОИ (Снимки)"}
{"url": "https://www.24chasa.bg/novini/article/7945718", "text": "Лидерите от НАТО загърбиха публичните обиди - вариращи от \"нарушители\" до \"мозъчна смърт\" и \"двуличен\" - и на срещата на върха по случай 70-годишнината на алианса декларираха, че ще застанат заедно срещу общата заплаха, произтичаща от Русия, и ще се подготвят за възхода на Китай. Официални лица настояха, че срещата е била успех: най-вече защото турският президент Реджеп Ердоган отстъпи от заплахата си да блокира плановете за отбрана на Северна и Източна Европа, ако съюзниците не обявят кюрдските бойци в Сирия за терористи. Но самата среща започна и завърши с размяна на хапливи реплики, будещи учудване дори в ерата на президента на САЩ Доналд Тръмп, който при пристигането си нарече френския си колега \"злобен\", а на изпроводяк нарече канадския премиер \"двуличен\", след като от включен микрофон се чу как канадецът му се присмива. \"Успяхме да преодолеем различията си и да продължим да изпълняваме обещанията си във връзка с основната ни задача, която е взаимната защита\", заяви на пресконференция вечно оптимистичният генерален секретар на НАТО Йенс Столтенберг. В заключителното комюнике на 29-те лидери от алианса се казва: \"Агресивните действия на Русия представляват заплаха за евроатлантическата сигурност; тероризмът във всичките си проявления остава постоянна заплаха за всички нас\". За половиндневната среща на върха в голф комплекс в покрайнините на Лондон още от самото начало беше ясно, че ще бъде трудна. Официалните лица се надяваха да избегнат шумните караници, с които беше съпроводена миналогодишната им среща, когато Тръмп изрази недоволство, че съюзниците не поемат своя дял от финансовата тежест на колективната сигурност. Тазгодишната среща беше усложнена от Ердоган, който предприе нахлуване в Сирия и купи руски ракети въпреки възраженията на съюзниците си, и от френския президент Еманюел Макрон, който в интервю миналия месец определи стратегията на алианса като мозъчна смърт. За публиката изглеждаше, че нещата са по-зле от очакваното още от вторник, когато Тръмп нарече изказването на Макрон \"много, много злобно\" и определи харчещите недостатъчно за отбрана сред съюзниците като \"нарушители\" (\"некоректни платци\") - понятие, което според официални лица Тръмп е използвал още веднъж и при закрити врата на самата среща. На приема в Бъкингамския дворец във вторник вечерта канадският премиер Джъстин Трюдо бе хванат от камера заедно с Макрон и колегите си от Великобритания и Холандия Борис Джонсън и Марк Рюте да осмива дългите медийни изяви на Тръмп. \"На хората от екипа му им увиснаха ченетата\", каза Трюдо. Тръмп заяви, че канадският премиер е недоволен, че е бил изобличен от него, че не плаща своите 2 процента от брутния вътрешен продукт за разходите на НАТО. \"Той е двуличен\", каза Тръмп за своя северноамериканския си съсед. Но на пресконференция след срещата на върха Трюдо заяви, че в изказването си за \"увисналите ченета\" е имал предвид неочакваното съобщение на президента на САЩ, че следващата среща на върха на Г-7 ще бъде в Кемп Дейвид. Канадецът допълни, че не е искал да обиди никого. \"Вчера имахме прекрасна среща с президента\", каза той. Вчера, вече към края на форума, Тръмп реши да не дава заключителна пресконференция, заявявайки, че вече е говорил достатъчно, даже е коментирал предстоящите избори във Великобритания, макар че беше казал, че не иска да го прави. Въпреки споровете официалните лица заявиха, че на срещата са били взети важни решения, включително за споразумение за гарантиране на сигурността на комуникациите, в това число по отношение на новите далекосъобщителни мрежи от пето поколение. САЩ искат да бъде забранено съюзниците да купуват техника от най-големия световен производител на телекомуникационно оборудване, китайската компания \"Хуавей\". \"Наистина смятам, че това е риск за сигурността, това е опасност за сигурността\", заяви Тръмп в отговор на въпрос за \"Хуавей\", макар че в лидерската декларация компанията на беше назована. \"Разговарях с Италия и те изглежда няма да пристъпят към (подобна сделка). Говорих и с други страни, и те няма да го направят\", каза той за договорите с \"Хуавей\". Преди срещата Джонсън - британският домакин, който избра да избягва всякакви публични появи с Тръмп заради изборите другата седмица - призова към единство, заявявайки, че това, което обединява изкования във Великобритания алианс, е повече от това, което го разединява. На въпрос за \"Хуавей\" Джонсън отговори, че е важно да има баланс между инвестиции и сигурност, допълвайки, че Великобритания няма да взима никакви решения, които да се разминават с позициите на нейните съюзници в сферата на разузнаването. \"Не можем да вземаме решения в ущърб на изключително важната за нас национална сигурност\", каза той. \"Нито можем да ощетяваме способностите си за сътрудничество с нашите изключително важни партньори в сферата на сигурността от \"Петте очи\" (разузнавателния съюз между Австралия, Канада, Нова Зеландия, Обединеното кралство и САЩ) - именно от тези принципи ще се ръководим при вземането на решението ни за \"Хуавей\", добави той. Макрон не отстъпи от критиките си към стратегията на НАТО, заявявайки, при пристигането си за срещата, че е важно лидерите да обсъждат проблемите открито, ако ще търсят решения. \"Смятам, че е наша отговорност да повдигаме въпроси, по които имаме различия, които биха могли да ни навредят, и да проведем истински стратегически дебати\", каза той. \"Тези дебати започнаха, така че аз съм доволен\", добави Макрон. Едно от основните недоволства на Макрон е, че Турция, членка на НАТО от 1952 г. и изключително важен съюзник в Близкия изток, действа все по-едностранно, предприемайки нахлуване в Сирия и купувайки руските системи за противовъздушна отбрана С-400. В коментар пред представителите на медиите Столтенберг заяви, че макар Русия да е заплаха, НАТО иска да има конструктивен диалог с нея. За Турция той добави, че системата С-400 по никакъв начин не е съвместима с отбраната на алианса. Франция и Германия също така спечелиха подкрепа за стратегически преглед на мисията на НАТО. Алиансът ще създаде група от \"мъдреци\", която ще изготви анализ как да се позиционира организацията в бъдеще. Сред вариантите е изместване на фокуса от Източна Европа към заплахите в Близкия изток и Африка. /БТА/", "date": "2019.12.05", "title": "Лидерите от НАТО заедно срещу заплахата от Русия, готвят се за възхода на Китай"}
{"url": "https://www.24chasa.bg/novini/article/7945764", "text": "Извършеното с особена жестокост и по особено мъчителен за жертвата начин убийството бе на 24 ноември т. г. вечерта, а трупът на жертвата бе открит на следващата сутрин на улица в селото. По случая бе задържан 14-годишният братовчед на малолетния Васил Г., а съдът му наложи впоследствие мярка за неотклонение \"задържане под стража\". Ако искането на комисията бъде одобрено от съда, съпричастният към престъплението малолетен ще бъде настанен за срок от 3 години във Възпитателно училище - интернат \"Ангел Узунов\" в Ракитово, се уточнява в информацията от съда. По Закон той не може да носи наказателна отговорност.", "date": "2019.12.05", "title": "Предлагат интернат за малолетния, участвал в убийството в Александрово"}
{"url": "https://www.24chasa.bg/novini/article/7945767", "text": "Депутатите одобриха бюджетите на обществените медии БНР, БНТ и БТА. Според разчетите през 2020 г. Българска телеграфна агенция ще получи 5 811 400 лв. Българско национално радио - 47 044 900 лв., а Българска национална телевизия 70 907 100 лв. Депутатите отхвърлиха предложението на народния представител Антон Кутев от \"БСП за България\" за отпадане на член 36, в който са разписани средствата за Съвета за електронни медии. Кутев посочи, че с приемането на този член от Закона за държавния бюджет за поредна година се отлага създаването на Фонд \"Радио и телевизия\". В бюджета на СЕМ се залагат 1,2 млн. лв. приходи от държавни такси, които според Закона за радиото и телевизията, приет 1998 г. следва да постъпват във Фонда, който да ги преразпределя към обществените медии и СЕМ. \"Самият факт, че СЕМ събира тези пари и ги ползва, го няма никъде в закона\", отбеляза Кутев. По думите му създаването на фонда се отлага от 98 г., а сега се предвижда създаването на работни групи, които да работят за неговото закриване. \"Искам да ви съобщя, че тази битка за Фонд \"Радио и телевизия\" ще бъде доста сериозна\", обърна се Кутев към управляващото мнозинство. По отношение на субсидиите за обществените БНР, БНТ и БТА Антон Кутев каза, че издръжката на поне на две от тези медии, трябваше отдавна да е обект на Фонда. \"Европейската практика не е измислила нищо по-добро от начина на финансиране през фонда със съответните такси, които би трябвало да се събират\", коментира депутатът. По думите му финансирането през фонда е единственият начин, по който БНТ и БНР няма да зависят пряко от министъра на финансите. \"Опасността от пряко политическо въздействие рязко намалява, ако финансирането на тези институции минава през Фонд \"Радио и телевизия\", каза Кутев. Според депутата липсата на фонд е нарушение на законите на държавата и води до перманентна обвързаност с изпълнителната власт на обществените медии, както финансова, така и редакционна. Кутев бе категоричен, че това е едно от главните неща, които ни поставя на 111-то място по свобода на словото.", "date": "2019.12.05", "title": "Депутатите одобриха бюджетите на обществените медии"}
{"url": "https://www.24chasa.bg/novini/article/7945719", "text": "Убитият край Бургас Петър Валериев и екзекуторът му са се познавали, има данни, че двамата са извършители на два въоръжени грабежа - през 2015 г. в Айтос и през 2016 г. в София. Задържаният е на 32 години, родом от Шумен, но живеещ от години в Бургас. Това разкриха на брифинг в Бургас преди броени минути избраният за главен прокурор Иван Гешев и главният секретар на МВР ст. комисар Ивайло Иванов.  Иван Гешев благодари на служителите на Окръжна прокуратура-Бургас и ОДМВР-Бургас, на експертите и на столичните криминалисти, които са били изпратени в Бургас за разкриване на убийството. \"Свършена е страшно много работа, този случай е изключително интересен и сложен. Той онагледява това, което винаги съм твърдял, че българската съдебна система и правораздавателните органи работят добре и са на европейско ниво. Имаме си проблеми, но картината далеч не е толкова черна, както някои се опитват да я представят на българското общество. В България няма неразкрито убийство, ние сме изключително безопасна страна за този тип престъпления. Едва ли много европейски държави могат да се похвалят с това\", коментира новоизбраният главен прокурор. Директорът на Областната дирекция на МВР-Бургас ст.комисар Радослав Сотиров разкри, че задържаният е направил самопризнания, а проведен следствен експеримент показал как е извършено убийството. 33-годишният Петър Валериев е застрелян в землището на бургаския квартал \"Долно Езерово\" на 16 ноември. След като същия ден обаче семейство от Бургас намира трупа, извършителят преместил и укрил тялото, а оръжието от престъплението - автомат \"Калашников\", укрил добре в тръстики в езерото \"Вая\". Бил е нает водолазен екип, който е претърсил цялото дъно преди автоматът да бъде открит.  По данни на разследващите жертвата и убиецът се познавали от около 10 години, работели в строителството в столицата. Двамата действали изключително конспиративно, без никакви комуникации по мобилни телефони. Има данни, че те са участвали при банковия обир през 2015 г. в град Айтос, който така и остана неразкрит. Главният секретар на МВР ст. комисар Ивайло Иванов също благодари на бургаските си колеги, както и на служителите на ГДНП и СДВР, които успели да разплетат тежък случай, без първоначално да имат някаква отправна точка.  \"Работеше се денонощно две седмици. Свърши се огромен обем от работа\", допълни окръжният прокурор на Бургас Георги Чинев.", "date": "2019.12.05", "title": "Застреляният край Бургас и екзекуторът му са заподозрени за 2 въоръжени грабежа"}
{"url": "https://www.24chasa.bg/novini/article/7945809", "text": "Лошо е, когато се стигне до подобно изгонване на дипломати, коментира Кристиан Вигенин от БСП пред журналисти в парламента обявяването за персона нон грата на български дипломат в Москва. Той обаче подчерта, че това е стандартна практика, която често се прилага. Реципрочно страната, чийто дипломат е изгонен, прави същото, поясни той. Но, отбеляза Вигенин, който беше външен министър в правителството на Пламен Орешарски, самият факт, че се стига до подобни отношения между двете страни, изявленията от вчера на руския президент за \"Турски поток\", означава, че има проблем. Смятам, добави той, че отговорът на министър-председателя Борисов не беше достатъчно премерен и ясен по отношение на ангажимента му към строителството на \"Турски поток\", предава БТА. Призоваваме и министър-председателя, и правителството като цяло да направят внимателен преглед на ситуацията в отношенията между България и Русия в момента като цяло и да се опитат да ги нормализират, да видят къде са допирните точки и взаимноизгодните стъпки, които могат да бъдат направени, а не да се задълбават допълнително в посока засилване на напрежението и конфликт между двете страни, призова Кристиан Вигенин.", "date": "2019.12.05", "title": "Вигенин: Лошо е, когато се стигне до подобно  изгонване на дипломати"}
{"url": "https://www.24chasa.bg/novini/article/7945826", "text": "Проучванията на Евробарометър не са за събиране на данни за статистиката, а за отчитане на моментни обществени настроения по даден въпрос. Това заяви днес говорител на Европейската комисия в отговор на въпрос, свързан с публикации в датски вестник. Според статиите, изводите в проучванията на Евробарометър се правят на основата на отговорите на твърде малък брой участници. Изразено е съмнение, че тези участници са основно хора, настроени благоприятно към ЕС, посочва БТА. ЕК днес уточни, че проучванията се извършват само чрез интервю на място. Комисията отбеляза, че на участниците предварително не се съобщава, че проучването е за целите на ЕС. Представители на Евробарометър са признали пред датското издание, че в държавите от Западна Европа проучванията се извършват все по-трудно. Допълнителното изкривяване на картината са наблюдава и заради по-голямото участие на по-образовани хора в проучванията и отказа от участие на хората с по-ниско образование и необразованите. Изданието цитира представители на академичните среди, според които тези обстоятелства скриват истинските мащаби на евроскептицизма, като същевременно данните на Евробарометър се ползват от политици и мозъчни тръстове за обмислянето на решения. От 1974 г. ЕК поръчва и представя проучванията на Евробарометър, с които се цели да се разбере общественото настроение в различни области на живота. При представянето на новите си проучвания Евробарометър прави сравнение с данни от предходни години.", "date": "2019.12.05", "title": "Еврокомисията: Евробаметър проучва само моментни настроения"}
{"url": "https://www.24chasa.bg/novini/article/7945842", "text": "Решенията в социалната политика трябва да сближават хората, а не да ги разделят. Затова подкрепям предложението за отлагане на влизането в сила на Закона за социалните услуги, което ще даде време за влизане в режим на разговори относно същността на този закон. Това заявява социалният министър Деница Сачева в профила си във Фейсбук. ПГ \"Обединени патриоти\" внесоха в Народното събрание вчера предложение за отлагане на Закона за социалните услуги с шест месеца. \"От следващата седмица започваме със срещи с парламентарно представените партии, както и с представителите на заинтересовани организации на граждани\", посочва Сачева. Тя допълва, че постигнатото от представителите на хората с увреждания и техните близки категорично ще бъде запазено и надграждано. Постигнатото от общините и гражданските организации през последните 20 години в подкрепа на българските семейства и деца трябва да бъде показано ясно пред обществото и ще бъде защитено от Министерството на труда и социалната политика. \"Същевременно ще обърнем сериозно внимание на притесненията на хората, които протестират от страх за децата си, ще ги разгледаме и ще ги обсъдим и няма да пренебрегваме разумните предложения. Няма да приемаме обаче антиевропейска пропаганда и насаждане на разделение чрез страх, омраза и манипулация\", заявява социалният министър Деница Сачева. Тя посочва, че социалната система на закрила, финансова подкрепа и услуги е в полза на гражданите и цели да ги сближи, а не да ги разделя. \"Затова ще положим всички усилия да сме отворени не само за разговори, но и за по-достъпна информация, с която хората сами пряко да се запознават. Призовавам да се спрат от всички страни личните нападки срещу хора, социални работници и организации и да започнем разговори за конкретните политики. Намеренията ни са да разширим разговорите с гражданите не само в София, но и в страната\", отбелязва министърът на труда и социалната политика.", "date": "2019.12.05", "title": "Министър Сачева: Подкрепям отлагането на Закона за социалните услуги"}
{"url": "https://www.24chasa.bg/novini/article/7945813", "text": "\"Разбрах, че при задържането снощи Стайко Стайков отново се е обаждал на телефон 112, че го отвличат. Явно при него става рецедив. Да смени репертоара и да измисли нещо по-свежо\". Така избраният за главен прокурор Иван Гешев коментира в Бургас поведението на задържания снощи в София Стайко Стайков - син на алкохолния бос Миню Стайков. И уточни, че времената на мутрите в България вече са свършили. Според главния секретар на МВР Ивайло Иванов Стайков е отказал да съдейства при проверка на брониран автомобил и негов кортеж. \"Бил се качил в колата на стоп? В брониран автомобил и с въоръжени хора? Това аз го приемам като подигравка с колегите\", коментира той. Гешев добави, че по делото за разкритите контрабандни цигари в Карнобат, за което бе задържан Миню Стайков, предстои внасяне на обвинителен акт в съда.  Попитан дали според него е правилно специализираната прокуратура да разследва кмета на Несебър Николай Димитров за купуване на гласове Гешев отговори, че единствено наблюдаващият прокурор може да се произнесе. \"След като той така е преценил, аз го подкрепям\", допълни магистратът.", "date": "2019.12.05", "title": "Гешев за ареста на Стайков-младши: Да смени репертоара"}
{"url": "https://www.24chasa.bg/novini/article/7945878", "text": "По информация на Генералното консулство на Република България в Одеса продължават усилията за откриването на четиринадесет души, които се водят в неизвестност. Във връзка с пожара 5 и 6 декември са обявени за траурни дни в града, където са отменени всички официални и празнични мероприятия. Генералното ни консулство е в постоянен контакт с местните власти. При необходимост от съдействие българските граждани могат да се свържат с генералното консулство в Одеса на телефони: +380 48 746 65 54, +380 48 746 65 58, +380 68 293 0048, както и с посолството ни в Киев на телефони: +380 44 235-22-02; +380 44 246-72-37.", "date": "2019.12.05", "title": "Няма данни за пострадали български граждани при пожара в Одеса"}
{"url": "https://www.24chasa.bg/novini/article/7945877", "text": "\"Местната власт е тази, която ежедневно се сблъсква с притесненията и потребностите на гражданите и работи усилено за разрешаването на местните проблеми. Кметовете са именно и мостът между това, което се случва на европейско и национално ниво. Те ни помагат да направим така, че Европа да достигне до всяко населено място, до всеки човек. И се радвам, че днес можем да отбележим колко важна е тази нелека и отговорна мисия.\" Това заяви българският евродепутат Ева Майдел по време на специалната пленарна сесия на Комитета на регионите по случай 25-ата му годишнина. Заедно с Майдел почетни гости на събитието бяха зам.-председателят на Европейската комисия Марош Шефчович, председателят на Европейския икономически и социален комитет Лука Жайер, както и домакинът Председателят на Комитета на Регионите (КоР) Карл-Хайнц Ламберц, съобщиха от пресцентъра на ПП ГЕРБ. \"Бюджетът на ЕС е много добър инструмент за подпомагане на общините, но не е единственият. През годините работихме и за популяризирането на европейски програми като\" Еразъм\" за ученици, за учители, за млади предприемачи, \"Лагер за иновации\" именно подкрепен от КоР. Тези програми дават възможност на младите да се докоснат до знанието, културата и предприемчивостта на своите връстници из Европа и да ги мотивира да постигат целите си, така че да не напускат родното място по икономическа причина. \" коментира още Ева Майдел. Сред българските представители по време на събитието бяха и кметът на Габрово Таня Христова, кметът на Монтана Златко Живков, Председателят на постоянната комисия по образование, култура, наука и културно многообразие към Столична община Малина Едрева. Ева Майдел призова за още повече партньорства и общи каузи между общините и европейските институции. Тя заяви, че ще продължи да подкрепя инициативите на местно ниво, които спомагат за подобряването на икономиката и обществената среда.", "date": "2019.12.05", "title": "Ева Майдел: Работим с кметовете Европа да стига до всеки и навсякъде"}
{"url": "https://www.24chasa.bg/novini/article/7943966", "text": "Властите на островната провинция Хайнан представиха на пресконференция в сряда серия от мерки за ускоряване развитието на блокчейн индустрията, предаде  . Те ще се прилагат в първата пилотна зона за блокчейн в Хайнанската зона за свободна търговия и са насочени към подготовката на кадри, проучвания свързани с технологичните приложения, увеличаване на частните инвестиции в сектора и други аспекти. Ще бъдат положени усилия за използване на блокчейн технологията в области като градското управление и благоустройство, здравеопазване, туризъм и търговия, като проектите ще се финансират от специален фонд от 1 милиард юана (142 милиона долара). Зоната за блокчейн е разположена в индустриалния парк за интернет Hainan Resort Community Software (RSC) и създаването ѝ бе лансирано от провинциалния Отдел за индустрия и информационни технологии през октомври 2018 г. Това е първата официално разрешена пилотна зона за блокчейн в Китай, съобщи на пресконференцията Уан Дзин, ръководител на отдела. Към момента в пилотната зона работят над 100 организации и компании и тя е един от най-бързо развиващите се блокчейн клъстери в цялата страна. На пресконференцията бе представен и план за действие, озаглавен „Сигурност, споделяне, съответствие плюс\" (SSC+), който е насочен към постигането на надеждно споделяне на данни и дигитално управление чрез интегриране на модерни технологии, включително блокчейн и големи данни. Планът трябва да помогне за улесняване изграждането на пилотната зона за свободна търговия в Хайнан със свободен поток на кадри, стоки, капитали и данни. Също в сряда Дубайският блокчейн център подписа споразумение за стратегическо сътрудничество с пилотната зона в Хайнан. Министерството на индустрията и информационните технологии пък съобщи, че е одобрило план в подкрепа на Хайнан при изграждането на пилотната зона за свободна търговия и пристанище към нея, който включва 17 специфични области, включително развитието на блокчейн индустрията.", "date": "2019.12.05", "title": "Хайнан представи мерки за развитие на блокчейн индустрията"}
{"url": "https://www.24chasa.bg/novini/article/7945954", "text": "Домашна наркооранжерия разкриха полицаи. В хода на полицейски действия, извършени вчера от служители на сектор \"Криминална полиция\" при Второ РУ, е направена проверка в имот в село Бъзън, ползван от 32-годишен русенец, за когото имало данни, че отглежда и държи наркотици. При процесуално-следствените действия са намерени и иззети 27 канабисови растения с различна височина, оборудване за отглеждане на марихуана и около 100 грама суха зелена тревна маса, реагирала при полеви наркотест на марихуана, както и мобилни телефони и устройство за съхранение на видеозаписи. Случаят е документиран от разследващите, образувано е досъдебно производство и се разследва за престъпление по чл. 354а и чл. 354в от НК.", "date": "2019.12.05", "title": "Разбиха домашна наркооранжерия в Русе"}
{"url": "https://www.24chasa.bg/novini/article/7945986", "text": "Втора среща на върха за Сирия с участието на лидерите на Турция, Великобритания, Франция и Германия ще се състои през февруари в Истанбул. Това съобщи днес турският президент Реджеп Тайип Ердоган, цитиран от турската телевизия НТВ и БТА. \"Ние (президентите на Турция и Франция, премиерът на Великобритания и канцлерът на Германия) взехме решение да провеждаме такава четиристранна среща на върха най-малко веднъж годишно. Ще организираме среща на върха през февруари в Истанбул. Взехме съответно решение\", заяви Ердоган пред шефовете на турски медии в Лондон, информира ТАСС", "date": "2019.12.05", "title": "Ердоган: Втора среща на върха за Сирия ще има през февруари"}
{"url": "https://www.24chasa.bg/novini/article/7944667", "text": "Криминалисти от полицейското управление в Шумен установиха и задържаха извършител на грабежи, съобщиха от пресцентъра на полицията. Работата по случая започнала на 8 октомври, когато в полицията било съобщено за извършен грабеж. Около 22 часа на кръстовище, образувано от улиците „Алеко Константинов“ и „Петко Българанов“ неизвестен използвал физическа сила и отнел дамската чанта на 42-годишна жена, в която имало лични документи, 250 лева и два мобилни телефона. Нападателят отправил заплахи към жената с нож, с който прерязал дръжките на чантата й. Впоследствие 18-годишен ученик от Шумен свидетелствал пред полицията, че в малките часове на 06 октомври бил нападнат от неизвестен мъж с нож в същия район на града. На 20 ноември около 20:30 часа на кръстовище от улиците „Одрин“ и „Никола Вапцаров“ неизвестен нападнал в гръб 30-годишна жена. По време на нападението я заплашил с хладно оръжие и й нанесъл порезна рана по ръката. След това отрязал дръжките на дамската й чанта и я отнел. В нея имало лични документи и сумата от 50 лева. За инцидента полицията била уведомена по-късно. Криминалисти започнали работа по установяване на извършителя, след като от МБАЛ- Шумен била получена информация, че жена от града е жената потърсила медицинска помощ. Още след първия случай криминалисти от РУ- Шумен започнали да проверяват широк кръг от заподозрени, работили по различни версии, като не се изключвала възможността извършителят на деянията да е едно и също лице. Три дни след това около 21 часа на бул. “Плиска“ до железопътен надлез в Шумен неизвестен нападнал в гръб 19-годишна и направил опит да й отнеме дамската чанта. И в този случай нападателят използвал заплахи с нож. Нанесъл й порезна рана в областта на лицето. Момичето успяло да избяга от мястото, като малко по-късно информирала полицията за случая. Проведен е комплекс от издирвателни и информационно - аналитични мероприятия, включително специализирани полицейски акции в тъмните часове на денонощието в районите, където били локализирани посегателствата. Характерно в трите случая било, че грабителят напада жертвите си в гръб с особена дързост и отправя заплахи с хладно оръжие. В два от случаите, след закани срязал дръжките на дамските чанти на жертвите си, след което се отправял в неизвестна посока. Полицейски служители влезли в дирите на криминално проявен мъж. На 3 декември извършителят бил установен и задържан. Това е Н.М./38г./ адресно регистриран във варненското село Игнатиево. В хода на проведените множество оперативни действия са намерени и иззети вещи, обект на посегателства. Открити са дамските чанти на двете жени, двата мобилни телефона, които били отнети от 42-годишната шуменка. Мъжът е осъждан за множество кражби и серия от грабежи през 1999 година в Шумен. Осъждан е 10 пъти за грабежи, за отнемане на моторно превозно средство, за грабеж на моторно превозно средство, за кражби, за нанесена средна телесна повреда, за хулиганство, като престъпленията били извършвани на територията на Варна, Шумен и Провадия. Има 9 криминалистически регистрации. С постановление на прокурор е за задържан за срок до 72 часа. Работата по документиране на престъпленията продължава под надзор на прокурор от Окръжна прокуратура- Шумен.", "date": "2019.12.05", "title": "Закопчаха рецидивист в Шумен, ограбвал с нож жени от 20 години"}
{"url": "https://www.24chasa.bg/novini/article/7944735", "text": "Позицията на ГЕРБ държавната субсидия на партиите да е 1 лев на глас остава непроменена. Това заяви финансовият министър Владислав Горанов в кулоарите на парламента. Той коментира изказването на лидера на ДПС Мустафа Карадайъ, че има \"задкулисна договорка между ГЕРБ и БСП\", за да се вдигне партийната субсидия на 8 лева на глас, както предлагат червените. \"Не ми е известна такава договорка, нека мине гласуването и ще видим дали тези подозрения ще се материализират\", коментира Горанов. Нашата позиция остава непроменена, категоричен бе той. И уточни, че и личната му позиция е твърда още от лятото. Субсидията е остане 1 лев, това са очакванията и политическите позиции, като имаме предвид съотношението в пленарната зала, допълни финансовият министър. Попитан за това дали очаква различен вот от коалиционните партньори от \"Обединени патриоти\", Горанов отговори: Когато имаме различни позиции си запазваме правото да гласуваме различно, не съм водил разговори с тях.", "date": "2019.12.05", "title": "Горанов: Няма договорка с БСП, позицията ни за 1 лев субсидия остава същата"}
{"url": "https://www.24chasa.bg/novini/article/7943885", "text": "До края на месец ноември в Пекин са изградени или са в процес на доизграждане 60 нови парка, съобщиха от столичното Бюро за градинарство и озеленяване. Това предаде  От тях 10 парка вече са изцяло отворени за посетители, а останалите 50, разположени главно в районите „Дунчън\", „Сичън\", „Чаоян\", „Фънтай\" и „Тунджоу\", са сравнително малки и постепенно се отварят за обществеността. През последните години Пекин полага усилия да създаването на повече зелени пространства, като се стреми да осигури повече места за жителите, в които да прекарват свободното си време и живеят в по-добра и екологична среда. Заместник-директорът на отдела за градско озеленяване в бюрото Сун Сюемин уточни, че всеки парк се прави след детайлно проучване на нуждите на хората и при максимално съхраняване на оригиналния облик на градската среда.", "date": "2019.12.05", "title": "В Пекин са процес на изграждане 50 нови парка"}
{"url": "https://www.24chasa.bg/novini/article/7944754", "text": "От „Атака“ внесоха предложение за декларация в парламента, с което да се заяви пред Европарламента, че България не желае да приеме „Истанбулската конвенция“. Тази декларация е в отговор на призива на ЕП към България незабавно да бъде ратифицирана конвенцията у нас. С тази декларация искаме да посочим пред ЕП, че все пак в България има Конституционен съд и има негово решение против конвенцията. Тази тема беше наложена отвън и се направиха опити да бъде приета, каза депутатът от „Атака“ Десислав Чуколов. Той посочи, че европейски институции не могат да влияят на вътреполитически решения за държавата и напомни, че има решени и на Светия синод и на Православната църква у нас. Призовавам колегите ни да ни подкрепят. Надявам се да поставят подписи от БСП, ГЕРБ, ДПС и даже от НФСБ, каза още Чуколов.", "date": "2019.12.05", "title": "\"Атака\" внесе декларация с позиция към ЕП срещу Истанбулската конвенция"}
{"url": "https://www.24chasa.bg/novini/article/7944761", "text": "С изпълнения на традионния инструмент кото и демонстрация на икебана в парламента бяха отбелязани три годишнини, свързани с българо-японските отношения - 110 години от установяване на контакти между България и Япония, 80 години от установяване на дипломатически контакти и 60 години от възстановяването им. Инициативата е на председателя на Групата за приятелство България-Япония в Народното събрание Станислав Иванов. Той пожела здраве и успехи на новия японски император, който се възкачи на престола през тази година. Председателят на Народното събрание Цвета Караянчева посочи, че през тази година отбелязваме три важни годишнини с Япония. \"Нашите отношения датират много назад във времето, хубавото е обаче, че те се проектират много напред в бъдещето\", каза тя. Караянчева благодари за огромното гостоприемство при посещението й през ноември миналата година в Япония. Направихме много срещи и успяхме да почувстваме голямото уважение и обич, които японският народ изпитва към България, повярвайте ни - нашите чувства са точно такива като вашите, добави Караянчева. Посланикът на Япония у нас Максато Ватанабе отбеляза, че през тази година се провеждат множество юбилейни чествания в Япония и в България. Той посочи, че красивите композиции от цветя, представени в парламента, са изработени от три различни групи по икебана в България, а изпълненията на традиционния инстурмент кото са на Фуюки Енокидо, която представя Япония по целия свят. Макар и за кратко, се надявам да успеете да се насладите на японската култура, добави Максато Ватанабе.", "date": "2019.12.05", "title": "В парламента отбелязаха 3 годишнини на българо-японските отношения"}
{"url": "https://www.24chasa.bg/novini/article/7944812", "text": "Мъж, заподозрян за убийството на 20-годишна студентка и балерина в окръг Орду /Североизточна Турция/, която бе смъртоносно намушкана с нож пред дома й на 3 декември, е направил самопризнания, съобщава в.\"Хюриет дейли нюз\". Извършителят на престъплението Йозгюр Ардуч бе задържан от полицията, като у него бе намерено оръжието, с което е извършено престъплението, посочва БТА. Мъжът е избягал от затвора на 1 декември. Той е признал при разпита в полицията, че е убил 20-годишната Джерен Йоздемир, студентка във факултета по Музика и сценични изкуства на университета в Орду. Извършителят на престъплението е бил в затвора от 2005 г. с присъда за убийство. През 2018 г. той е бил преместен в открит затвор в съседния окръг Ризе, но е избягал оттам. След като бил задържан от силите на реда, мъжът бил прехвърлен в затвор в Орду. Впоследствие прокурори решили, че той показва \"добро поведение\" и бил преместен отново в открит затвор на 28 октомври. Ардуч избягал оттам на 1 декември. Властите издали заповед за задържането му. Мъжът се укривал на строеж или в изоставени сгради, преди да извърши убийството на 3 декември. Пред полицията заподозреният признал, че е следил студентката близо 4 километра до дома й и че искал да вземе чантата й, но след като видял човек на прозореца на сградата, изпаднал в паника и намушкал с нож момичето, без да вземе чантата, съобщава Анадолската агенция. ", "date": "2019.12.05", "title": "Избягал от затвора е убил 20-годишна балерина в Турция"}
{"url": "https://www.24chasa.bg/novini/article/7944802", "text": "\"Евгени Крусев не заслужава атаките срещу него. Завиждам на куража и амбицията да промени града. Респект! Той успя да промени 20 градски булеварда в София\".  Това каза главният архитект на столицата Здравко Здравков в специализирания съд. Той бе разпитан по делото срещу бившия зам.-кмет по транспорта Евгени Крусев, който е подсъдим за ремонта на трамвайните релси на ул. \"Граф Игнатиев\".  Архитект Здравков обясни, че Крусев е дошъл в столичната община на 27 години и може би е най-младият зам.-кмет.  Той, както и самият Здравков, не знаели какво е почивка, работели по 24 часа, 7 дни в седмицата.  Здравков обясни още, че при стартирането на ремонта били изправени в различна ситуация от тази, която геолозите предварително констатирали. А именно, че при разкопаването се натъкват на подпочвени води. Това става през август 2018 г., когато времето е сухо.  Затова трябвало да се действа бързо и Крусев бил воден от желанието да завърши проекта. Освен това трамваят също трябвало да бъде пуснат по-рано, защото целият горен \"Лозенец\" оставал без превоз. От друга страна не можел да допусне забавяне, тъй като затварянето на продължително време на ул. \"Граф Игнатиев\" се отразявало на търговците.  \"Задачата се усложняваше, бизнесът бе блокиран, хората от горен Лозенец не можеха да слязат долу\", уточни главният архитект на столицата. Първият проектант Румен Борисов обаче отказал да промени проекта си с оглед на новата ситуация с откриването на подпочвени води.  Архитект Здравков определи неговото поведение като саботаж. Освен това в проекта на арх. Борисов релсите така били изчислени, че двата трамвая нямало как да се разминат в отсечката на ул. \"Алабин\" и \"Граф Игантиев\", а трябвало да се изчакват.  Арх. Здравков викал експертен съвет, в който влизали 10 от водещите  инженери по релсов път. Тези специалисти у нас били единици. Така се стигнало до новите подложки на трамвайните релси, а първият проектант с декларация се отказал от авторското право.  Според експерта на ул. \"Граф Игнатиев\" нямало подпочвени води, защото на тази географска ширина не можело да се намират такива.  Според вещото лице освен в подложките, промени са направени още в големината на паветата - от 10 на 6 см. отводнителната система, бетона и в лепилото на фугите на релсовия път. ", "date": "2019.12.05", "title": "Архитект Здравко Здравков: Евгени Крусев не заслужава атаките срещу него"}
{"url": "https://www.24chasa.bg/novini/article/7944873", "text": "Мъж, страдащ от рак на гърдата в последен стадий се лекува в  Комплексния онкологичен център в Пловдив, съобщи д-р д-р Парашкев Цветков. Пациентът е бил диагностициран на 49-годишна възраст. Имал е засегнати 11 лимфни възли. За щастие не е имало далечни метастази. Минал е през цялото комплексно лечение – операция, химиотерапия, лъчетерапия, а след това и хормонално лечение, разказа началникът на Първо отделение по медицинска онкология в КОЦ – Пловдив д-р Антоанета Томова. Последните шест години се редуват различни модерни лекарствени терапии. Вече е в относително добро физическо състояние и качество на живот. Ние продължаваме да се борим за него, след като сме постигнали нелош контрол на болестта, допълни д-р Томова. Според нея ракът на млечната жлеза не е само женско заболяване. От него боледуват и мъжете. То се среща рядко – в 1 процент от случаите. Обществото дори не подозирало, че „силният пол” може да бъде засегнат от тази диагноза. Заболяването се установявало по-късно, а биологията на тумора е по-агресивна.  От 2016 година досега в КОЦ са лекувани 15 пациенти. В цялата страна се открити около 40 случая като заболеваемостта всяка година се увеличава с 1,1 процента, съобщи началникът на хирургично отделение д-р Валентин Иванов. За рака на гърдата при мъжете няма скрининг, не се провеждат профлактични прегледи, така както е при жените. По тези причини мъжете с карцином на млечната жлеза идват в по-напреднали стадии, а това прави лечението им по-трудно. Смъртността при мъжете с рак на млечната жлеза е по-висока, отколкото при жените. Клиничната картина е същата като при жените – тумор на гърдата, болка, уплътнение, деформация в по-напредналите случаи, увеличени лимфни възли под мишницата, над ключицата и др. Много е важно при подобни симптоми пациентът да потърси помощ от онколог. Специалистите от Онкодиспансера в Пловдив напомнят, че в семейства, където мъже или жени са имали онкологични заболявания – майки, сестри, лели, братовчедки, са имали рак на гърдата, на яйчници, генетично са по-предразположени към заболяването. Добре е тези хора да не пропускат профилактичните прегледи и то при сериозни онкоспециалисти.", "date": "2019.12.05", "title": "Мъж с рак на гърдата в последен стадий, лекуват го в Пловдив"}
{"url": "https://www.24chasa.bg/novini/article/7944929", "text": "На вчерашното си заседание в Брюксел Еврогрупата (министрите на финансите на страните от еврозоната) е одобрила изплащането на Гърция на 767 милиона евро от печалбите по гръцките държавни ценни книжа, държани от Европейската централна банка и централните банки на членките на еврозоната, съобщиха АНА-МПА и БТА. На заседанието е било решено още да бъдат упълномощени европейските институции да започнат подготовка за евентуално влагане на тези печалби в инвестиционни проекти. Изплащането на Гърция на тези печалби трябва да бъде одобрено и от шест парламента от еврозоната, сред които и германския, след което Европейският механизъм за стабилност ще вземе решение за освобождаване на сумата, най-вероятно в началото на януари. Връщането на Гърция на печалбите от гръцките държавни ценни книжа беше договорено при излизането на страната от спасителните програми през август миналата година.", "date": "2019.12.05", "title": "Гърция ще получи 767 милиона евро от печалбите по гръцките облигации в ЕЦБ"}
{"url": "https://www.24chasa.bg/novini/article/7944930", "text": "Темите, свързани със сигурността, и особено със сигурността в киберпространството, изискват непрекъснат диалог и обмен. Държавата, бизнесът и гражданите разчитат на лесен, но в същото време сигурен и надежден достъп до технологии и Интернет среда. Киберпространството предоставя неограничени възможности за контакти и бизнес, но паралелно с това поражда нови значими рискове и заплахи – хакерски атаки и злоупотреби с лични данни, финансови измами чрез Интернет банкиране, използване на криптовалута за престъпни цели, измами чрез използване на платформи за търговия с финансови инструменти (акции), престъпления при търговия с бинарни опции, отбеляза министър Младен Маринов. Това съобщиха от МВР. В този смисъл се налага необходимостта от ежедневно намиране на изпреварващи решения, което може да бъде постигнато единствено чрез тясно сътрудничество между държавните институции, бизнес средите, гражданското общество и международните партньори. Вътрешният министър със задоволство подчерта отличното взаимодействие с правоприлагащите агенции на САЩ, особено в посока противодействие на киберпрестъпността и повишаване на обществената чувствителност и информираност по въпросите на сигурността в киберпространството. По думите му този подход е още по-необходим в контекста на новите технологически развития като пето поколение мобилни комуникации (5G), както и на актуалните предизвикателства – хибридните заплахи и нелегалното онлайн съдържание. Отчитайки безспорните ползи от 5G технологията, следва да направим така, че нейната архитектура да позволява използването й за целите на разследването на тежки престъпления, отбеляза министър Маринов. Правоприлагащата общност на ниво ЕС се обедини около необходимостта от единен и координиран отговор на хибридните заплахи. Въпросът е мултидисциплинарен и налага сътрудничество далеч над националното равнище. Вътрешният министър се спря и върху още едно предизвикателство - нелегалното онлайн съдържание, което може да бъде свързано с различни тежки престъпления – тероризъм, детска порнография и др. Той посочи, че работим активно с частния сектор, в европейски и в международен план, за навременното идентифициране, блокиране и премахване на такова съдържание. В този смисъл, ще бъде полезно да се използва по-пълно потенциала на сътрудничеството ЕС-НАТО, вкл. за изграждане на устойчивост в стратегически сектори и защита на критичната инфраструктура. Пред участниците във форума вътрешният министър още веднъж изрази разбирането за ключовата роля на частния сектор и водещата роля на американските фирми в този процес и подчерта готовността на МВР за конструктивно партньорство.", "date": "2019.12.05", "title": "Маринов: Необходим е единен и координиран отговор на съвременните заплахи"}
{"url": "https://www.24chasa.bg/novini/article/7944937", "text": "Виолина Маринова - председател на Управителния съвет и главен изпълнителен директор на Банка ДСК, спечели тазгодишната престижна награда “Банкер на годината”. Маринова спечели за забележителен растеж на бизнеса и съхранено доверие на клиентите. Наградата бе връчена от вицепремиерката Марияна Николова. Петя Димитрова - главен изпълнителен директор и председател на УС на Пощенска банка, бе отличена със специалната награда за спечеленото доверие на акционерите на банката и доказаните умения да ръководи екип. С наградите “Банкер на годината” се отличават най-успешните мениджъри в страната, които през годината са показали забележителни умения, а управляваните от тях институции отчитат ръст във финансовите резултати по всички пет показателя. ", "date": "2019.12.05", "title": "Виолина Маринова е “Банкер на годината”, Петя Димитрова с приз на акционерите"}
{"url": "https://www.24chasa.bg/novini/article/7944938", "text": "В петък, 6 декември, от 10.30 ч., Мая Манолова обявява гражданския си проект. В офиса на организацията в София тя ще представи пред медиите програмната декларация и екипа си. При старта на гражданската инициатива ще бъдат представени целите на гражданската платформа и нейните учредители, а от понеделник към мрежата ще се присъединят и нови общности, сдружения и колективни членове. Колеги, заповядайте утре, петък, от 10.30 ч. в офиса на гражданския проект на пл. „Славейков“, ул. „Дякон Игнатий“ 4, ет. 1 в София.", "date": "2019.12.05", "title": "В петък Мая Манолова обявява гражданския си проект"}
{"url": "https://www.24chasa.bg/novini/article/7944969", "text": "За пореден път тази година резултатите показват, че посоката за развитие на страната ни е правилна. Това написа във фейсбук премиерът Бойко Борисов. \"Продължаваме да работим с високо темпо за всички български граждани. Възходящата тенденция на икономика ни продължава.   на 2019 г. спрямо съответното на 2018 г. Това е четвъртият най-добър резултат в целия ЕС.\", написа още той. ", "date": "2019.12.05", "title": "Борисов за БВП: Посоката за развитие на страната ни е правилна"}
{"url": "https://www.24chasa.bg/novini/article/7945056", "text": "14 души се водят безследно изчезнали в Украйна при пожар в Одеса, съобщи днес президентът Володимир Зеленски, цитиран от Франс прес и БТА. Огънят обхванал вчера сграда в центъра на града, където са разположени помещения на средни и висши учебни заведения. Загинала е 16-годишна студентка, пострадали са още 27 души. Тази сутрин пожарът бе потушен, но десетки огнеборци все още претърсват развалините на шестетажното здание, частично разрушено. Зеленски изрази във Фейсбук надежда да бъдат открити живи, колкото може повече от изчезналите. Сред ранените има седем пожарникари, петима от пострадалите са в тежко състояние. Властите са започнали разследване по случая. Едноминутно мълчание бе обявено във Върховната рада - украинския парламент.", "date": "2019.12.05", "title": "14 са безследно изчезнали при пожар в центъра на Одеса (Видео)"}
{"url": "https://www.24chasa.bg/novini/article/7945084", "text": "С въвеждането на системата \"Бонус - малус\" цената на застраховката \"Гражданска отговорност\" няма да се вдигне, а ще намалее в различна степен за 80 процента от шофьорите. Това каза пред журналисти днес Константин Велев, председател на Управителния съвет на Асоциацията на българските застрахователи, предаде БТА. От тази система по думите на Велев застрахователите няма да реализират допълнителни печалби. Примерните водачи ще плащат до 25 процента по-ниска цена, а нарушителите - до 400 по-висока, посочи той. Според АБЗ пет години след въвеждане на системата \"бонус - малус\" 1 550 000 водачи или 44,2 на сто от всички шофьори ще ползват максималния \"бонус\" от 25 процента отстъпка в цената на полицата \"Гражданска отговорност\". Други 0,6 на сто от тях или 21 000 водачи пък ще плащат максималния \"малус\" от 400 процента поскъпване на полицата. Системата, която се предлага, е възможно най леката, базирана е на пътните нарушения и престъпления по Закона за движение по пътищата, каза Велев. От АБЗ предлагат възстановяване на неутралния базов клас максимално след 5 години, докато в проекта на Комисията за финансов надзор този срок е 10 години. От Асоциацията искат режимът на вписване на водачите в застрахователната полица на колите да става само веднъж годишно. Не е ясно дали цената на полицата за Гражданска отговорност\" Ще се отрази и на застраховката \"Каско за автомобили\". Ако някоя компания започне да вдига цената и на тази полица, конкурентните фирми ще се възползват и тя ще се принуди да я свали, каза Велев. Новата система ще е силно оръжие във войната по пътищата - в страните където тя е въведена броят на катастрофите рязко пада с 20 - 30 процента, посочиха от Асоциацията. По думите на Велев цената на средната премия по застраховката \"Гражданска отговорност в момента пада - преди шест месеца тя е била 281,27 лева, а през ноември - 278,52 лева.", "date": "2019.12.05", "title": "С \"Бонус - малус\" 80% от шофьорите ще плащат по-малко за \"Гражданска отговорност\""}
{"url": "https://www.24chasa.bg/novini/article/7945103", "text": "Най-малко 100 тона пилешко месо със салмонела от Полша са стигнали до българския пазар, признаха от Агенцията по храните. Част от месото е иззето, засега няма данни за заболели от салмонелоза потребители, предава  . \"По отношение полското месо със салмонела нотификациите не са една или две. В България като засегната страна вече сме получили 16 такива нотификации\", казва доктор Кремена Стоева от Агенцията по храните. Тя отказва да каже кога е дошло първото предупреждение от Европейската система за бързо реагиране. \"Но към всяка влязла нотификация Агенцията е предприела съответните мерки\". Въпреки мерките, огромно количество полско пилешко месо със салмонела е стигнало до България. Д-р Стоева не е готова да говори за конкретни количества. Коментираме медийни твърдения: \"Най-малко сто тона през една фирма, която е излязла в медиите, аз не мога да кажа, е изтъргувала на българския пазар\". Салмонелата не е устойчива на високи температури и, ако месото е топлинно обработено, риск от зараза няма, казва експертът.", "date": "2019.12.05", "title": "Най-малко 100 тона пилешко месо със салмонела на българския пазар"}
{"url": "https://www.24chasa.bg/novini/article/7943953", "text": "\"Това, което се случи днес е реципрочно действие на наше действие във връзка с отзоваване на руски дипломати\", коментира изгонването на български дипломат от Русия депутатът от ГЕРБ Тома Биков. По-рано днес стана ясно, че посланикът на България в Руската федерация Атанас Кръстин е извикан в Министерството на външните работи в Москва, където му е връчена нота, че български дипломат е обявен за персона нон грата. Разговорът в посолството е бил съвсем добронамерен, каза Биков, след разговор между него и министър Захариева. \"Отношенията между България и Русия нямат промяна. Добронамереността между двете страни остава\", каза още Биков и добави, че Турски поток не страда от тези действия. Той добави, че подобен случай с изгонване на дипломати се е случило и Германия. ", "date": "2019.12.05", "title": "Тома Биков за изгонения ни дипломат: Русия действа реципрочно на България"}
{"url": "https://www.24chasa.bg/novini/article/7943954", "text": "Учени алармират, че първите генно модифицирани човешки бебета, които се родиха в Китай, е възможно да имат други генетични промени, които не са били открити при провеждането на терапията, пише британският вестник „Индипендънт“, цитиран от bTV. Миналата година китайският учен Хе Джианкуй заяви, че успешно е провел терапия за редактиране на човешки гени на два ембриона, от които се родиха първите генно модифицирани бебета. Благодарение на нея децата – близнаците Лула и Нана – са резистентни към вируса ХИВ. Информация за противоречивия експеримент, който предизвика остри критики от страна на медицинската общност, беше споделена с международни учени чак сега. Непубликуваният труд на Джианкуй изглежда е „изтекъл“ в общественото пространство. Учени, работещи за изданието MIT Technology Review се сдобили с копие, чието заглавие било „Раждането на близнаци след геномна редакция за резистентност към ХИВ“. След подробен преглед на информацията, учените алармират, че е възможно по време на процедурата китайските медици да са променили други части от човешкия геном без да искат. Според тях на практика е невъзможно това да бъде проверено към този момент. Учените посочват и компилация от други грешки и необичайни липси в официалното проучване, като например липсата на автори. Не се споменава и къде е проведен този експеримент, нито дали докторите и родителите на двете деца са били наясно какво точно представлява той.", "date": "2019.12.05", "title": "Китайските генно редактирани бебета може да имат неоткрити промени в генома си"}
{"url": "https://www.24chasa.bg/novini/article/7944017", "text": "Синът на бизнесмена Миню Стайков – Стайко, е задържан снощи в София, предаде  . По информация на медията, Стайков се возил в брониран автомобил с въоръжени мъже и отказал да даде документите си за проверка. Пред органите на реда той обяснил, че е тръгнал на автостоп към Айтос и така се озовал в джипа. Той е арестуван за 24 часа за осуетяване на полицейска проверка и се намира в Четвърто РУП в столицата.", "date": "2019.12.05", "title": "Задържаха сина на Миню Стайков в София"}
{"url": "https://www.24chasa.bg/novini/article/7944012", "text": "Президентът на Франция потвърди отново, че е категорично против отварянето на присъединителни преговори с който и да е кандидат, преди да се реформира преговорния процес и посочи, че смята сегашната процедура за бюрократична, объркваща и неясна, пише белградският ежедневник „Вечерне новости“, цитирана от БТА.  „Смятам, че процедурата на преговори, която имаме днес, е твърде бюрократична, объркваща, неясна. Ето, попитайте сърбите дали животът им се е променил чрез отваряне на нови глави? Не бих казал“, заяви Макрон след срещата на върха на НАТО в Лондон. Той каза, че Франция не е единственият член на ЕС, който се противопоставя на започването на преговори за присъединяване със Скопие и Тирана, но е готова „отново“ да „поеме негативите“. „Заявявам категорично, че преди всяко следващо откриване на преговорите трябва да има реформа на преговорната процедура“, подчерта френският лидер. Той оцени, че Европа не е готова и че не са изпълнени условията за започване на преговори за присъединяване с нови кандидати. „Намирам, че процедурата на преговори, която имаме днес, е твърде бюрократична, объркваща, неясна. Ето, попитайте сърбите, променил ли се животът им чрез отваряне на нови глави? Не бих казал“, добави държавният глава. Той се застъпи за предефиниране на процедурите за преговори за членство в ЕС, за да направи процеса \"по-стратегически\". Макрон повтори искането си за реформа, която би направила процеса на присъединяване към ЕС обратим и ще позволи диференциация. „Крайната цел на всичко това е твърдото закрепване на Западните Балкани към Европа. Знаем, че е геополитическо предизвикателство - да се избягват намесите на други държави, да се избегне дестабилизация, която представлява риск за тези страни и за Европа. Закрепването може да означава присъединяване към ЕС за някои, но трябва да е ясно - това също означава фаза на стратегическо партньорство и повече инвестиции“, обяснява френският президент. В същото време Макрон призова ЕС да помисли за собствената си реформа.„Против съм разширяването на ЕС, което не е придружено от задълбочена реформа на функционирането на ЕС“, каза той. Държавният глава преценява, че с настоящия брой членове ЕС е трудно или изобщо неспособен да функционира и че при приемането на нови страни, оперативността на Съюза относно взимането на решения и броя комисари, трябва да се постави на нова основа. „Онези, които подкрепят разширяването, трябва да приемат повече решения с квалифицирано мнозинство и не всяка държава ще има свой комисар“, заключи Макрон.", "date": "2019.12.05", "title": "Макрон: Питайте сърбите дали с отварянето на преговорите животът им се е променил"}
{"url": "https://www.24chasa.bg/novini/article/7944063", "text": "Депутатите гласуваха и приеха новия бюджет за образованието през 2020 г. с 133 гласа „за“, 75 „против“ и 3 „въздържал се“. Преди това народните представители отхвърлиха двете предложения за промени в заложения бюджет. Обсъжданията в пленарната зала преминаха спокойно, като от левицата излязоха с искането за допълнителни 70 млн. лв., както и безплатни учебници за учевниците до 12 клас. „Системата на образованието е най-голямата система в България. Има 4000 институции в нея, 150 хил. работещи. Аз ако съм на ваше място ще намеря не 5, не 10, а поне 50 нефинансирани дейности. Средствата никога не са достатъчни“, каза министърът на образованието Красимир Вълчев и добави: „600 млн. лв. е ралното увеличение за следващата година, без увеличението на средствата от Европесйкия съюз. Тук добавям и тези 70 млн. лв. за изграждане на детски градини. Той отбеляза, че за да има добри резултати в системата на образованието първо трябва да се инвестира в учениците и после да има очаквания. „Първо трябва да полеем и след това да берем плодовете. Най-дбрите страни по ПИСА са в тези страни, където най-добрите ученици са станали учители“, каза още Вълчев. Той добави, че трябва учителските заплати да са поне 120% от средната стойност на заплатите за страната. Депутатите продължиха с обсъждане на бюджета за култура.", "date": "2019.12.05", "title": "Приеха новия бюджет за образованието за 2020 г."}
{"url": "https://www.24chasa.bg/novini/article/7944070", "text": "Основните индекси на водещите европейски фондови борси се движеха разнопосочно в началото на днешната сесия. Инвеститорите следят хода на търговските преговори САЩ-Китай, публикуването на данни и започващата среща на ОПЕК, информира Се Ен Би Си. Парижкият САС 40 прибави 0,35 на сто и достигна 5819,71 пункта към 10:35 ч. бълг. време. Франкфуртският DAX остана стабилен, отстъпвайки едва с 0,04 на сто до 13 135,42 пункта. Лондонският FTSE 100 се сви с 0,1 на сто до 7181,36 пункта, предаде  .", "date": "2019.12.05", "title": "Основните борсови индекси в Европа остават стабилни"}
{"url": "https://www.24chasa.bg/novini/article/7944073", "text": "Исландското правителство определи като първа точка в годишния си бюджет благосъстоянието на гражданите, пише Би Би Си. Според премиера на островната държава Катрин Якобсдотир е нужно да се въведат нови и по-обширни мерки, които да подобрят живота на хората. Според Якобсдотир индикаторите, които стоят зад традиционните данни за брутен вътрешен продукт не взимат предвид социалното развитие и благосъстоянието на хората. Тази теория е подкрепяна и от носителя на Нобелова награда за икономика Джоузеф Стиглиц. Според него измерването на БВП не взима предвид влиянието на икономиката върху околната среда, глобалните климатични промени, неравенството, дигиталните услуги и други основни елементи от съвременните общества. В Исландия един от водещите фактори правителството да се погрижи първо за гражданите е именно глобалното затопляне и неговото влияние. По време на лекция премиерът Якобстодир припомни за изчезналия ледник Окйокул, за който местни хора организираха погребение преди време, предава  . На въпрос дали държавен бюджет, фокусиран изцяло върху благосъстоянието на гражданите е възможен в по-големи държави, Якобсдотир отговаря, че е по-важно как се приоритизира държавния бюдет. „Развиващите се държави трябва да рискуват и да възприемат възобновяемата енергия, вместо да повтарят индустриализацията с вредни емисии“, казва Якобсдотир. Исландският премиер добавя, че страната й все още е изправена пред много проблеми, свързани с гражданите. В Исландия живеят около 350 хил. души.", "date": "2019.12.05", "title": "Исландия постави на първо място в бюджета си благосъстоянието на гражданите"}
{"url": "https://www.24chasa.bg/novini/article/7944120", "text": "Министърът на регионалното развитие и благоустройството Петя Аврамова каза по време на форум, че според анализи на експерти от Световната банка /СБ/ предложените за обществено обсъждане толтакси няма да имат драстично негативно въздействие върху цените на стоките, като максималното поскъпване на храните, които са на трапезата на българите, ще е с до 2 стотинки на килограм или литър. Министърът призова да не се спекулира със страховете на хората, предаде БТА.  Пътищата не са на ГЕРБ, нито на БСП, нито на една или друга парти, а на всички граждани и затова темата не бива да се политизира, допълни министърът. Тя подчерта, че новата система за събиране на пътни такси се очаква да осигури постоянен и предсказуем източник на средства за ремонти и строителство на нови по-безопасни трасета. Министърът призова всички, ангажирани с процеса, за максимална мобилизация, за да се изпълни планираното и системата да влезе в търговска експлоатация най-късно до 1 март 2020 г. Министърът каза това по време на форум за въвеждането на тол системата, организиран от Агенция \"Пътна инфраструктура\" и Световната банка - консултант на държавната пътна администрация.", "date": "2019.12.05", "title": "Министър Аврамова: Толтаксите няма да покачат цените на стоките"}
{"url": "https://www.24chasa.bg/novini/article/7944119", "text": "Мъж бе арестуван в Русия, защото издигнал фалшиви гранични постове и заблудил четирима работници мигранти, че са влезли във Финландия, съобщиха Би Би Си и БТА. След това той оставил мигрантите да се лутат, мислейки, че са в страна от Европейския съюз. Мигрантите от Южна Азия обаче всъщност били в мочурлива местност в околностите на руския град Виборг. След известно време те били открити от граничари. Мнимият трафикант прибрал по над 10 000 евро от всеки от четиримата мъже. Петимата били задържани на 28 ноември. Вчера съд в Санкт Петербург глоби четиримата мигранти и постанови те да бъдат депортирани. На задържания мъж, жител на Санкт Петербург, ще бъдат повдигнати по-тежки обвинения в измама и той остава в ареста в очакване на процеса срещу него.", "date": "2019.12.05", "title": "Мъж заблуждава мигранти с фалшиви гранични постове в Русия, че са във Финландия"}
{"url": "https://www.24chasa.bg/novini/article/7941783", "text": " е една от водещите институции за обучение по хотелски мениджмънт и туризъм, официален университетски клон на Les Roches Швейцария. Кампусът на учебното заведение в Испания се намира в един от най-привлекателните курорти на Средиземно море – Марбея, популярен като перлата на европейския луксозен туризъм! , София, представители на елитното учебно заведение ще запознаят кандидат-студентите с предимствата на дипломата по хотелски мениджмънт и туризъм и възможностите за обучение на английски език.  попада в   на най-добрите висши училища по хотелиерство в света, а   е обявен за  от   в категорията  . Същата класация отрежда  на Les Roches за репутация  В Les Roches Marbella можете да изузчавате програмата Bachelor of Business Administration in Global Hospitality Management с възможност за специализация в сферите: • Hospitality Entrepreneurship • Digital Marketing Strategies • Resort Development and Management Колежът предлага   в следните направления : • Master in International Hotel Management • Postgraduate Diploma in International Hospitality Management • Master in Marketing and Management for Luxury Tourism • Executive Master in International Hotel Management Реалният опит в бизнеса е сериозно застъпен в учебния план, като в зависимост от избраната програма студентите могат да прекарат от 1 до 3 работни практики навсякъде по света и да упражнят в реални условия наученото по време на теоретичните и практически упражнения. Партньори на учебното заведение в програмите за стаж са едни от най-престижните хотелски вериги като    Повече за предимствата на обучението по хотелски мениджмънт и туризъм в Испания, ще научите лично от представителите на   на  . Входът за събитието е свободен с предварителна регистрация  .", "date": "2019.12.05", "title": "Топ колежи по хотелиерство и туризъм гостуват в София"}
{"url": "https://www.24chasa.bg/novini/article/7944172", "text": "Окръжна прокуратура – Бургас внесе в съда искане за настаняване в психиатрично заведение на Георги К., обвинен в убийството на баща си. Става възпрос за настаняване в ДПБ – Ловеч (психиатрично заведение със специализирано съдебно отделение с висока степен на сигурност), съобщиха от прокуратурата. Георги К. е обвинен за това, че за времето от 01.12.2019 г. до 08.20 ч. на 02.12.2019 г. в обитавано от него жилище в град Ахтопол, община Царево, област Бургас, умишлено умъртвил баща си, нанасяйки му удари с нож в областта на гръдния кош. В искането си Окръжна прокуратура – Бургас посочва, че Георги К. следва да бъде настанен в психиатричното заведение за максимално предвидения в закона срок до 30 дни. Искането за настаняване в психиатричното заведение е внесено в съда въз основа на изискана и приложена по досъдебното производство справка от Център Психично здраве „Проф. д-р Иван Темков“ ЕООД - Бургас, от която е видно, че обвиняемият се води на диспансерен отчет от 1993 г. Същият е лекуван многократно в ЦПЗ – Бургас с диагноза „Шизофрения параноидес“. Последната хоспитализация на обвиняемия датира от 19.03.2019 г. до 15.04.2019 г.", "date": "2019.12.05", "title": "Искат да настанят Георги, който уби баща си в Ахтопол, в психиатрия в Ловеч"}
{"url": "https://www.24chasa.bg/novini/article/7944185", "text": "Няма седмица, в която да няма натиск срещу директорите, срещу семейството ми, срещу фирмите, които ръководя – това каза в „Тази сутрин” оръжейният производител Емилиян Гебрев. Той заяви, че не знае дали разследването за отравянето му, което започна през 2015 г., все още продължава, както и че няма представа кой стои зад самото отравяне. По думите на Гебрев информация от прокуратурата той не получава, въпреки многократните молби да се запознае с материалите по делото, предава  . „Това са едни изключително последователни, добре организирани, планирани действия не само за физическото унищожаване, но и за административното и юридическо унищожаване на съществуващите фирми под мое ръководство. (…) За мен е твърде ясно, че 80% от ябълката на раздора е „Дунарит”. Започнаха именно тогава тези атаки, когато ние публично обявихме, че искаме да инвестираме в „Дунарит”. (…) От 2015 г. до ден днешен атаките и пресирането към мен и ръководените от мен фирми продължават”, коментира Гебрев. Разговорът с него се състоя на фона на публикуваната от „Монд” информация, че 15 руски шпиони с базов лагер в Алпите, са действали и в България. Според френския ежедневник сред тях е и един от тримата извършители на отравянето на бившия руски агент Сергей Скрипал с „Новичок” в Солсбъри. За Гебрев няма съмнение, че именно с тази отрова е била извършена атаката срещу него и още двама души у нас: „Връзката с „Новичок” се намира в спецификацията, която е направила финландската лаборатория и която е предоставена на нашите власти”, посочи той.", "date": "2019.12.05", "title": "Гебрев: От 2015 г. атаките срещу мен и фирмите ми не спират"}
{"url": "https://www.24chasa.bg/novini/article/7944184", "text": "Окръжна и Районна прокуратура – гр. Перник продължават своята работа по възложените от тях проверки за установяване причините, наложили ограничаване достъпа до вода за питейно – битови цели на жителите на гр. Перник, гр. Батановци, с. Големо Бучино, с.Люлин, с. Дивотино, с. Витановци, с. Ярджиловци, с. Богданов дол, с. Черна гора и с. Лесковец. По водената от Окръжна прокуратура – гр. Перник проверка по реда на Надзора за законност на 02.12.2019 г. е постъпил отговор на изпратените запитвания от Министъра на околната среда и водите. По водената от Районна прокуратура – гр. Перник проверка по реда на Надзора за законност на 29.11.2019 г. и 02.12.2019 г. са постъпили отговори, ведно със заверени копия на материали, от Управителя на ВиК ООД – гр. Перник и от Председателя на Общински съвет – гр. Перник. На 03.12.2019 г. е постъпила изисканата допълнителна информация, ведно със заверени копия на всички относими документи, от Областния управител на Област Перник. На 04.12.2019 г. е постъпила информация от Директора на Басейнова дирекция „Западнобеломорски район“. След преценка на събраните материали и с оглед компетентността по степен, преписката по Надзора за законност на Районна прокуратура – гр. Перник, към която е присъединен и сигнала на Кмета на Община Перник – г – н Станислав Владимиров, е изпратена за присъединяване към наблюдаваната от Окръжна прокуратура – гр. Перник преписка. Районна прокуратура – гр. Перник продължава работата си по преписката за изясняване причините, довели до режим на водоподаването от язовир „Студена“ и установяване на отговорните за това лица, по която е възложила извършването на проверка от Сектор „ПИП“ при ОДМВР – гр. Перник.", "date": "2019.12.05", "title": "Прокуратурата проверява причините за спирането на водата в Перник"}
{"url": "https://www.24chasa.bg/novini/article/7944176", "text": "Председателят на ВКС Лозан Панов призова компетентните органи да започнат разследване на търговия с влияние по данни, изнесени от министър-председателя и главния прокурор. Това Панов каза пред журналисти в сградата на Висшия съдебен съвет, предаде БТА. Позицията му е по повод  и друго изказване, по тази тема, на главния прокурор Сотир Цацаров при изслушването на Иван Гешев за главен прокурор във ВСС. Председателят на ВКС припомни друг случай с данни за търговия с влияние - записите \"Яневагейт\", в които се споменават главният прокурор и министър-председателят. \"Този път обаче, самите те оповествяват такива данни. Въпросът, който задавам е - Къде са разследващите органи?\", заяви Лозан Панов. Председателят на ВКС определи като \"странна\" Панов постави въпроса доколко независим ще бъде този прокурор, след като изборът му ще бъде осъществяван от бивши и бъдещи подчинени на главния прокурор. Той допълни още, че заседание на Венецианската комисия ще има на 6 декември и тогава ще станат ясни окончателно какви ще бъдат препоръките им за съдебната ни система, за които премиерът заяви, че поема отговорност да изпълни изцяло.", "date": "2019.12.05", "title": "Лозан Панов поиска разследване за политическо влияние върху ВСС"}
{"url": "https://www.24chasa.bg/novini/article/7944182", "text": "Двама младежи на 15 и 19 години от Благоевград са заловени при опит за откраднат маратонки, съобщиха от полицията. Около 12:50 часа на в сряда те са направили опит да извършат кражба на маратонки на приблизителна стойност около 94 лв. от магазин, находящ се в ЦГЧ на Благоевград. По случая е образуван заявителски материал. В 01 РУ пък е получено съобщение за това, че за времето от 16 часа на 29 ноември до 20:30 часа на 3 декември от междуетажна площадка на жилищна сграда в Благоевград е извършена кражба на шкаф с намиращи се в него около 30 чифта обувки. Образуван е заявителски материал. Работата по случая продължава.", "date": "2019.12.05", "title": "Крадат обувки в Благоевград"}
{"url": "https://www.24chasa.bg/novini/article/7944316", "text": "2020 година ще е високосна година и ще има 366 дни, вместо 365. Всички знаят, че допълнителният ден, който се добавя през високосна година е 29 февруари. Това добавяне към всяка четвърта година е нужно, за да бъдат в синхрон астрономическата година и сезоните. Обиколката на планетата ни около Слънцето отнема малко повече от 365 дни, затова е необходимо прибавянето на цял ден в определена периодичност. Правилото е заставено от Григорианския календар, според който всички години, кратни на 4 са високосни, а изключение правят само тези, които са кратни на 100 и не са високосни. Високосната година е възникнала преди хиляди години. Още древните астрономи забелязали, че Земята обикаля около Слънцето не точно за 365 дни, а за 365 дни и 6 часа. Терминът \"високосна година\" за пръв път е бил въведен в Римската империя от Юлий Цезар. Годината с допълнително денонощие получила специално наименование – bix sexus, което в превод от латински означава „вторият шести”. Допълнителното денонощие било присъединено към най-късия месец – февруари, за да не се нарушава логиката на другите стандартни месеци. Суеверните хора вярват, че през високосна година не бива да се правят редица неща, като например да сключват брак. Смята се, че сключените през високосна година бракове не могат да бъдат щастливи – или ще се разпаднат бързо, или някой от двойката ще овдовее, или младоженците няма да се чувстват добре заедно и скоро ще започнат да си изневеряват. Разводът в такива години също не е препоръчителен, защото хората, които се развеждат във високосни години, трудно се задомяват повторно. Старо поверие гласи, че бременните жени не бива да се подстригват във високосна година. Старите баби разправят, че ако това се случи, детето ще се роди слабоумно. Смята се също, че децата родени на 29 февруари, трябва да празнуват рождения си ден на 28 февруари или на 1 март. Други пък вярват, че високосната година покосява хората и в такива години броят на смъртните случаи се повишава. Има вярване и, че природата се бунтува през високосни години. Суеверията гласят, че се случват повече природни бедствия. Има дори суеверие, че краят на календара на маите се пада във високосна година. Старите баби пък смятат, че през високосни години не бива да променяме нищо. Смята се още, че промените през високосната година са пагубни и безперспективни. Според поверието не е желателно да си смените работата, жилището или дори цвета на косата през такава година. Какво остава пък за развод или смяна партньор. Затова не бива да се започва нищо ново през високосна година – нито нов бизнес, нито ремонт, нито пък да си купите нов автомобил. Също така не бива да споделяме плановете си за бъдещето, тъй като няма да имаме късмет. Някои пък вярват, че във високосна година не бива да се берат гъби, защото веднъж на четири години мицелът се изражда, от което гъбите могат да станат отровни и да попият химични елементи, злоба, проклятия и гняв, излъчен при вещерски обреди. Всички тези суеверия обаче не са доказани научно, нито пък са подкрепени от статистиката, но ако все пак сте силно суеверни и искате да се застраховате, старите баби имат и друго поверие, което гласи, че преди да вземете важно решение, трябва да застанете по залез слънце с лице на запад и кажете на глас: „Високосна година, остави за себе си лошото, а за мен – само добро”. Ако пък сте от суеверните оптимисти, то тогава за вас има други поверия, които може да изпълните през високосна година. Смята се, че е на късмет да ни окъпе първият дъжд във високосната година. Дебелият сняг пък значи добра реколта. Годината ще е добра за всички, които се разделят със старите си страхове, предава  . В миналото се е вярвало, че високосната година носи лош късмет и че начинът да се предпазим от него, е да носим сребро. Поверието за среброто е старо. Още в Древен Китай смятат, че благородният метал пази от лош късмет. У нас традицията гласи да се зашива сребърна паричка на дрехите на новородено, а зрелите хора да носят сребърен накит за късмет. Според някои вярвания трите години, които предхождат високосната са подвластни на Слънцето и през тях се носи злато. Високосната година е под влиянието на Луната. Старият алхимичен символ за сребро е непълна луна, и заради това през високосните години трябва да носим сребърни накити.", "date": "2019.12.05", "title": "Какво да очакваме и от какво да се пазим през високосната 2020 г.?"}
{"url": "https://www.24chasa.bg/novini/article/7944344", "text": "Срещата между американския президент Доналд Тръмп и българския премиер Бойко Борисов определено беше политическото събитие на 2019 г. за България. Това каза Цветан Цветанов, основател на Евро-атлантически Център за сигурност, пред  . По думите на Цветанов стратегическата рамка между двете страни дава един много ясен 10-годишен хоризонт за отношенията помежду им. Той изтъкна като положителен факт осъзнатостта на България относно промяната на баланса в Черноморския регион. „Доминиращата роля на Русия се увеличава с всяка изминала година. Нарушаването на международното право с анексирането на Крим показа, че Русия е безапелационна“, коментира той. Цветанов подчерта, че според стратегическата рамка се изисква отпадане на монополните състояния у нас, установени от чужди страни и на национално ниво. Според него възможност за реална газова диверсификация на България ще даде изграждането на терминала за втечнен природен газ край Александруполис и интерконекторната връзка между Гърция и България. \"Проектът „Турски поток“ обаче не отговаря на поетите ангажименти от страна на България за реално разнообразяване на газовите доставки\", посочи гостът. „Не можем да говорим, че Турски поток дава отговор на всички въпроси, които са свързани с диверсификацията у нас“. Цветанов коментира и възможността ядрената енергетика да стане привлекателна за американските инвеститори. Той отбеляза, че по отношение на проекта АЕЦ „Белене“ българското правителство не трябва да прави отстъпление от решението си да търси потенциални инвеститори за изграждането на централата без държавни гаранции, продавайки произведения ток на пазарни цени. По думите на госта настоящото политическо статукво у нас трудно може да бъде разклатено. Въпреки това той не изключи възможността определени провокативни действия да предизвикат напрежение.", "date": "2019.12.05", "title": "Цветанов: Трудно може да се разклати политическото статукво у нас"}
{"url": "https://www.24chasa.bg/novini/article/7944343", "text": "„Проучването е изключително полезно. Голяма част от тревожните тенденции са очертани. Български регион не е изследван като казус, въпреки че притеснителната тенденция на концентрация на земя е много сериозен въпрос, който има негативни отражения върху създаването на работни места в селските райони“. Това коментира българският евродепутат Иво Христов, член на Групата на Прогресивния алианс на социалистите и демократите, по време на заседание на Комисията по земеделие и развитие на селските райони, на което бе представено проучване на тема „Заетост в селското стопанство в ЕС: настоящи предизвикателства и бъдещи перспективи“. В разработката място намира и проблемът с експлоатация на работници от България и Румъния в Италия. „Намирам за изключително важно предложението на авторите да се търси обвързване на субсидиите с това да се дадат, гарантират и спазват правата на работещите в сектор „Земеделие“. Проблемът засяга недекларирания, нерегламентирания и нелегалния труд. Освен граждани на трети страни, жертва на експлоатация са и граждани на държави членки. Ако не бъде законово обвързано предоставянето на субсидии за селско стопанство със социално отговорното поведение, мисля, че рискуваме ОСП да бъде опорочена“, каза още Христов. По думите му, по време на преговорите по трите досиета на ОСП, този въпрос е бил поставен под формата на предложения за изменение. „За съжаление, колегите от предния мандат не са защитили тази кауза. Надявам се, че сегашната ни комисия ще преразгледа тази позиция и ще добавим и този важен аспект в пакета с позицията на Европейския парламент относно ОСП“, добави българският евродепутат.", "date": "2019.12.05", "title": "Иво Христов: Агросубсидиите трябва да гарантират правата на земеделските работници"}
{"url": "https://www.24chasa.bg/novini/article/7944403", "text": "Най-малко 22 души остават болница след мощното земетресение в Албания на 26 ноември, заяви в четвъртък премиерът Еди Рама, съобщи ТАСС, позовавайки се на вестник \"Коха Йоне\". 12 366 души живеят в хотели и палаткови лагери, заяви Еди Рама, който отбеляза че Европейската комисия е отделила 15 милиона евро като първоначална помощ за Албания, посочва БТА.", "date": "2019.12.05", "title": "Над 20 души остават болница след труса в Албания, 12 366 живеят в хотели и лагери"}
{"url": "https://www.24chasa.bg/novini/article/7944404", "text": "България е най-добрата страна на Балканите за живот и работа на чужденци и за малко не влиза в първата десетка в света. Страната ни е класирана на 11 място, съобщи БГНЕС. За шеста поредна година анализаторите на \"ИнтерНейшън\", най-голямата в света общност на експати (хора, които по една или друга причина не живеят в страната си), наблюдават живота на чужденците в чужбина. В края на всяка година те публикуват рейтинг на страните по популярност сред чуждестранните специалисти. В актуалното изследване са взели участие над 20 000 души. Анализаторите съставят класацията като вземат предвид ключови показатели, сред които са качеството на живота, условията за адаптация, работата, семеен живот, финансово положение. Палмата на първенството е за Тайван. На второ място в класацията за 2018 г. е Виетнам. Третото място е за Португалия. Над половината от експатите планират да останат в там завинаги. Трима от 10 експати живеят и работят в Германия, САЩ, Великобритания и ОАЕ. Гърция е на дъното на класацията. Германия, въпреки че влиза в списъка със страни с най-голям брой работещи и живеещи чужденци, заема едва 33-о място в актуалния рейтинг. А на дъното са Гърция и Турция, които са съответно 57-а и 60-а. Сърбия дори не е включена в изследването. Ню Йорк и Париж не са фаворити Тайпе, Куала-Лумпур и Хошимин са получили най-висока оценка сред експатите. За най-добър германски град за живеене и работа е признат Аахен, който е на 11-о място в общия рейтинг. Причините са, че там чужденците получават високи заплати и имат относително ниски разходи за живот. Що се отнася до културата на гостоприемство, Аахен не е лидер. На дъното на рейтинга са такива мегаполиси като Рим (81 място), Милано (80), Париж (78), Сан-Франциско (77), Лос Анджелис (76) и Ню Йорк (74). От руските градове най-висока оценка в класацията е получила Москва, която се нарежда на 54-о място.", "date": "2019.12.05", "title": "Международна класация: България е най-добрата за чужденци страна на Балканите"}
{"url": "https://www.24chasa.bg/novini/article/7944408", "text": "Предстои важно гласуване за промените в текста за партийните субсидии, внесени от БСП. Имаме информация, че Борисов и Нинова са се договорили ГЕРБ да не са в пълен състав в залата, за да мине предложението на БСП за 8 лв. на глас. Това заяви от кулоарите на НС лидерът на ДПС Мустафа Карадайъ и така заподозря двете големи политически сили в задкулисна договорка. Относно намаляването на субсидията на 1 лв. лидерът на ДПС каза, че за малките политически партии субсидията не е достъпна и те не могат да финансират дейността си и добави, че намаляването на субсидията на 1 лв. е популистко действие от страна на ГЕРБ. От ДПС имат предложението политическите партии да не получават никаква държавна субсидия, но да могат да се финансират с дарения открито. Карадайъ напомни, че е трябвало да има обществен дебат по темата с финансирането на партиите, но до днес такъв не е имал. Това е поредният удар на ГЕРБ и БСП по демокрацията и плурализма, така като съвсем скоро наградиха кошмарът на майките с деца с увреждания, чрез избирането за зам.-председател на народното събрание на Валери Симеонов, каза още лидерът на ДПС.", "date": "2019.12.05", "title": "Карадайъ: ГЕРБ и БСП са в задкулисна договорка партийната субсидия да е 8 лв. на глас"}
{"url": "https://www.24chasa.bg/novini/article/7944457", "text": "Брутният вътрешен продукт на България се повишава през третото тримесечие на 2019 година с 0,8% спрямо второто тримесечие, когато нарасна с 0,9%, като на годишна база икономическият растеж се забавя слабо до 3,7% след експанзия с 3,8% през периода април - юни, показва предварителна оценка на Националния статистически институт (НСИ). Това представлява най-сдържано нарастване на БВП на тримесечна база от година насам (от третото тримесечие на 2018-а), докато експанзията на годишна база все още остава третата най-добра от две години насам, въпреки че тя се забави след 3,9% през първото и след 3,8% през второто тримесечие на текущата година. Според предварителните данни на НСИ за третото тримесечие на тази година произведеният брутен вътрешен продукт възлиза на 31,764 млрд. лева по текущи цени, като на човек от населението се падат 4544 лева. Създадената от отраслите на националната икономика брутна добавена стойност през третото тримесечие на 2019 година възлиза на 27,395 млрд. лева по текущи цени. През периода юли - септември относителният дял на аграрния сектор в добавената стойност на икономиката намалява равнището си с 0,6% спрямо същия период година по-рано. В същото време индустриалният сектор увеличава относителния си дял в добавената стойност на икономиката с 0,9 процентни пункта до 27,0%, докато реализираната добавена стойност от дейностите в сферата на услугите намалява до ниво от 66,9% спрямо 67,2% през третото тримесечие на 2018-а година. Крайното потребление през третото тримесечие нараства с 0,9% на тримесечна база (след повишение с 1,1% през предходните три месеца и скок с 2,4% в началото на годината) и нараства на годишна база с 4,9% (след ръст с 5.5% през предходните три месеца и с 5,7% през първото тримесечие). Брутната добавена стойност в икономиката пък нараства с 0,6% на тримесечна база и с 3,5% спрямо година по-рано (след повишения съответно с 1,1% и с 3,7% през второто тримесечие). Външнотърговското салдо е положително и в размер на цели 4,4555 млрд. лева, като през периода юли - септември износът на стоки и услуги се увеличава с 4,3% на тримесечна база (след понижение с 3,4% през второто тримесечие) до 21,4519 млрд. лева и нараства на годишна база с 1,3% след понижение с 2,5% през периода април - юни. В същото време вносът се повишава с 3,9% на тримесечна база (след свиване а с 5,4% през предишните три месеца) до 16,9964 млрд. лева, като на годишна база вносът нараства с 1,2% (след спад с 3,9% през април - юни). Положителното външнотърговско салдо се отразява позитивно на икономическия растеж, като търговският излишък в размер на 4,4555 млрд. лева представлява 14,0 процентни пункта от БВП през третото тримесечие на тази година и е една от причините за стабилния икономически растеж, отчетен от НСИ. Данните на НСИ показват, че принос за икономическия растеж през периода юли - септември 2019-а година спрямо година по-рано оказват и нарастването на индивидуалното потребление с 5,1%, колективното потребление на държавното управление - с 5,0%, както и бруто образуването на основен капитал, което се увеличава с 1,8 на сто. НСИ представи и данни, показващи увеличаване на производителността на труда през третото тримесечие на годината. БВП на един зает в нашата страна нараства с 3,0% спрямо третото тримесечие на 2018 година. Заетите лица в икономиката на страната през периода юли - септември са 3,6852 милиона, а общият брой отработени часове е 1,4801 милиарда. Структурата на заетостта по икономически сектори през третото тримесечие на 2019 година спрямо съответния период година по-рано показва увеличение на относителния дял на индустриалния и на сектора на услугите. На едно заето лице се падат 8619,2 лева от текущия обем на БВП, като всеки зает създава средно 21,5 лева БВП за един отработен час. Брутната добавена стойност (БДС) средно на един зает през третото тримесечие се увеличава реално с 3,1%, докато брутната добавена стойност за един отработен човекочас нараства реално с 3,0% спрямо година по-рано. Равнището на производителността на труда в индустриалния сектор е 7971,0 лева от БДС средно на един зает и 19,1 лева за един отработен човекочас, докато в сектора на услугите всеки зает произвежда средно 7761,3 лева БДС, като за един отработен човекочас се създават средно 19,5 лева от текущия обем на показателя. Най-ниска остава производителността на труда в аграрния сектор – едва 2513,2 лева БДС на един зает и скромните 6,4 лева за един отработен човекочас.", "date": "2019.12.05", "title": "Българската икономика нараства стабилно с 3,7% през третото тримесечие"}
{"url": "https://www.24chasa.bg/novini/article/7944491", "text": "Над 3000 лева вече е брутната средна месечна заплата в софтуерния сектор, според прогнозата за 2019 г. Това обявиха от Българската асоциация на софтуерните компании на пресконференция в Националния пресклуб на БТА. Те представиха доклад за състоянието на софтуерния сектор в България - Барометър 2019, като анализът е основан на данни от близо 4100 компании и е за 2017 г, 2018 г., както и прогноза за 2019 г. Възнаграждението в тази индустрия е по-високо от средната работна заплата за страната, коментираха от асоциацията. По техни изчисления работещ в България в софтуерния сектор има по-висок стандарт на живот от програмист във Великобритания и приблизително равен стандарт с програмист в Германия, според коефициент за паритет на покупателната способност. Затова икономическата емиграция не би трябвало да е фактор за хората, които работят в софтуерната индустрия, да заминат в чужбина, може да има други фактори, но икономическият не би трябвало да е мотив, смята Георги Захариев от компанията. Според анализа през 2018 г. работните места са се увеличили с близо 2 400 или 9 процента. Прогнозите за 2019 г. са, че ръстът ще достигне 10 процента, а общият брой на заетите в сферата ще надхвърли 33 хиляди души. Приходите в сферата са с рекорден ръст от близо 600 милиона лева или 23 процента през 2018 г. и вече надхвърлят 3 милиарда лева и 2,9 на сто като дял от БВП. Основен принос за това имат компаниите, работещи предимно за външни пазари. В последните години секторът е във възход, отбеляза Доброслав Димитров, председател на УС на БАСКОМ. Българската софтуерна индустрия е привлекателна за чуждите инвеститори, а приходите от износ на интелектуален продукт през 2018 г. достигат 2,5 милиарда лева, отчетоха още от асоциацията. През 2018 г. едно работно място в софтуерния сектор в България е генерирало за бюджета на страната над 24 хиляди лева годишно от данъци, а през 2019 г. се очаква софтуерният бизнес да внесе с поне 150 милиона лева повече за данъци, сравнено с 2018 г. Прогнозираното увеличение на броя на заетите в сферата ще осигури близо 900 милиона лева данъчни постъпления. Прогнозите на БАСКОМ с петгодишен хоризонт са приходите да достигнат 10,3 милиарда лева на годишна база и 7,6 на сто като дял от БВП, а заетите в сектора да станат 60 хиляди души. Постъпленията в хазната от данъци и осигуровки само от страна на софтуерния бизнес ще надхвърлят 1,4 милиарда лева годишно, според анализа. Причините за оптимизъм са свързани с дигитализацията на все повече ключови отрасли, нарастващия брой образователни инициативи, преквалификационните програми, завръщащите се българи от чужбина, децентрализацията и др. От асоциацията обърнаха внимание на необходимостта от кадри и отбелязаха нуждата от спешни мерки в тази посока. Според Доброслав Димитров софтуерната индустрия в България не само, че е настигнала Запада, но и го е надминала и е дошло време на държавно ниво да се гледа на тези индустрии като структуроопределящи. Според асоциацията, ако искаме дигитална трансформация, тя трябва да бъде издигната на друго ниво и трябва да е приоритизирана.", "date": "2019.12.05", "title": "Програмистите в България - с по-висок стандарт от тези във Великобритания"}
{"url": "https://www.24chasa.bg/novini/article/7944527", "text": "Районна прокуратура-Асеновград привлече като обвиняеми двама мъже за кражба на пари от супермаркет в Асеновград, съобщиха от пресцентъра на институцията. К.П. 45 г., и С.Г., на 57 г., са обвинени за това, че н След това избягали и с автомобил и през обходни пътища се прибрали в Пловдив. Няколко часа по-късно те са били задържани от полицията. Направени са шест претърсвания и изземвания в жилище, автомобил, магазин и гаражи в Пловдив, като част от отнетите пари са открити, както и от цигарите. К.П. и С.Г. са задържани за срок от 72 часа с постановление на наблюдаващия прокурор. Днес Районна прокуратура-Асеновград ще поиска за тях мярка за неотклонение \"задържане под стража\", се посочва още в съобщението.", "date": "2019.12.05", "title": "Задържаните за откраднатите 20 000 лв. в Асеновград вече са с обвинения"}
{"url": "https://www.24chasa.bg/novini/article/7944489", "text": "Мелания Тръмп се разгневи на преподавателка по право, която се пошегува с името на сина й Барън при изслушванията за импийчмънт на президента Доналд Тръмп в Конгреса на САЩ, предаде Франс прес. Обикновено сдържаната първа дама реагира остро, след като Памела Карлан, професор в Станфордския университет, направи сравнение в подкрепа на своята теза, че американската конституция не дава на президента правомощия на абсолютен монарх. \"Доналд Тръмп може да кръсти сина си Барън (б. ред.: на английски \"барон\"), но не може да го направи барон\", даде пример тя при изслушванията в правната комисия към Камарата на представителите, съобщи БТА. Мелания Тръмп бързо реагира гневно в туитър, като заяви, че Карлан \"трябва да се срамува\" от своите \"очевидно пристрастни политически\" действия и че е \"използвала дете\" за целта. \"Едно малко дете заслужава личният му живот да бъде уважаван и да бъде държано встрани от политиката\", заяви още първата дама на САЩ. 13-годишният Барън е третият син на Доналд Тръмп, но единственото дете на Мелания. Републиканците в Конгреса също разкритикуваха университетската преподавателка. \"Да атакувате Барън Тръмп, един непълнолетен, не придава правдоподобност на вашите аргументи, а ви придава зъл вид\", заяви по адрес на Памела Карлан конгресменът от Флорида Мат Гец. Той освен това припомни, че тя е правила политически дарения за демократи. Видимо съжаляваща, Памела Карлан побърза да се извини, че е намесила президентския син в изслушването за импийчмънт на баща му. \"Сгреших. Бих искала президентът да се извини за нещата, които е направил и които са лоши, но съжалявам, че използвах тези думи\", заяви тя. Подобно на двама други университетски преподаватели, поканени от демократите в правната комисия към долната камара на Конгреса, Памела Карлан каза, че  . \"Въвличането на чуждестранно правителство в нашия изборен процес е изключително тежка злоупотреба с власт, защото отслабва демокрацията\", аргументира се тя, визирайки искането, отправено от американския президент към Украйна да разследва неговия потенциален съперник демократ на изборите догодина Джо Байдън.", "date": "2019.12.05", "title": "Мелания гневна на преподавателка, пошегувала се с името на сина й в Конгреса на САЩ"}
{"url": "https://www.24chasa.bg/novini/article/7944502", "text": "Повишената цена на свинското месо в магазините се обяснява като нормална реакция на всичко, което се случва в Европа и в света, най-вече в Азия във връзка с щетите от заболяването африканска чума, коментира министърът на земеделието Десислава Танева в Стара Загора, цитирана от  . „Вероятно на европейско ниво ще се вземат мерки, въпросът ще бъде поставен. Истината е обаче, че продължава разпространението на болестта и щетите от нея, увеличава се броят на засегнатите животни и безспорно нараства потреблението, което доведе до завишените цени. Интересно е да отбележим, че и интересът да се произвежда свинско в тази ситуация, също е висок”. Около 130 хиляди домашни свине у нас бяха засегнати от болестта през отиващата си година. Към момента няма нови огнища, последните бяха открити през месец август. Няма и нови засегнати големи свинекомплекси. По Плана за справяне със заболяването върви процеса по изпълнение на депопулирането на дивите прасета, като основен източник на разпространение на заболяването. Около 2 000 отстреляни диви свине се отчитат за всеки ловен уикенд, вземат се проби, като положителните са между 2 и 8 броя седмично. Изпълнението на плана за справяне със заболяването е между 25 и 30%, отчете земеделският министър. Частният бизнес и държавната администрация ви очакват с надежда и отворени врати, имате голям избор, изберете България, призова министърът на земезелието Десислава Танева по време на тържествената церемония по връчването на дипломите на Випуск 2019 на Аграрния факултет на Тракийския университет в Стара Загора. В словото си ректорът на университета доц.д-р Добри Ярков изрази подкрепа и за призива на кмета на Стара Загора Живко Тодоров от тази есен, който се обърна към младите хора с думите: \"Останете в България, останете в Стара Загора, нека заедно градим общото ни бъдеще.\" \"И тази година нашата жътва е през декември, а не през лятото, и е много богата, завършват 120 студенти с общ успех 5,26, от тях 42 отличници и трима пълни отличници\", подчерта деканът на Аграрния факултет доц.д-р Димитър Панайотов. Абсолвентите получават степен \"Бакалавър\" и \"Магистър\" по специалностите \"Зооинженер\", \"Аграрен инженер\", \"Агроном\", \" Рибовъдство\", \"Екология и опазване на околната среда\". Десислава Танева изтъкна безценната помощ на преподавателите от университета по време на кризисните ситуации в борбата с африканската чума по свинете това лято. Преди началото на церемонията пред журналисти земеделският министър обяви, че не е изненадана от повишаването на цените на свинското месо, защото това е тенденция не само в България, но и по света.", "date": "2019.12.05", "title": "Цената на свинското месо се повишава заради африканската чума"}
{"url": "https://www.24chasa.bg/novini/article/7944504", "text": "Седем души са арестувани като част от схема за кибер-измами за над 60 милиона евро. Групата е източвала банкови сметки на фирми от Съединените щати, Канада и Западна Европа. По първоначални данни, двама от задържаните са от ливански и иракски произход, предаде  Те са и основните организатори на групата, а останалите са така наречените „мулета”, които са получавали физически парите. Измамниците пробивали сървърите на компании, прихващали бизнес коренспонденция и в момента, в който трябвало да има плащане, изпращали фактура с фалшив мейл, подобен на този на получателя на парите. Очаква се днес разследващите да изнесат повече данни по случая.", "date": "2019.12.05", "title": "Седем души в затвора заради кибер-измами за милиони"}
{"url": "https://www.24chasa.bg/novini/article/7944111", "text": "Не мисля, че ще се разнесе някакъв скандал. Това са стандартни ответни действия свързани с експулсирането на главния секретар от руското посолство преди месец. Така Валери Симеонов коментира  . \"Отношенията между България и Русия на първо място трябва да са икономически. България трябва да си гледа интересите и от \"Турски поток\" и от евентуалното поемане на строителството на \"Белене\". Винаги трябва да стои въпросът какво печелим ние\", каза още Симеонов и добави, че винаги България е била губещата в икономическите отношения. ", "date": "2019.12.05", "title": "Валери Симеонов: Отношенията между България и Русия трябва да са икономически"}
{"url": "https://www.24chasa.bg/novini/article/7944437", "text": "С демонстрация по икебана и изпълнения на традиционния японски инструмент кото в Народното събрание беше отбелязана 110-ата годишнина от установяване на контакти между България и Япония. Инициативата е на председателя на Групата за приятелство България – Япония Станислав Иванов. Шефката на НС Цвета Караянчева откри събитието в малко преди обяд в Клуба на народния представител в парламента. На него ще присъства и посланикът на Япония у нас Максато Ватанабе. През 2019 г. се отбелязват три годишнини, свързани с българо-японските отношения, 110 години от установяване на контакти между България и Япония, 80 години от установяване на дипломатически контакти и 60 години от възстановяването им.", "date": "2019.12.05", "title": "Икебана и японска музика в парламента за 110 г. контакти между България и Япония (Видео)"}
{"url": "https://www.24chasa.bg/novini/article/7942681", "text": "Стотици англичани отварят килерите си през последните дни, за да потърсят кутия от обувки и да я напълнят с подаръци за бедни българи. Акцията се организира от няколко британски благотворителни организации, които от години подпомагат нуждаещи се в Източна Европа. Тази година е малко особена за тяхната работа, тъй като заради неизвестността от Брекзит голяма част от живеещите в Обединеното кралство се стараят да ограничат разходите си. По последни данни обаче много хора са се трогнали от клипове и снимки за нищетата, в която живеят някои наши сънародници, и са откликнали на призивите за дарения. Сред тях е 16-годишната Шарлот Бейкър от графство Съмърсет, която през последния месец посвещава голяма част от свободното си време на тази кауза. Освен че моли приятели да даряват, тя пише писма до местни училища и супермаркети с призив също да се включат. Събира в дома си всяко нещо, което получи. След това го пакетира в кутии от обувки, които опакова в празнични коледни хартии. Така успява да натовари 280 подаръка в бус на благотворителна организация. Шарлот изчислява, че с тази пратка Момичето започва да се занимава с благотворителност, след като брат ѝ загива в катастрофа през 2013 г. “Толкова съм доволна. Невероятно е усещането да знам, че съм зарадвала над 1000 души през последните години. Малко е странно, че къщата ни вече е празна и тиха, защото няма кутии навсякъде”, казва момичето пред британския в. “Метро”. Тя изпраща своите подаръци чрез Фондацията за социална промяна и приобщаване, която се бори с модерните форми на робство и промяна на живота в Източна Европа, но мечтае лично да се срещне с някои от получателите им. Затова хората, които са ѝ помагали със събирането на кутиите, сега опитват да организират акция и по заминаването на Шарлот за България. Ще видим дали ще намерим необходимите пари, за да пътува в средата на декември, тъй като следващата година вече няма да е възможно, предстоят ѝ матури”, обяснява майка ѝ Сара. 41-годишната жена признава, че се гордее с невероятната работа, която дъщеря ѝ върши. “Разбира се, че е хубаво отново да мога да си използвам хола, след като месец е бил превърнат в складово помещение за кутии, но е наистина чудесно да видя колко радост получава тя от това и колко хора участват в нейното начинание. Всяка година се питам дали ентусиазмът ѝ няма да намалее, но тя продължава, защото благотворителността ѝ носи голямо удовлетворение, а и получава голяма подкрепа от местни училища и клуба за дресиране на кучета, който посещава”, разказва Сара. Шарлот учи театър, психология и религиозни науки, но иска да стане дресьор на кучета. Не смята да се отказва от благотворителната си дейност, след като догодина завърши училище. Докато изпраща коледни подаръци от югозападната част на Англия, над 6500 кутии от обувки тръгват към бедни българи и от североизточната част на Обединеното кралство. Те са събрани от доброволци на “Блитсууд кеър” в шотландския град Инвърнес. Благотворителната организация и филмчетата и снимките от раздаването им наистина са шокиращи. Те показват бедни и болни хора в откъснати от света къщи без ток и вода или пък ромски семейства, които трудно изхранват децата си. Стилияна е една от героините в тях. Тя попада в полезрението на организацията, след като влиза в църква в Сливен, за да търси помощ. Причината е, че 7-годишната ѝ дъщеря е върната от училище, защото има въшки. Тя няма пари да купи препарат срещу тях, а ако момичето не ходи на училище, ще бъдат спрени и детските, с които живеят. От църквата ѝ помагат и след няколко месеца решават да я посетят преди Коледа, за да ѝ занесат от английските кутии с подаръци. дъщеря ѝ Стефка се грижи за нея и не ходи на училище. Детските са спрени и двете нямат представа как ще продължат живота си в едностайната си къща. Шарените кутии, пълни с неща за рисуване, играчки и шампоан, са само първата радост за малкото момиче. След това майка му получава помощ за операция и то се връща в училище. “Хората, на които даваме нашите кутии, са винаги благодарни. Невероятно е да се види въздействието, което те имат върху някои от тях, когато ги получават”, коментира директорът на “Блитсууд кеър” Джеймс Кембъл. По думите му една кутия от обувки понякога наистина може да помогне много на хора, които иначе живеят без надежда. При изпращането на тазгодишната коледна помощ присъства и българският нападател Николай Тодоров, който играе за местния футболен отбор “Фолкърк”.  “В България има хора, които живеят с по 150 паунда на месец. Не мога да си представя как успяват”, казва Тодоров пред местния в. “Инвърнес куриър”. Изразявайки благодарност, 23-годишният футболист обещава да се включи много по-активно в кампанията догодина: “За мен би било чест, ако мога да помогна. Чудесно е да се види това, което се случва тук, особено като се има предвид, че тези подаръци ще стигнат до деца, които не могат да си позволят да имат такива. Не е нужно да си милионер, за да даряваш”. “Така помагаме на много деца, които няма да получат нищо на Коледа. Това ще бъде хубава изненада за тях”, обяснява 9-годишният Адам Боуди след снимка с футболиста. 6-годишната Бела сама е успяла да организира подготвянето на 15 кутии. В акцията се е включил и дом за възрастни хора, след като една от дамите, настанени в него, прочела призив за участие. Тя помолила персонала, ако може, да ѝ намери една кутия. След като се разчуло за нейното искане обаче, и други се включили. Така били направени 12 коледни подаръка, но всички в дома толкова се ентусиазирали, че планират за на своите пакети, като призоват и свои роднини да участват. Пасторът Дейвид Малкъм пък е успял да събере 89 кутии заедно с персонала и посетителите на център за пенсионери. Миналогодишният призив на “Блитсууд кеър” е довел до събирането на 107 073 кутии с коледни подаръци. Те са били разпределени между бедни хора в България, Албания, Косово, Молдова, Сърбия, Украйна, Румъния и Унгария.", "date": "2019.12.05", "title": "Англичани масово събират коледни  подаръци за българи в нищета"}
{"url": "https://www.24chasa.bg/novini/article/7944499", "text": "В броя от понеделник, 2 декември, “24 часа\" публикува неозаглавено стихотворение от три строфи на Никола Вапцаров. То ни беше продиктувано по телефона от неговата племенница Мая Вапцарова, която се намираше във Варна. Г-жа Вапцарова твърдеше, че й е предадена папка, в която имало три неизвестни стихотворения на поета. Информации за находката публикуваха почти всички медии. Впоследствие се оказа, че въпросните три строфи са част от стихотворението на Вапцаров “Хроника”. В допълнителен разговор с Мая Вапцарова тя обясни следното. При разчистване на мазе в сградата на бившата дирекция на полицията на “Лъвов мост” е намерена папка №509, в която са трите стихотворения и есето. Документите са предадени във Военния архив във Велико Търново, откъдето тя ги получава. През ноември 1940 г. по време на Соболевата акция Вапцаров заминава за Банско, където организира събирането на подписи в подкрепа на съюзен договор със СССР. На 12 декември в дома на Вапцарови е направен обиск и поетът е арестуван. У него са намерени компрометиращи материали, сред тях е и едно от най-известните му стихотворения - “Селска хроника”. Мая Вапцарова предполага, че докато е затворен, той написва на ръка въпросните три стихотворения. Тези своеобразни чернови наистина са били неизвестни досега. По времето, когато е интерниран в Годеч, той написва стихотворението “Хроника” и след първите две строфи добавя три от написаните в ареста. Ето го цялото стихотворение “Хроника” , което няма известността на “Селска хроника”.", "date": "2019.12.05", "title": "Мая Вапцарова: Неизвестна беше черновата с 3 строфи на поета, по-късно част от \"Хроника\""}
{"url": "https://www.24chasa.bg/novini/article/7944668", "text": "Постоянният комитет на Бернската конвенция реши да не отваря досие по въпроса за трасето на автомагистрала „Струма“ през Кресненското дефиле. Той остава като „възможен файл“, както е било през последните 4 години досега. Това решение беше взето на заседание на Постоянния комитет, което се провежда от 3-6 декември 2019 г. в Страсбург, съобщиха от Министерство на околната среда и водите. Комитетът препоръчва да се изпрати мисия на място, чиято задача трябва да бъде уточнена на следващ етап. Бюрото и Постоянният комитет на Бернската конвенция ще продължат да следят развитието на проекта и действията на държавата за опазване на биоразнообразието в района на Кресненското дефиле.", "date": "2019.12.05", "title": "Трасето на магистрала „Струма“ през Кресненското дефиле остава \"възможен файл\""}
{"url": "https://www.24chasa.bg/novini/article/7944669", "text": "Китайският гигант Хуауей обжалва решението на американската Федерална комисия по комуникации за забрана за участие в субсидирана от правителството във Вашингтон програма, предаде  В края на миналия месец от комисията определиха Хуауей като заплаха за националната сигурност и забраниха на американски компании да купуват оборудване от китайския производител. Според Вашингтон китайската компания си сътрудничи с военното разузнаване на Китай и вероятно следи клиентите си. САЩ се опитват да убедят и още редица държави да не работят с техника на китайския гигант. Според представители на Хуауей обвиненията са безпочвени и са политически мотивирани. \"Започнахме тази съдебна битка защото Федерална комисия по комуникации ни определи като заплаха за националната сигурност на Съединените щати. Нещо, което не се основава на факти, а на предположения\", каза Сонг Лиупинг, старши адвокат на Хуауей. ", "date": "2019.12.05", "title": "Хуауей обжалва решение на Федералната комисия по комуникации"}
{"url": "https://www.24chasa.bg/novini/article/7944482", "text": "Според президента Румен Радев трябва да се мисли как иновационната дейност да бъде съсредоточена не само в няколко центъра, а да намери по-широко разпространение в България, защото тя е гаранция за хармоничното развитие на регионите. Това посочи държавният глава в словото си на Петнадесетия национален иновационен форум \"Иновации и икономически растеж\", предава БТА. Иновациите са ключов инструмент за устойчивото развитие, те са отражение на националните амбиции за бъдещето и най-вече на ефективността на взаимодействие между държавните институции, бизнеса, науката и образованието, каза президентът Радев. Президентът отбеляза, че иновационната дейност и в Европа, и в България днес е изправена пред редица предизвикателства. Радев посочи, че Европа изостава от световните иновационни лидери - САЩ, Корея, Китай, Япония, където иновациите са национална политика и допълни ,че където има такова разбиране, има много добра симбиоза между бизнес, държава, наука и образование. Това е един модел, който все повече не само трябва да анализираме, но и да се стремим към него, каза президентът. Той изтъкна като проблем пред Европа и нехармоничното развитие на отделните държави и припомни позицията си за необходимостта от равномерно разпределение на образователната и научна инфраструктура и програма, защото по думите му това е най-добрия начин за сближаване и за постигане на параметрите на устойчивото развитие. Остава една година до приключване на програмния период, но е видно, че иноваторите, хората с амбиции и възможности, срещнат затруднение при достъп до финансиране и при реализацията на своите програми, каза още Румен Радев. Той изтъкна също, че страната ни е далеч от средния за Европа процент от БВП за научно-изследователна и развойна дейност, а също и от националните цели за постигане на 1,5 процента от БВП за тази дейност. Най-показателно е, че основният инвеститор за постигането на тази цел е българският бизнес и чужди организации, а не българската държава, каза Румен Радев. Като съвкупност на иновационния продукт все още сме далеч от нашите амбиции и възможности и това разкрива и дълбока институционална недостатъчност при формиране и реализиране на политиките за иновации, каза още президентът. България все още се води сред т.нар \"плахи\" иноватори в Европа, но ние сме смели хора, имаме достатъчно основа, постижения и амбиции да развърнем една по-сериозна политика и да видим много скоро сериозни резултати в иновациите, каза Румен Радев. Той прикани хората, занимаващи се с иновационна дейност, да бъдат по-смели в представянето на своите идеи и в тяхното отстояване. На форума бяха връчени наградите в Националния конкурс \"Иновативно предприятие на годината\". Президентът Радев връчи голямата награда - статуетка и почетна грамота в категория \"Зелена иновация\" на фирма \"Интернешънъл пауър съплай\" АД и в категория \"Пазарно лидерство\" на фирма \"Ултрафлекс корпорейшън\" ООД.", "date": "2019.12.05", "title": "Радев: БВП на България е далеч от средния за Европа в сферата на иновациите"}
{"url": "https://www.24chasa.bg/novini/article/7945173", "text": "Много е важно да говорим не само за цената на енергийния преход, а и за последиците, ако не направим нищо. Това заяви днес зам.-председателят на Европейската комисия Франс Тимерманс. Необходимите вложения са скромни в сравнение със загубите, които бихме понесли от бездействие. Ще бъде болезнено и сложно, коментира той. По неговите думи всеки трябва да прецени какви промени да предприеме в собствения си живот, за да замърсява околната среда по-малко, предаде БТА.  Тимерманс уточни, че е необходимо в следващите години пътуванията на разстояния от няколкостотин километра да не се извършват със самолет, а с влак. За това са необходими и влакове, отбеляза той. Тимерманс постави въпроса за възстановяването на нощните влакове, както и за облагане на самолетното гориво, както останалите течни изкопаеми енергоизточници. По неговите думи енергийният преход ще струва стотици милиарди евро на година. Той съобщи, че следващата седмица ЕК ще представи разчет за необходимите действия, както и за цената на бездействието.", "date": "2019.12.05", "title": "Тимеранс: ЕС ще плати по-висока цена, ако не направи нищо за промените в природата"}
{"url": "https://www.24chasa.bg/novini/article/7945274", "text": "През октомври индустриалните и промишлените поръчки в Германия се понижиха изненадващо в резултат на слабо вътрешно търсене и на поръчките, постъпили извън еврозоната, показват данни на немската официална статистика Destatis, които предполагат, че низходящото движение в промишлеността ще продължава да ограничава растежа на най-голямата европейска икономика и през последните три месеца на настоящата година. Поръчките за промишлено производствени стоки се понижиха през октомври с 0,4% спрямо септември, когато нараснаха с 1,5% (възходяща ревизия от предишна оценка за повишение с 1,3%), докато осреднените прогнози на финансовите пазари бяха за тяхно увеличение с 0,4 на сто. Това представлява спад на промишлените поръчки за трети от последните четири месеца, предава  . Солиден спад с 3,2% отбелязаха вътрешните германски поръчки, а чуждестранните промишлени се повишиха с 1,5%, но благодарение на силен ръст с 11,1% на поръчките, които дойдоха от останалите страни от еврозоната, докато тези, постъпили от останалия свят се свиха с 4,1 на сто. На годишна база промишлените поръчки в Германия се понижиха през октомври с 5,5% след техен спад с 5,0% през септември (слаба възходяща ревизия от понижение с 5,4%) и прогноза за понижение с 4,7 на сто. Промишленият оборот в Германия през октомври се повиши на сезонно-коригирана база с 0,1% спрямо септември, когато се понижи с 1,2 на сто. Немското икономическо министерство отбеляза, че индустриалните поръчки са стабилизирали през последните месеци, като развитието на бизнес очакванията също е било малко по-благоприятно. \"Активността в промишлената индустрия обаче е все още слаба, а перспективите за промишлеността за последното тримесечие остават потиснати\", коментира днешните данни Министерството на икономиката. Германската икономика успя да избегне попадането в рецесия през третото тримесечие, тъй като износът и държавните разходи допринесоха за нарастване на БВП с 0,1% спрямо второто тримесечие, когато икономиката се сви с 0,2 на сто. Зависимите от износа производители в страната обаче продължават да се борят с по-слабото външно търсене, тарифните войни, предизвикани от политиката на президента на САЩ Доналд Тръмп \"Америка на първо място\" и от несигурността на бизнеса, свързана с отложеното за пореден път излизане на Великобритания от Европейския съюз. Продължаващите затруднения в автомобилната индустрия също се превърнаха в \"огромен товар\" за немската икономика като цяло. Германските автомобилни компании все още изпитват проблеми с приспособяването към по-строгата регулация след скандал с \"фалшивите\" вредни емисии, известен като \"Дизелгейт\", и процесите на все по-обхватно преминаване от бензинови и дизелови двигатели към производството на електрически автомобили. Германската асоциация на автомобилната индустрия (VDA) предупреди в сряда, че очаква продажбите на автомобили да останат мудни и през следващата година, което ще доведе и до по-сериозни съкращения на работни места от страна на компаниите.", "date": "2019.12.05", "title": "Изненадващ спад на промишлените поръчки в Германия през октомври"}
{"url": "https://www.24chasa.bg/novini/article/7945245", "text": "Българските правоохранителни органи са идентифицирали 61 \"финансови мулета\", 44 жертви на престъпна дейност и са установили 39 неправомерни транзакции на обща стойност 1 032 238 евро и 326 023 долара, съобщиха от МВР. Акцията у нас е част от международната операция \"Европейска седмица, посветена на превенция и провеждане на арести на \"финансови мулета\", провела се през ноември. Организатори на кампанията са Европейският център за борба с киберпрестъпления при Европол и координационният орган на ЕС за съдебно сътрудничество - Евроджъст, партньор е Европейската банкова асоциация. Операцията е била проведена в 31 държави от Европа и в САЩ. Установени са били над 3833 \"финансови мулета\" и 386 души, които са ги набирали, арестувани са 228 души. Идентифицирани са поне 4700 жертви на престъпления. Инициираните разследвания са 1025, много от които все още не са приключили. Повече от 650 банки, 17 банкови асоциации и други финансови институции са помогнали за докладването на 7520 неправомерни транзакции, в които са използвани \"финансови мулета\", предотвратявайки щети за 12,9 милиона евро.", "date": "2019.12.05", "title": "МВР откри 61 \"финансови мулета\" и  транзакции за 1 032 238 евро и 326 023 долара"}
{"url": "https://www.24chasa.bg/novini/article/7945263", "text": "България е най-добрата страна на Балканите за живот и работа на чужденци и за малко не влиза в първата десетка в света, предаде  . Страната ни е класирана на 11 място, а Гърция е на дъното. За шеста поредна година анализаторите на “ИнтерНейшън”, най-голямата в света общност на експати, наблюдават живота на чужденците в чужбина. В края на всяка година те публикуват рейтинг на страните по популярност сред чуждестранните специалисти. В актуалното изследване са взели участие над 20 хиляди души. Анализаторите съставят класацията като вземат предвид ключови показатели, сред които са качеството на живота, условията за адаптация, работата, семеен живот, финансово положение. Общите изводи: мнозинството експати са привлечени от следните дестинации: Германия, САЩ, Великобритания и ОАЕ. Трима от десетина експати живеят и работят в тези държави. Германия, въпреки че влиза в списъка със страни с най-голям брой работещи и живеещи чужденци, заема едва 33 място в актуалния рейтинг. А на дъното е Гърция и Турция, които са съответно 57 и 60. Сърбия дори не е включена в изследването. Интересното е, че на дъното на рейтинга са такива мегаполиси като Рим (81 място), Милано (80), Париж (78), Сан-Франциско (77), Лос Анджелис (76) и Ню Йорк (74). От руските градове най-висока оценка в класацията е получила Москва, която се нарежда на 54 място.", "date": "2019.12.05", "title": "България №1 на Балканите за живот и работа за чужденците, Гърция - последна"}
{"url": "https://www.24chasa.bg/novini/article/7945255", "text": "Новоизбраният главен прокурор Иван Гешев току-що влезе в Бургаската апелативна прокуратура заедно с главния секретар на МВР Ивайло Иванов и апелативният прокурор на Бургас Любомир Петров, видя репортер на \"24 часа\". Всеки момент в залата на Апелативната прокуратура се очаква да започне брифинг, на който Гешев ще съобщи подробности около разплитането на убийството на 33-годишния Петър Валериев от Бургас. Трупът му бе открит на 17 ноември в землището на бургаския квартал Долно Езерово. Криминалисти обаче установиха, че тялото му било местено след убийството. За разследването на мистериозния случай в Бургас бяха пратени топ криминалисти от столицата.     ", "date": "2019.12.05", "title": "Иван Гешев пристигна в Бургас, до минути разкриват кой е убиецът на Петър Валериев"}
{"url": "https://www.24chasa.bg/novini/article/7945305", "text": "Световните цени на храните са нараснали силно през ноември, отбелязвайки големи скокове в цените на месото и растителните масла, въпреки малко по-ниските цени на зърнените култури, съобщи Агенцията за храните на ООН, цитирана от Евронюз и  . Индексът на Организацията на храните и земеделието (FAO) за цените на храните, който измерва месечните промени в потреблението на зърнени култури, маслодайни семена, млечни продукти, месо и захар, удари 26-месечен връх през ноември, достигайки средно 177,2 пункта, което е с 2,7% повече спрямо предходния месец и с 9,5% на годишна база. Организацията също така прогнозира, че производството на зърнени култури ще достигне най-силния си период с 2,714 милиарда тона за 2019 г., което е с 0,4% повече от последната прогноза. Индексът на цените на зърнените култури е спаднал с 1,2% до 162,4 пункта при големи експортни доставки и силна конкуренция сред световните производители, определящи цените на пшеницата. Цените на ориза са паднали до шестмесечен минимум, тъй като новите нива на реколтата увеличават натиска. Индексът на цените на растителното масло се е повишил с 10,4% до 150,6 пункта, като достигна най-високата си точка от май 2018 г., воден от по-стабилните цени на палмово масло, които се засилиха заради силното търсене на внос, увеличената употреба на биодизел и опасенията относно възможен недостиг на доставки. Индексът на цените на месото регистрира най-голямото увеличение на месечна основа от май 2009 г., като се повиши с 4,6% от октомври до 190,5 пункта. Най-силно се е увеличило говеждото и овчето месо, вследствие на търсенето от Китай и наближаващите празници в края на годината. Индексът на цените на захарта е средно 181,6 пункта, което е с 1,8% повече от октомври, водено от очакванията за по-голямо търсене. Индексът на цените на млечните продукти е средно 192,6 пункта, незначително увеличение в сравнение с октомври, след два месеца на спад. Агенцията повиши прогнозата си за глобално производство на зърнени култури през 2019 г. с 0,4% в сравнение с нивата от 2018 г., оценявайки световната продукция на зърнени култури на 2,714 милиарда тона. Производството на пшеница е нараснало с 4,8% до 766,4 милиона тона. Глобалното производство на ориз е 515 милиона тона, което е с над 1,6 милиона тона по-голямо спрямо предходната прогноза, която предполагаше спад от 0,5 процента от най-високия период за 2018 г., посочва агенцията.", "date": "2019.12.05", "title": "Скок на световните цени на храни, най-скъпи са месото и растителните масла"}
{"url": "https://www.24chasa.bg/novini/article/7943900", "text": "Осем станаха жертвите на газовата експлозия в Полша, четири от тях са деца, предаде Франс прес, цитирана от БТА.  При взрива снощи бе разрушена триетажна къща в ски курорта Шчирк в южната част на страната. Според властите в къщата в момента на експлозията е имало осем души и се смята, че повече жертви няма да бъдат открити. В издирвателната операция участваха около 200 спасители. Местният клон на газовия доставчик Пе Ес Ге заяви, че преди взрива налягането в газопровод е спаднало, което може би е знак, че тръбите случайно са били пробити при ремонт на канализацията недалеч от местопроизшествието.", "date": "2019.12.05", "title": "Осем загинаха при газова експлозия в\nПолша (Обновена)"}
{"url": "https://www.24chasa.bg/novini/article/7944843", "text": "Многобройните заплахи от международни терористични групировки, пред които е изправена Турция, трябва да се разглеждат като заплахи и срещу НАТО, посочи ръководителят на Дирекцията по комуникации в турското президентство Фахреттин Алтун рано днес в коментар в Тутиър след края на срещата на върха на НАТО в Лондон, съобщава Анадолската агенция, цитирана от БТА. Ние трябва да сме на една позиция по един прост въпрос като определянето на терористична организация, отбеляза Алтун. Той подчерта, че някои от съюзниците на Турция подкрепят, насърчават и легитимират терористичната групировка ПКК/СЗН, която набира в редиците си деца, извършва етническо прочистване и принуждава цивилни да мигрират. Турция разглежда сирийската кюрдска милиция Сили за защита на народа /СЗН/ като терористична организация, свързана с Кюрдската работническа партия /ПКК/. Алтун посочи, че ПКК/СЗН трябва се разглеждат като това, което са: \"смъртоносна терористична организация\" и \"заплаха за регионалната и международна сигурност\". Алтун изрази похвала за турската военна операция в Североизточна Сирия и изтъкна, че в резултат на операцията 400 000 сирийски бежанци са се завърнали в родината си. Нашите военни операции не са само за борба с терористите, но и за създаване на условия за безопасно завръщане на сирийците и установяване на сигурност в региона, посочи той. Алтун подчерта, че НАТО се нуждае от стратегия, за да отговори на все по-сложните предизвикателства на нашето време. Той помести също данни за разходите на Турция за отбрана. Според тези данни разходите на Турция за отбрана достигат 1,89 процента от БВП, като са нараснали с 53 процента за последните пет години. Ние ще достигнем 2 процента до 2024 г., както бе договорено на срещата на върха в Уелс, посочи Алтун. Той съобщи също, че 1200 турски военнослужещи участват в различни мисии на НАТО.", "date": "2019.12.05", "title": "Анкара: Границите на Турция са граници на НАТО"}
{"url": "https://www.24chasa.bg/novini/article/7945364", "text": "С помощта на биткойни бандата с лидер ливанеца Ахмад Рамаз Шараф е изпрала откраднатите с кибератака 44 мн. евро и 15 млн. долара. Парите първоначално са постъпвали по сметки на социалнослаби роми от София и Своге, съобщи шефът на киберпрестъпност от ГДБОП комисар Явор Колев. Той потвърди информацията на \"24 часа\", че бандата е използвала от атаки от типа \"man in middle\". При тях две фирми водят кореспонденция по мейл, а трета страна я следи и може да я манипулира. Колев посочи, че с колегите му наричали групата \"ливанската пералня\".  В случая на Рамаз и бандата му достъпът до пощите е ставал по три начина - фишинг мейли, че трябва да се смени паролата на пощата (всъщност така ливанецът е получавал паролите), чрез вирус \"троянски кон\" и чрез налучкване на паролата с помощта на програмата за груба сила \"Джак Дрипър\". Бандата регистрирала и над 90 фирми у нас, на които се превеждали парите. Ромите ги теглили срещу 100 лева, останалото се обръщало в биткойни и стигало до Хонг Конг и Китай. Групата е осъществила общо 47 измами. Легалният й бизнес не се разследва.  \"Нямаме съмнения и за предишни техни сделки\", каза директорът на ГДБОП гл. комисар Ивайло Спиридонов. Той визираше покупката на борови гори край Своге. Те бяха закупени преди 15 години от брата на Ахмад - Газуан, продавач бе Емил Иванов.", "date": "2019.12.05", "title": "\"Ливанската пералня\" наемала роми от София и Своге, изпрала 44-те млн. с биткойни"}
{"url": "https://www.24chasa.bg/novini/article/7945398", "text": "Депутатите удължиха работното си време до приемането на второ четене на Бюджет 2020 г. Процедурното предложение бе гласувано със 107 гласа \"за\", против - 28 и 34 въздържал се. Депутатите гласуваха и бюджета на Министерството на младежта и спорта за 2020 г., за което се предвиждат 26, 7 млн. лв.                                                                                                                                                                                                                                                                                                                                ", "date": "2019.12.05", "title": "Депутатите удължиха работното си време за  второ четене на Бюджет 2020 г."}
{"url": "https://www.24chasa.bg/novini/article/7945424", "text": "Пожарникарите евакуираха двама души от хотел в Южна Атина, където в четвъртък сутринта избухна пожар. Смята се, че повече хора са попаднали в капан вътре, се казва в съобщението на пожарната, предаде  . Първоначалната информация сочи, че пламъците са тръгнали от стая на хотела, който се намира на главната улица в Неос Космос. Властите не поясниха дали хората, евакуирани, са гости или хотелски персонал. Снимките и кратките видеоклипове, публикувани на уебсайтове, показваха, че излизал дим от няколко прозорци на третия, четвъртия и петия етаж на сградата, докато пожарникарите се опитвали да потушат пламъците. Пожарната е изпратила на място 12 автомобила.", "date": "2019.12.05", "title": "Пожар избухна в хотел в Атина"}
{"url": "https://www.24chasa.bg/novini/article/7945427", "text": "Лондонският въздух е толкова замърсен, че вдишването му за 12 месеца е равносилно на изпушването на 160 цигари за една година, пише в. \"Дейли мейл\", цитиран от БТА. Изданието цитира проучване на Британската фондация за сърцето, която предупреждава, че замърсеният градски въздух трябва да се превърне в един от най-належащите здравни приоритети за правителството. Въздухът в Нюам, Източен Лондон, се оказва четири пъти по-замърсен от най-чистия - този на Западните острови в Шотландия. Специалистите бият тревога за това, че от 25-те зони с най-замърсен въздух в Обединеното Кралство, 24 се намират в Лондон. Фините прахови частици вследствие на замърсяването, попадат в човешкия организъм и причиняват животозастрашаващи болести като инсулти и инфаркти, способстват за развиването на белодробни болести и рак.", "date": "2019.12.05", "title": "Дишането на лондонския въздух е като изпушването на 160 цигари годишно"}
{"url": "https://www.24chasa.bg/novini/article/7945412", "text": "\"Това е лъжа\". С тези думи соцлидерката Корнелия Нинова коментира изказване на лидера на ДПС Мустафа Карадайъ от по-рано днес, че има \"задкулисна договорка\" между ГЕРБ и БСП за увеличаване субсидията на партиите. Интересно ми е защо ДПС го правят. Това е осъзнато и съм сигурна, че знаят, че не е вярно, коментира Нинова. Тя видя поне 2 причини в това изказване. Първо, това е опит ДПС да прикрият, че те участват в това управление и второ, на ДПС им е удобно статуквото, за да може бизнес лобита и кръгове да диктуват статуквото, обясни тя. Лидерката припомни позицията на червените, че 1 лев субсидия убива партии. И напомни, че са предложили вариант без задкулисие, като са поискали срещи с другите партии, за да се намери разумно решение, което ще гарантира на партиите спокойно съществуване. Поискахме международна експертиза и подкрепа и получихме такава от ОССЕ, обясни Нинова. В позицията на международната организация се осъжда финансирането от фирми и се настоява да се отменят промените, допълни тя. Необходимо било разумно държавно финансиране, така че да се гарантира многопартийната система и да се затвори вратата за бизнеса за намеса в политическия живот.", "date": "2019.12.05", "title": "Нинова: ДПС лъжат, за да прикрият, че участват в управлението"}
{"url": "https://www.24chasa.bg/novini/article/7945491", "text": "Развиването на толерантност към алкохола се е оказало ключов фактор при оцеляването на предците на човека преди милиони години, твърдят британски учени в нова книга, цитирана от в.\"Дейли мейл\" и БТА. Намирането на храна винаги е било трудна задача, пишат в своя труд проф. Робин Дънбар от Оксфордския университет и д-р Ким Хокингс от университета в Екзитър.Но маймуните първоначално не могли да преработват малките количества спирт, съдържащи се във ферментиралите паднали от дърветата плодове. Но само един клон от тях се сдобил с тази способност и по-късно еволюирал в съвременния човек. Етанолът в тези храни им давал допълнителни калории и им помогнал при оцеляването. Тази теза застъпват Дънбар и Хокингс в труда си \"Човечеството и алкохолът: една дълга и социална връзка\". Следи от тази обвързаност виждаме и при съвременните човекоподобни маймуни, които също обичат да похапват ферментирали плодове и да пият палмово вино, когато им бъде предложено от хората. Авторките на книгата припомнят, че алкохолът във ферментиралите плодове е около 1-4 на сто, което се равнява на слаба бира. Първите маймуни, които били способни да метаболизират подобна храна, са живели през миоцена. Те вероятно са приличали на днешните горили и шимпанзета.", "date": "2019.12.05", "title": "Учени: Алкохолът е помогнал на маймуната да стане човек"}
{"url": "https://www.24chasa.bg/novini/article/7945476", "text": "В Панчарево се проведе демонстрация по случай Световния ден на доброволеца, в който участваха доброволци от общинския екип. Бе отслужен водосвет, поздравления към доброволците отправи кметът на София Йорданка Фандъкова, присъстваше и директорът на ГД \"Пожарна безопасност и защита на населението“ главен комисар Николай Николов. \"В момента формированието ни е от 68 души, лимитът е 80 човека, тоест ако има желаещи, имаме още малко места\", заяви пред журналистите Йорданка Фандъкова. \"Доброволците ни са обучени, оборудвани с всякакъв вид техника и облекло, готови за реакция\". За първи път Световният ден на доброволеца се чества през 1985 г. по инициатива на ООН, когато Световната организация приканва правителствата и неправителствените организации във всички страни да изкажат уважението и благодарността си към доброволците и да дадат по-голяма гласност на дейността им, предава \"Канал 3\". На този ден обществото отдава почит към хората, които с безвъзмезден труд помагат за подобряването на живота на уязвимите и нуждаещите се от помощ.", "date": "2019.12.05", "title": "Фандъкова: Доброволците ни са 68, имаме още малко места за желаещи"}
{"url": "https://www.24chasa.bg/novini/article/7945500", "text": "Мигрантите в босненския лагер Вучак край Бихач продължават да отказват да приемат храната на Червения кръст, съобщава сараевската телевизия N1, цитирана от  БТА. Мигрантите в този лагер отказват храна, тъй като искат да им бъдат отворени границите към ЕС и изрично настояват за това. През нощта температурата в Бихач падна до минус пет градуса по Целзий. Над 600 мигранти се намират в импровизирания лагер Вучак, където мръзнат от седмици, а новите ниски температура допълнително влошават ситуацията. Преди два дни, когато в Босна и Херцеговина заваля сняг, някои от палатките, в които са настанени мигранти, паднаха под тежестта на снега, а мигрантите посрещнаха първия сняг този сезон обути с чехли. Оттогава те отказват да приемат храна. /Светла Митева/", "date": "2019.12.05", "title": "Мигрантите в босненски лагер отказват храна, искат отворени граници към ЕС"}
{"url": "https://www.24chasa.bg/novini/article/7945386", "text": "Бившият кмет на Благоевград Атанас Камбитов не можа да осъди общинския съветник от ДСБ Калоян Ханджийски за 1 лв. обезщетение на морални щети. Районният съд отхвърли иска на Камбитов, като решението не е окончателно и подлежи на обжалване. Ва 27 юли 2018 г. общинският съветник Ханджийски направил изказване пред медии, че е получил сигнали от граждани за нарушения на кмета Камбитов, свързани със затваряне на старото депо и изграждането на ново за битови отпадъци. \"Там има ясни закононарушения, които ще предам на прокуратурата. Те визират това, че се финансира проекта с пари за транспорт, тоест няма нищо общо с програмата, която не се изпълнява по предписание. Не се извозва, напротив зарива се… Извършват се криминални действия, което за жалост ще окаже влияние на хората. Имитира се извозване, което не се случва на практика\", казал съветникът пред журналисти. По това време кметът Камбитов бил в оптуск, но разбрал от медиите за отправените нападки. Заради това е завел дело в съда, защото смята, че твърденията на съветника \"са изцяло неверни и не съответстват на действителните факти\". Кметът тварди още, че Ханджийски уронил престижа и доброто име на община Благоевград, създал страх в гражданите и недоверие спрямо действията на кмета, създал впечатление у населението, че се извършват закононарушения при депонирането и извозването на боклука до изграждане на ново регионално депо. С думите си съветникът уронил честта, доброто име и достойнството му. Камбитов бил обиден, огорчен и засегнат, не толкова, че е насочено нещо срещу него, а по-скоро, че се обезличава труда на хората които работят в общинска администрация. Според съда обаче длъжностните лица и политиците, при изпълнение на служебните си задължения, подлежат на критика в по-широки граници от обикновените граждани. Такива са изискванията на плурализма, толерантността и широтата на възгледите за съществуването на демократично общество, в което свободата на изразяване е едно от условията. Във всички случаи следва да има баланс между свободата на изразяване и накърняване на репутацията на другите. Съдът прие, че във въпросното изказване балансът не е нарушен, защото съветникът е казал за постъпили сигнали за сметището. Магистратите приемат, че това не изрази, пряко насочени към кмета и целящи да уязвят достойнството му. \"Не всяко неприятно усещане, отрицателни емоции и душевни изживявания от публикации в печатни издания или от медийни изяви следва да бъдат обезщетявани, а само тези, които са в резултат на обидни и клеветнически квалификации, целящи да унизят ищеца и накърняващи по недопустим начин честта, достойнството му и правото на защита на личния живот. В процесното изказване извън внушението за незаконност на действия при изграждане на сметището, не се съдържат клеветнически или обидни изразни средства срещу ищеца\", мотивират се магистратите и отхвърлиха исковата молба като неоснователна.", "date": "2019.12.05", "title": "Екскметът на Благоевград не можа да осъди за 1 лв. съветник, критикувал го за депото на отпадъци"}
{"url": "https://www.24chasa.bg/novini/article/7945532", "text": "Белгийците трябва да се хранят и да летят по-малко, да се откажат от част от автомобилите си и да направят изолация на домовете си. Това са част от мерките, които следва да се предприемат, за да може страната да изпълни поетите обещания за опазването на околната среда, съобщиха местни медии, цитирани от БТА. Според изчисленията Белгия е необходимо да съкрати със 7,6 на сто киселинното замърсяване всяка година в продължение на десетилетие. За да постигне тази цел, страната може да предприеме пет стъпки. Първата стъпка е всеки гражданин да се лишава от една пържола на седмица. Втората е да се изключи нощното осветление на автомагистралите. Третата стъпка предвижда премахването на около един милион автомобила, а четвъртата - отмяната на около 700 хиляди вътрешни полета до летища в ЕС. Последната, пета стъпка налага на около един милион жилища да бъде поставена топлоизолация. Ако Белгия изпълни тези цели, ще може да осигури своя принос за ограничаване на повишаването на температурата на въздуха до 1,5 градуса по Целзий. Според цитирания университетски преподавател Дамиан Ернст, всичко това е \"напълно невъзможно\".", "date": "2019.12.05", "title": "Белгия: Трябва да се храним и да летим по-малко"}
{"url": "https://www.24chasa.bg/novini/article/7945970", "text": "Постоянен арест отреди пловдивският окръжен съд за 48-годишния Стоян Мирков от Пловдив и Георги Карадалиев на 44 г. от София. Те бяха заловени при спецакция с над 820 монети от различни исторически епохи. Това е станало в момент на сделка, която не е могла да бъде осъществена, обясни прокурор Мария Тодорова. Тя уточни, че обвиненията на двамата - държане на културни ценности, предвиждат лишаване от свобода. Монетите е трябвало да бъдат пласирани зад граница. Претърсвания са били извършени в жилището на Мирков в Пловдив и на майка му в Асеновград. Има и трето замесено лице - Васил Грудев, който още не бил разпитан. Прокурорката обясни, че предстоят експертизи на иззетите монети, които вече са предадени в пловдивския археологически музей. Според нумизмати част от тях са фалшиви. Имало обаче и такива с висока историческа стойност. Според прокуратурата на 25 октомври 2016  г. Георги Карадалиев не е декларирал на митницата в Бургас, че внася 63 монети. \"Ако бъдат пуснати под домашен арест, има опасност да осъществяват престъпна дейност\", предупреди обвинението. Защитата атакува, че най-неадекватната мярка е постоянен арест. Разработката срещу Мирков и Карадалиев била от април т.г. \"С какво е доказано предаването на монети от единия обвиняем на другия\", попита адвокат Орлин Търновалийски. Съдия Веселина Семкова уважи искането на прокуратурата с аргумента, че двамата задържани могат да извършат друго престъпление или да се укрият. ", "date": "2019.12.05", "title": "Оставиха в ареста иманярите, заловени с\n820 монети в Пловдив"}
{"url": "https://www.24chasa.bg/novini/article/7945992", "text": "Министър-председателят Бойко Борисов изпрати съболезнователна телеграма до украинския премиер Олексий Гончарук по повод , съобщиха от правителствената информационна служба. До този момент вследствие на инцидента има една жертва, десетки са пострадали и безследно изчезнали. Премиерът Борисов изразява своите искрени съболезнования за случилото се в Одеса. „Бих искал да изкажа чрез Вас своята съпричастност към тревогата на близките на безследно изчезналите и да пожелая скорошно оздравяване на пострадалите“, пише министър-председателят Бойко Борисов в съболезнователната телеграма до украинския премиер.", "date": "2019.12.05", "title": "Борисов изпрати съболезнователна телеграма до украинския премиер Гончарук"}
{"url": "https://www.24chasa.bg/novini/article/7946014", "text": "Перничанинът Стойне Ставрев-Кемпеса, изтърпяващ присъда от 15 г. за кражба на 1,3 млн. лв. от банка иска обезщетение от 150 000 лв. от ГД \"Изпълнение на наказанията\". Съдът в Кюстендил обаче отхвърли иска му като недоказан. Ставрев лежи в затвора в Бобов дол и твърди, че от 3 юни 2018 до 14 февруари 2019 г. имал физически и психически дискомфорт, защото бил в тясна килия с още двама затворници пушачи, осветлението било слабо, нямало проветрение. В хода на делото станало ясно, че банковият обирджия наистина е лежал известно време в по-тясна килия, но това се налагало заради ремонт на сградите в затвора. В помещението обаче имало достатъчно светлина и се проветрявало. От извлечение от картата му, с която пазарува от затворническата лафка пък станало ясно, че той редовно купува цигари. В съдебното заседание Ставрем обяснил, че купува цигарите, за да играе на комар и да си купува ракия, както и да плаща на други лишени от свобода да чистят групата. Магистратите отхвърлиха иска на Кемпеса поради недоказаност. Ставрев бе осъден от окръжния съд в Благоевград на 15 г. затвор. За периода от 5 март до 15 април 2010 г. от банкови сейфове в обществения трезор на благоевградски слон на банка той отнел пари на различни лица и фирми общо за 1 299 95,23 лв.", "date": "2019.12.05", "title": "Осъден за кражба на 1,3 млн. лв. иска 150 хил. лв., лежал в тясна килия с пушачи"}
{"url": "https://www.24chasa.bg/novini/article/7943993", "text": "Останките от коприна, намерени неотдавна в древна гробница в Синян, Централен Китай, дават основание да се твърди, че техниката за производство на тази тъкан е била известна в тази част на света преди около 5500 години, предаде  . Според първоначалния анализ тази коприна е с близо 1500 години по-стара от откритата в източната провинция Джъдзян и смятана досега за най-древна. Техниката, използвана за тъкане на коприната, е много развита, обяснява Гу Уанфа, ръководител на Института за културното наследство и археология в Джънджоу. След като възстановят останките от овъглената тъкан, археолозите откриват част, която е плетена със сложна техника. Коприната е била очистена от серицин и боядисана. От същия период в Централен Китай са открити резби върху кости, представляващи копринени буби и червеи, което показва, че древните китайци са били запознати с това насекомо и са можели да го отглеждат за производството на коприна, посочва Гу. Останките от коприна са намерени в ковчег на дете с формата на делва, което кара учените да смятат, че в древността тази тъкан не е била за ежедневна употреба, а сакрален предмет, използван в ритуали.", "date": "2019.12.05", "title": "В Централен Китай откриха най-древната копринена тъкан"}
{"url": "https://www.24chasa.bg/novini/article/7946060", "text": "27-годишен водач, опитал да избяга от полицейска проверка в Русенско, бил установен да управлява след употреба на амфетамин, а в колата му била открита марихуана, съобщиха от ОДМВР в дунавския град. Екшънът се разиграл на 4 декември около 00:30 часа на пътя Русе – Силистра. В района на 28-ми километър, автонаряд от РУ - Сливо поле подал сигнал със стоп палка на водач на лек автомобил марка \"Фолксваген\" модел „Голф“ с разградска регистрация, движещ се в посока гр. Тутракан. Водачът обаче не спрял, а дал газ и продължил, при което бил последван от полицейските служители и в крайна сметка спрян. При проверката било установено, че колата е управлявана от 27-годишен мъж. На служителите веднага направило впечатление, че той отговаря неадекватно на зададените въпроси и затова те потърсили съдействие от екип на пътната полиция. На водача била направена проверка за употреба на алкохол с техническо средство. Пробата се оказала отрицателна, но извършената проверка за употреба на наркотични вещества и техни аналози с техническо средство дала положителна реакция за употреба на амфетамин. На водача бил съставен акт за установяване на административно нарушение, връчен му е талон за изследване и случаят бил предаден на разследващ полицай в сектор „Пътна полиция“, който образувал бързо производство за престъпление по чл.343б, ал.3 от НК, срещу 27-годишния мъж. В хода на работата по случая, при проверка в автомобила полицейските служители открили саморъчно свита цигара, полиетиленово пликче със суха тревна маса, гриндер и електронна везна. При направен полеви наркотест на сухата тревна маса, тя дала реакция за марихуана. За установеното е образувано бързо производство по описа на РУ-Сливо поле, с оглед престъпление по чл.354а от НК, срещу 27-годишния мъж, уточниха от МВР-Русе.", "date": "2019.12.05", "title": "Полицията гони надрусан шофьор, не спрял на стоп палка"}
{"url": "https://www.24chasa.bg/novini/article/7946061", "text": "Вицепремиерът и министър на външните работи Екатерина Захариева изпрати съболезнователна телеграма до своя украински колега Вадим Пристайко във връзка  Това съобщиха от пресцентъра на Министерството на външните работи. „Моля да предадете, уважаеми господин Министър, моите искрени чувства на съпричастност и състрадание на близките на засегнатите от трагедията. На пострадалите - пожелавам скорошно оздравяване“, посочва министър Захариева в съболезнователната телеграма до министър Пристайко.", "date": "2019.12.05", "title": "Захариева прати съболезнования на украинския си колега заради пожара в Одеса"}
{"url": "https://www.24chasa.bg/novini/article/7946114", "text": "Американският унилатерализъм заплашва държавите от НАТО, а Китай е миролюбива сила, заяви днес китайското правителство, след като , предаде Франс прес. По време на срещата на върха на НАТО в Лондон 29-те страни членки на пакта приеха вчера съвместна декларация, която за първи път определя увеличаващата се сила на Китай като \"предизвикателство\", отбелязва БТА. В отговор говорителката на китайското външно министерство Хуа Чунин заяви пред журналисти, че нарастването на китайската мощ е възход на една миролюбива сила. Без да споменава САЩ, тя увери, че понастоящем по-голяма заплаха за света е унилатерализмът и сплашването. \"Дори самите съюзници на Америка стават жертва на тази заплаха\", каза говорителката.", "date": "2019.12.05", "title": "Китай към НАТО: Ние сме миролюбива държава"}
{"url": "https://www.24chasa.bg/novini/article/7946128", "text": "Планираните за днес преговори за подписване на нов договор за транзит на газ между Русия и Украйна няма да се проведат, съобщава  . Министърът на енергетиката на Украйна Алексей Оржел беше предложил проблемът да се обсъди днес. Руската страна прие, при условие, че до тогава „Нафтгаз” и „Газпром” се споразумеят за техническите подробности. На 13 декември изтича последния срок, когато Русия и Украйна могат да сключат дългосрочен договор за транзит. Сега действащото споразумение изтича в края на декември. Москва смята, че нов договор е възможен при взаимен отказ от претенции пред международен арбитраж и прекратяване на съдебните дела. Киев заяви, че тези условия са неприемливи. „Нафтогаз” оценява своите искания към „Газпром” на 22 млрд. долара. Министърът на енергетиката Александър Новак подчерта, че урегулирането на задълженията „е един от основните елементи” на бъдещото споразумение. Руският президент Владимир Путин и шефът на „Газпром” Алексей Милер са на мнение, че Киев предлага неприемливо високи тарифи за транзит при евентуалното подписване на нов договор.", "date": "2019.12.05", "title": "Провал на преговорите между Украйна и Русия за транзита на газ"}
{"url": "https://www.24chasa.bg/novini/article/7946067", "text": "\"В деня, в който получих указа  си имах призовка като подсъдим в Софийския районен съд. Едно лице се почувствало засегнато и завело дело от частен характер за за клевета, защото пред журналисти съм казал \"Едно лице, което вие, медиите, наричате Крокодила. И това лице се е разпознало. Така че онагледявам колко \"безотговорен\" е главният прокурор. Това го разказах в Брюксел на колеги и те не повярваха. Това едва ли може да се случи в страна от ЕС. Това в голямата си част е политическа пропагандна тема, зад която стоят политически, икономически и всякакви други интереси\". Така новоизбраният гл. прокурор Иван Гешев коментира в Бургас идеята за въвеждане на механизъм за контрол на главния прокурор. \"Не съм запознат с подробности по доклада на Венецианската комисия, решенията за този механизъм са от компетентност на законодателната власт - депутатите и МС. по принцип нямам против аз лично да бъдат въведен механизми за контрол каквито прецени НС и които са в интерес на българските граждани. Но не може да се презумира, че гл. прокурор едва ли не е потенциален извършител на престъпление. Аз не се усещам такъв и точно затова не се притеснявам от механизми за контрол\", заяви Гешев. Според него тезата, която се налагала  в последните годни,че главният прокурор е безотчетен, било невярна политическа теза. И че имало достатъчно механизми за контрол пред пред ВСС, НС и като обикновен магистрат. \"Искам ясно да се каже, че прокуратурата подкрепя всички усилия на държавата да изпълни ангажиментите си пред ЕС и ще спази препоръките на Венецианската комисия в рамките на българската конституция\", каза още Гешев.", "date": "2019.12.05", "title": "Гешев: В деня, в който получих указа, бях подсъдим. Нямам против контрола върху гл. прокурор"}
{"url": "https://www.24chasa.bg/novini/article/7946161", "text": "Депутат от НФСБ пита репортерка с какво бельо е дошла на работа в парламента, предаде  Скандалният въпрос от изключително интимен характер е зададен от народния представител Петър Петров в кулоарите на парламента, където го притиска екип на телевизията на \"Атака\". Петров, видимо изнервен от питането на тв екипа на Волен Сидеров за обещаната и непостигната към момента пенсия от 300 лв., атакува момичето: \"Вие сутринта с какво бельо тръгнахте?\" Журналистката на партийната телевизия на \"Атака\" е меко казана втрещена и пита невярващо \"Моля?!\", личи от записа, разпространен от партията във Фейсбук. Петър Петров отново повтаря достатъчно интимния въпрос: \"Кажете с какво бельо тръгнахте сутринта?\" Репортерката го пита възмутено: \"Вие бъзикате ли се? Това не е сериозно\", при което Петър Петров категорично отрича да си прави майтап, защото един депутат никога не се бъзика. \"Чакайте, бе, Вие какво говорите! Аз се бъзикам? Депутатът се бъзикал! Хайде, бе!\" \"Вие нямате право да ми задавате такива въпроси\", репликира журналистката. Още в началото на скандала депутатите от НФСБ Християн Митев и Борис Ячев са заедно с Петров, но те категорично отказват на екипа на \"Алфа\" да коментират каквото и да е за тяхната медия, след което се отправят към стаята на парламентарната група. Съпартиецът им Петър Петров обаче остава и продължава да се разправя с момичето, което се представя като Радослава Маринова от телевизия \"Алфа\". Преди година отново Петър Петров се прояви с натуралния си изказ, след като заяви, че държавата трябва да строи детски социални домове, за да може майките на деца с увреждания да ходят на работа. Скандалът отекна достатъчно шумно, защото се разви точно след репликата на Валери Симеонов към протестиращите майки, заради което той подаде оставка като вицепремиер.", "date": "2019.12.05", "title": "Депутат от НФСБ към репортерка: Вие сутринта с какво бельо тръгнахте ? (Видео)"}
{"url": "https://www.24chasa.bg/novini/article/7945563", "text": ", е секретарка на Иво Прокопиев, съобщи за \"24 часа\" човек от екипа на бизнесмена. Информацията ни бе потвърдена от още два независими източника. Предложението за назначението на Лазарова идва от канадското правителство. Самият Прокопиев заемаше този пост от 2010 г., така че той остава в сферата на влиянието му, въпреки че някои медии написаха, че Канада е свалила доверието си от бизнесмена през 2017 г. Тогава започна делото срещу него по казуса ЕВН, където той е обвиняем заедно с бившите министри Трайчо Трайков и Симеон Дянков. Всъщност мандатът на Прокопиев е изтекъл през 2016-а и не е бил подновяван. През 2017-а той за последно се появява на събитие в качеството си на почетен консул на Канада. Малко след това му е повдигнато и обвинение за ЕВН. От вчерашното съобщение на правителството се разбира, че почетното консулство е било закрито и сега се открива отново. На сайта на канадското посолство в Букурещ, което отговаря и за България, пише, че почетното консулство у нас временно е прекратило дейността си.  Лазарова има опит в консулската дейност, тъй като е помагала на Прокопиев, докато той беше консул, като е изготвяла документи.", "date": "2019.12.05", "title": "Новият консул на Канада у нас е секретарка на Иво Прокопиев"}
{"url": "https://www.24chasa.bg/novini/article/7946195", "text": "В навечерието на студентския празник курсанти от Националния военен университет “Васил Левски” гостуваха в Народното събрание, съобщиха от пресцентъра на парламента. Курсантите имаха възможността да се срещнат с г-жа Цвета Караянчева, председател на парламента, ген. Константин Попов и народните представители от Комисията по отбрана. На срещата генерал Попов разказа на курсантите за дейността на Комисията по отбрана. Той обърна внимание, че парламентът е мястото, където има смислен диалог. “В Комисията по отбрана разбирането е, че Българската армия е основен стълб на държавността”, допълни той. “Вие сте тези, които през следващите години ще имате възможността да командвате Българската армия. Благодаря Ви за службата и желанието да изпълнявате воинския си дълг към Родината”. Тези думи каза в заключение ген. Константин Попов. По време на посещението си в парламента курсантите от НВУ “Васил Левски” се запознаха с историята на парламента, наблюдаваха дебатите по бюджета в пленарна зала, където бяха приветствани от всички народни представители. Посещението им в Народното събрание е по покана на ген. Константин Попов и е традиция от няколко години.", "date": "2019.12.05", "title": "Курсанти от Военния университет гостуваха в парламента"}
{"url": "https://www.24chasa.bg/novini/article/7946200", "text": "Пастор помисли, че бидон с бензин е със светена вода по време на служба за изцеление в църква в Лагос и предизвика огромна експлозия, в която загина един вярващ, съобщи АФП, цитирана от БТА.  \"Пасторът взел бидон с бензин, мислейки, че е пълен с вода\" - разказа Ибрахим Фаринлойе, говорител на Националната агенция за извънредните ситуации. \"Когато изливал съдържанието върху един мъж (дошъл да бъде благословен), то се възпламенило от запалена свещ наблизо и пламъците обхванали и двамата\". Мъжът издъхнал на място, трупът му бил неразпознаваем, а пасторът е с тежки изгаряния. Пожарът в църквата в квартала Барува на икономическата столица на Нигерия се разпространил след това до близкия газопровод, който също избухнал. Издигнали се огромни сиви облаци. Пожарната е реагирала бързо на инцидента.", "date": "2019.12.05", "title": "Пастор обърка светена вода и бензин, запали вярващ"}
{"url": "https://www.24chasa.bg/novini/article/7946210", "text": "Имаме криза във водния сектор, каза президентът Румен Радев на среща на \"Дондуков\" 2 с представители на изпълнителната власт във връзка с въпроси, свързани със ситуацията, в която се намира секторът, и предизвикателствата пред ефективното му управление. В срещата участват министрите на икономиката, на регионалното развитие и благоустройството и на околната среда и водите - Емил Караниколов, Петя Аврамова и Нено Димов, както и представител на Министерството на здравеопазването, предаде БТА. В началото на разговора президентът посочи, че водоснабдяването на Перник е само повод за днешната среща, но проблемът е много по-дълбок, защото засяга хиляди български граждани от цялата страна. И други градове са на воден режим, а цели села са без вода, което, по думите на президента, е недопустимо за 21-ви век и реално има криза във водния сектор. Причините са наслоени през годините и са комплексни, каза държавният глава, който посочи амортизираната водопреносна мрежа, състоянието на язовирите и съоръженията към тях, недофинансиране, забавено усвояване на европейски средства, проблеми в управлението на водния сектор. Достъпът до чиста питейна вода е основно право на българските граждани, водата е стратегически национален ресурс, влияещ пряко на здравето и качеството на живот, и върху икономиката и демографията на засегнатите области, посочи президентът Радев. По думите му целта на днешната среща е да се изяснят някои въпроси - какви са спешните предприети мерки за решаване на кризата в Перник и на други места, и кога се очаква да бъде възстановен нормалният режим на водоснабдяване; има ли здравни рискове за хората и какви мерки се предприемат там, където режимът е сериозен. Държавата заделя финансови средства, през юни миналата година бяха отпуснати 500 млн. лева за ремонт на язовири за предотвратяване на наводнения, но те сега са свързани и с безводието, отбеляза президентът, като добави въпросите какви са плановете за тези ремонти и какво е завършено до момента, как се избират изпълнителите, по какъв начин се възлагат строителните дейности и как ще се гарантира качеството. По думите на президента големият въпрос е каква е цялостната стратегия за решаване на водната криза в България и бъдещето на водните ресурси, и с какви инструменти ще се постигат тези цели. Кризата в Перник е сигнал, че трябва да преосмислим цялостния модел на планиране, управление и стопанисване на водния ресурс, отбеляза президентът Румен Радев, според когото това са въпроси с голяма обществена значимост и затова на обществеността се дължат публични и ясни отговори.", "date": "2019.12.05", "title": "Румен Радев: Има криза във водния сектор"}
{"url": "https://www.24chasa.bg/novini/article/7946194", "text": "Сръбският президент Александър Вучич заяви, че ако неговия руски колега Владимир Путин беше държавен глава на Русия през 1999 г., то Сърбия нямаше да бъде бомбардирана от силите на НАТО, пише московското издание ”Коммерсантъ“. Александър Вучич и Владимир Путин обсъдиха ситуацията на Балканите по време на срещата си в руския град Сочи. Те обсъдиха и ситуацията в Косово. На пресконференция след срещата, сръбският президент заяви, че бомбардировките над Сърбия през 1999 г. биха могли да бъдат избегнати, ако начело на Русия е бил Путин по това време, предава  . „Ние в Сърбия ценим Путин повече, отколкото предишните лидери (на Русия). Нека руснаците да не ни се сърдят за това. Ако Путин решаваше в Русия през 1999 г., никой нямаше да ни бомбардира“, каза Вучич. От своя страна Владимир Путин заяви на пресконференция, че Москва ще сътрудничи на Белград по въпросите, свързани с отбраната на Сърбия. „Подкрепяйки ангажимента на сръбската страна за военно-политически неутралитет, държавата ни помага за укрепване на отбранителните способности на Белград“, каза руският президент. В рамките на военната операция на НАТО „Съюзна сила“ бомбардировките над Съюзна република Югославия (СРЮ) започнаха на 24 март и завършиха на 10 юни 1999 г. Според оценки на СРЮ, повече от 1700 души са били убити по време на въздушните удари на Алианса. По това време Путин беше директор на Федералната служба за сигурност (ФСБ) в Москва, а след това секретар на Руския съвет за сигурност. Той стана премиер на Русия на 9 август, а по-късно и президент - на 31 декември 1999 г.", "date": "2019.12.05", "title": "Вучич: Ако Путин беше президент през 1999 г., нямаше да бомбардират Белград"}
{"url": "https://www.24chasa.bg/novini/article/7946247", "text": "Ерен Гюнай, ученикът от силистренската гимназия по Механотехника „Владимир Комаров” е бил пребит от свой съселянин преди дни. Младото момче, от с. Искра, през лятото победи връстниците си от 8 държави на провело се в Полша състезание и стана „най-добрият млад автомонтьор в Европа“. Същото това момче в една делнична ноемврийска вечер, заедно със свой братовчед и техен приятел излизат извън селото, за да повъртят гуми. След дъжда селския път станал по-хлъзгав и те решили да се позабавляват. Избрали т.нар. конна писта извън Искра, където през пролетта се провежда селския празник и направили няколко кръгчета. Преди да си тръгнат обаче светнали фарове на трактор и от там слиза техен съселянин. Познат добре на семейството на Ерен. Дори били приятел с родителите му - чичо Дженгис. Имал дървен кол в ръцете и започнал да налага Ерен по цялото тяло. Защо го направи не знам, казва Ерен. Удряше само мен. Не посегна на другите момчета, само на мен. Не знам защо ме преби, но днес от дистанцията на времето започвам да се чудя, дали не е от завист. Той по принцип си е малко заядлив, споделя Ерен.Следствие на ударите губи съзнание, а приятелите му успяват да се съвземат от шока и да спрат побойника. Обаждат се на бащата на Ерен и на 112. От пресцентъра на полицията в Силистра уточниха, че сигналът за инцидентът е подаден около 23,10 часа на 14 ноември. Същата нощ е установено лицето, съпричастно по случая. Същевременно са подадени писмени сигнали в РУ-Силистра и РП-Силистра. В момента е в ход проверка по случая, като предстои след приключването й материалите да бъдат изпратени в РП. Пострадалото момче е било откарано в болница, като според издаденото медицинско свидетелство нанесената му телесна повреда е лека. От Прокуратурата в Силистра казаха, че се работи по случая. Дете е пребито, как няма да работим, коментира говорителят на Окръжна прокуратура Ивелин Чафаланов. Ерен е настанен в силистренската болница за 5 дни. Няма счупвания, но е със състресение на мозъка. Днес е вече у дома си. Почива си, но все още го боли едното ухо. Припомняме, че в резултата на участието на Ерен Гюнай в европейската надпревара училището му получи финансиране в размер на 17 000 лв., с което е закупено модерно оборудване, за отварянето на нов училищен сервиз.", "date": "2019.12.05", "title": "Пребиха най-добрия млад автомонтьор в Европа"}
{"url": "https://www.24chasa.bg/novini/article/7934014", "text": " телефон, таблет или компютър. Всеки може да чете електронния вестник \"24 часа\" чрез стандартен браузър, както и да прелиства страниците му - почти като на хартия. Гласувайте в анкетата: ", "date": "2019.12.05", "title": "Как лесно да четем вестник \"24 часа\" на телефона и компютъра си"}
{"url": "https://www.24chasa.bg/novini/article/7946280", "text": "Апелативният специализиран наказателен съд остави за постоянно в ареста собственика на \"ТАД груп\" Иван Тодоров, съобщиха от съда. Определението е окончателно и не подлежи на обжалване. Тодоров е в ареста от лятото по обвинения в кибертероризъм, след като през юли личните данни на над 5 млн. българи изтекоха след хакерска атака срещу сървърите на НАП, припомня  . Иван Тодоров е обвинен като организатор на престъпна група и подбудител заедно с Кристиян Бойков, служител на \"ТАД груп\", който е смятан за прекия извършител на атаката. Бойков също беше арестуван, но след това беше освободен. Третият обвиняем е Георги Янков, който е освободен под парична гаранция от 20 хил. лв.", "date": "2019.12.05", "title": "Шефът на \"ТАД груп\" остава за постоянно в ареста"}
{"url": "https://www.24chasa.bg/novini/article/7946635", "text": "Новият вариант на системата “Бонус-малус” е по-добър от предишния, заявиха от Асоциацията на застрахователите при обсъждане на проекта за наредба, обявен от Комисията за финансов надзор. “Въвеждането на новата система за формиране на “Гражданска отговорност” няма да има директно отражение върху общото ниво на премийния приход на застрахователите. Намаленията на премиите при бонус само частично ще се компенсират от увеличението при малус”, гарантира председателят на управителния съвет на асоциацията Константин Велев. Той нарече спекулация твърденията “за реки от пари” ще потекат към застрахователите след въвеждането на факторите за оскъпяване и поевтиняване. Изчисленията на асоциацията сочат, че максимален бонус от 25% ще ползват 44,2% от общо 1,5 милиона при 3,5 млн. регистрирани моторни превозни средства. В същото време пълното възможно оскъпяване от 400% би засегнало 0,6% от водачите, или около 21 000 души. “Ние тези клиенти с 400% оскъпяване на полицата дори не ги искаме. Това е агресивен водач, рисков. Битката при застрахователите ще е за 80-те процента добри шофьори”, обясни изпълнителният директор на “Евроинс иншурънс груп” Кирил Бошов. Според шефа на “Дженерали застраховане” Юри Копач размерът на ефективната средна премия ще продължи да пада. “Към юни по данни на Гаранционния фонд тя е била 281,27 лева за леките коли. През ноември тя е 278, 52 лв. и продължава да се понижава още преди внедряване на системата”, поясни той. Основата за “Гражданска отговорност” ще се формира на база използваните и сега фактори - история на щетите при застрахователя, кубатура на двигателя на превозното средство, място на регистрация и ползване и възраст на водача. Следва коефициент, който се получава от нарушенията. При влизането в сила на “Бонус-малус” всички водачи ще са с чисто досие и след първата година прилагане ще се трупат малус точки, обясниха представителите на компаниите. Те определиха като удачно решението водещ при определяне на скалата да бъде водачът, тъй като отговорността за произшествия е негова. Плановете на финансовия регулатор са системата да заработи от 2021 г., а през 2024 г. тя да се преразгледа изцяло на базата на натрупаната информация.", "date": "2019.12.05", "title": "Само 21 000 шофьори ще плащат 400% по-скъпа застраховка"}
{"url": "https://www.24chasa.bg/novini/article/7947190", "text": "Оставиха в ареста 62-годишната бивша служителка на НОИ-Пловдив, която е правила фалшиви удостоверения за пенсиониране, както и мъжа, с когото тя е живеела на семейни начала, предаде  .  Георгиева е обвинена за извършването на измама в особено големи размери. Това реши районният съд в Пловдив. Дъщеря ѝ беше освободена срещу парична гаранция от 1000 лева. Пострадалите от незаконната дейност на Георгиева вече са близо 30. \"НОИ е ощетен, защото не може да се направи проверка дали тези хора действително са отговаряли на условията за пенсиониране и на категорията, която са заявили. УП-та, които са по нашето дело, не са минали през НОИ\", каза прокурор Димитър Пехливанов. \"Те са били подадени, но служители от НОИ са видели измамата и са сигнализирали прокуратурата. Ако бяха минали тези хора, щяха да си получат пенсиите\", допълни още той. Адвокатът на обвиняемата - Йордан Давчев заяви, че обвинението не е прецизно . \"Съмнявам се дали въобще съществува такова престъпление. Никой от останалите хора няма никакъв документ, че са взели парите. Вие представяте ли си да дадете 10 000 лева, а да не поискате документ? Само двама човека имат документ, че са дали пари и са получили документ срещу това\", обобщи Давчев.", "date": "2019.12.05", "title": "Оставиха в ареста бившата служителка на НОИ, правила фалшиви удостоверения"}
