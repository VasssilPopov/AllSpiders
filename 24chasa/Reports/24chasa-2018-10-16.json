{"url": "https://www.24chasa.bg/novini/article/7104302", "text": "Князът на Монако Албер Втори пристигна днес на двудневно посещение в Албания по покана на президента Илир Мета, предаде агенция МИА. Княз Албер и Мета разговаряха първо на четири очи, а след това се състоя среща на делегации на двете страни, завършила с подписването меморандум за разбирателство на двете външни министерства, с който Албания и Монако се съгласяват да определят специални области за сътрудничество. Подписан бе и договор за финансиране на защитата на природните ресурси между Монако и Регионалната администрация на защитените райони във Вльора, предаде БТА. Това е първото посещение на княза на Монако в Албания. Илир Мета оцени високо тази визита, като подчерта, че тя е доказателство за желанието и волята за задълбочаване на двустранното сътрудничество. Мета каза, че с княз Албер са разговаряли и за ангажиментите в рамките на Парижкия договор за климата. Двамата са определили като много важно сътрудничеството на Албания и Монако във всички международни организации, в които членуват, в интерес на мира, сигурността и стабилното развитие.", "date": "2018.10.16", "title": "Князът на Монако Албер Втори пристигна на посещение в Албания"}
{"url": "https://www.24chasa.bg/novini/article/7104113", "text": "Китай иска да засили сътрудничеството си с Централна и Източна Европа, където вече финансира редица проекти в рамките на стремежа си към по-голямо глобално влияние, съобщава Асошиейтед прес, цитирайки министър от китайското правителство. Китайският министър на транспорта Ли Сяопън, който участва в среща в Белград с представители на 16 европейски страни, заяви, че подобряването на икономическите и други отношения се основава на \"взаимни ползи\" както за Китай, така и за тази част на Европа, информира БТА. \"Настоящата международна ситуация е доста сложна и несигурността нараства\", посочи китайският представител. \"Китай иска и се готви заедно с 16-те страни от региона да задълбочим нашето сътрудничество\", добави той. Китайският интерес към Централна и Източна Европа е свързан с плана \"Нов път на коприната\" за увеличаване на китайското влияние навън чрез инвестиции и тясно икономическо сътрудничество, отбелязва АП. В Сърбия подкрепените от Китай проекти включват изграждането на скоростна жп линия между столицата Белград и столицата на Унгария Будапеща. Сръбският президент Александър Вучич оцени ролята на Китай, като заяви, че тя е била \"много полезна\" за неговата бедна страна. \"Ние никога нямаше да можем да го направим сами, ако не беше този положителен натиск от Китай да изградим нещо, да свържем реките с мостове, да построим нови пътища\", посочи Вучич.", "date": "2018.10.16", "title": "Китай иска да задълбочи икономическите \nвръзки с Централна и Източна Европа"}
{"url": "https://www.24chasa.bg/novini/article/7104242", "text": "Европейската комисия днес отново отправи критика към Полша, че изостря конфликта си с ЕС заради състоянието на върховенството на закона в страната, предаде Асошиейтед прес. Заместник-председателят на ЕК Франс Тимерманс заяви, че в Полша \"за съжаление, нещата не са се подобрили\" и по-конкретно спомена назначаването миналата седмица 27 нови върховни съдии, докато въпросът все още е обект на наказателна процедура от ЕС. Тимерманс каза, че най-малкото, което полските власти е трябвало да направят, е било да замразят всякакви нови назначения. \"Всъщност те ускориха процеса, като назначиха дори повече съдии\", каза Тимерманс, цитиран от БТА. Той допълни, че е разтревожен, че полските съдии вече нямат неограничен, независим достъп до Европейския съд по въпроси за тълкуването на правото на ЕС. Франция и Германия днес осъдиха пренебрежението, демонстрирано от полските власти към призивите на европейските им партньори да зачитат правовата държава и поискаха от Европейската комисия да продължи с процедурата за налагане на санкции, предаде Франс прес. Двете страни настояват за ново изслушване на Полша по време на следващия съвет на министрите от ЕС и прилагане на член 7 от Договора за ЕС. Днес министрите от ЕС обсъждаха за шести път опасенията, че управляващите във Варшава националисти подкопават демократичните институции в страната си, макар че в края на краищата блокът може да направи малко по въпроса. Днешната среща на 28-те министри в Люксембург даде израз на сходна загриженост и за върховенството на закона в Унгария, отбелязва Ройтерс. ЕС откри наказателни процедури срещу Полша и Унгария съгласно член 7 от договорите на общността, който изрежда начините за справяне с държави, които пренебрегват основополагащите ценности на блока, включително демокрацията и върховенството на закона, припомня агенцията.Теоретично това може да доведе до лишаването на двете държави от право на глас, но това е изключително малко вероятно. По-вероятно е процедурата да се превърне в удар по репутацията им. Същинско наказание може да бъде наложено само с пълно мнозинство. Болезненият процес демонстрира колко неподготвен е ЕС да е изправя срещу собствените си членове, поели нелиберален курс, посочва Ройтерс.", "date": "2018.10.16", "title": "ЕK отново критикува Полша заради състоянието на върховенството на закона"}
{"url": "https://www.24chasa.bg/novini/article/7104123", "text": "Пакетът промени в данъчните закони мина на първо четене в бюджетната комисия на парламента във вторник. Дебати очаквано предизвикаха заложените в закона за местните данъци и такси нова методика за облагане на колите и пресичане на злоупотребите с отстъпката за основно жилище. “Не повече от 30% ще е поскъпването на данъка за колите, пресметна шефката на бюджетната комисия Менда Стоянова. Според нея при данък от порядъка на 6-7 лв. увеличение с 30% не е сума от съществено значение. Другата поправка, която предвижда санкции ако собственик обяви повече от един имот за основен, Стоянова определи като мярка срещу злоупотреби с отстъпката от 50%. Националното сдружение на общините подкрепи поправката, но не се ангажира с конкретна сума като ефект за местните бюджети. По време на дебата Румен Гечев от БСП поиска да знае какъв ефект за хазната се очаква от данъчните промени за колите. От финансовото министерство обясниха, че сметката е трудна, защото законът ще определи граници за новите оценки и в момента не е ясно кои кметства какви стойности ще изберат. “Няма как да гледаме на боб и да кажем колко ще бъде ефектът”, каза Менда Стоянова. Спор предизвика предложение на АИКБ. Шефът на асоциацията Васил Велев настоя да се вдигне границата за задължителен финансов одит от 4 на 8 млн. лв. и пресметна, че ако това стане, в малките фирми ще останат 13 млн. лв. “За тях одитът става задължителен само ако за конкретната година надхвърлят два от следните три критерия - балансова стойност на актива 2 млн. лв., нетни приходи от продажби 4 млн.лв. и средна численост на персонала 50 души”, опонира му одиторът Велин Филипов. Той заяви, че сметката е абсолютно на око - 6500 предприятия по 2000 лв. правят 13 млн. лв. и заяви, че средната цена на одитирането не е толкова висока.", "date": "2018.10.16", "title": "Менда Стоянова: Данъкът за колите се вдига до 30%"}
{"url": "https://www.24chasa.bg/novini/article/7104235", "text": "И автогигантът “Опел” попадна в скандала с манипулираните дизелови двигатели, който от 3 години разтърсва германската автомобилна индустрия. Германските власти подозират фирмата, че е манипулирала двигателите на поне 95 000 автомобила, за да показват по-ниски емисии на вредни газове от реалното. Очаква се “Опел” да поиска 100 000 продадени вече автомобила да бъдат върнати обратно от клиентите, за да се коригират двигателите им. Става дума за автомобили, изпълняващи европейската норма за емисии Euro 6. В понеделник служители на федералната криминална служба са обискирали офисите на “Опел” в Рюселхайм и Кайзерслаутерн. Според вестник “Билд” засегнати са автомобили от марките Insignia, Zafira и Cascada, произведени през 2012, 2014 и 2017 г. “Разследваме първоначално подозрение в измама с манипулиране на дизелови автомобили”, потвърди обиските прокурорката Надя Нисен. “Опел” също потвърди, че се води разследване, но отрече да манипулира двигатели на свои автомобили. Манипулация вече бе доказана при концерните “Фолксваген”, БМВ и “Даймлер”, които са разследвани от 2015 година. При “Опел” в началото на годината проверяващи са открили механизъм за изключване на меренето на емисиите в софтуера на дизеловите автомобили. Дали той е монтиран в продадени автомобили, все още предстои да бъде доказано - разследването в момента тече. Въпреки това се очаква “Опел” да върне от продажба 100 хиляди автомобила, за които има подозрение, че не отговарят на стандарта. Предполага се, че те изхвърлят 10 пъти над допустимата стойност азотен оксид. “Фолксваген” обяви, че дъщерната ѝ компания “Ауди” се е съгласила да плати 800 млн. евро глоба в Германия, за да бъде сложен край на разследването за манипулиране на вредните емисии в дизелови автомобили. Концернът приел глобата, наложена от прокуратурата за “отклонение от регулаторните изисквания в някои 6- и 8-цилиндрови двигатели и дизелови автомобили”, сочи изявление на групата. Глобата се добавя към общите загуби в размер на над 27 млрд. евро, които “Фолксваген” ще претърпи по т.нар. скандал “Дизелгейт”. През 2015 г. “Фолксваген” призна, че 11 милиона автомобила по света са били оборудвани с устройства за манипулиране на вредните емисии. С тяхна помощ в лабораторни условия се покриват изискваните стандарти, но на пътя колите отделят в пъти повече вредни газове като азотни оксиди.", "date": "2018.10.16", "title": "И “Опел” обвинен за шашми с двигатели"}
{"url": "https://www.24chasa.bg/novini/article/7104280", "text": "Премиерът на Армения Никол Пашинян обяви днес по националната телезия, че подава оставка от поста, за да може парламентът да бъде разпуснат и да бъдат свикани предсрочни парламентарни избори, предаде Ройтерс. \"Подавам оставка. Пожелавам на всички успех на изборите. Ние гарантираме справедливи избори\", каза Пашинян, цитиран от ТАСС и БТА. \"Разбира се, оставката е формална, но въпреки всичко това е вълнуващ момент\", добави той. Бившият опозиционен лидер пое властта след протести през май. След революцията обаче нямаше парламентарни избори и Пашинян твърди, че съставът на парламента не отразява политическата реалност в страната, посочва Ройтерс. В срок от 14 дни след оставка на премиера парламентът съгласно конституцията трябва да избере нов глава на правителството. В случай че премиер не бъде избран при два опита, законодателният орган се разпуска и се насрочват извънредни парламентарни избори, пояснява ТАСС. И четирите фракции в парламента на Армения вече заявиха, че не възнамеряват да издигат кандидати за поста. Според плановете на Пашинян предсрочните избори за законодателния орган ще се състоят в първата половина на декември.", "date": "2018.10.16", "title": "Арменският премиер: Подавам оставка. Пожелавам на всички успех на изборите"}
{"url": "https://www.24chasa.bg/novini/article/7104129", "text": "“През 2018 г. очакваме реален растеж от 8,9% на инвестициите в структурата на БВП. Надеждата ни е през 2019 г. той да е 9,5%”. Това заяви зам.-министърът на икономиката Лъчезар Борисов по време на конференция за индустриални имоти София. Борисов допълни, че България се утвърждава като една от най-конкурентните инвестиционни дестинации в Югоизточна Европа, което се дължало на добрите конкурентни предимства и наличните инвестиционни стимули. Зам.-министърът посочи, че ръстът на годишна база на издадените разрешения за строеж на индустриални имоти през 2017 г. е 15,9%, а за първото полугодие на 2018 г. е отчетен 26% ръст на броя на разрешителните. Той допълни, че очаква фирменото кредитиране да нараства през следващите 4 години, като започне от 6,3% в края на 2018 г. и достигне 7,8% през 2021 г.", "date": "2018.10.16", "title": "8,9% ръст на инвестициите"}
{"url": "https://www.24chasa.bg/novini/article/7104285", "text": "Наградата от 1 милион евро за информация за поръчителя на убийството на най-известния малтийски журналист остава в сила година след смъртта й, предаде Ройтерс. На 16 октомври 2017 г. Дафне Каруана Галиция, която списваше антикорупционен блог, беше убита при бомбен атентат. През декември бяха повдигнати обвинения на трима души за убийството, които те отхвърлиха. Полицията предполага, че нападението е поръчано от все още неизвестно лице. Министърът на правосъдието Оуен Боничи нарече атентата \"най-голямото престъпление, извършвано някога в Малта\", предава БТА. Премиерът Джоузеф Мускат, който беше честа мишена на писанията на Каруана Галиция, предложи наградата миналата година. Парите ще бъдат платени за всичко, \"което може да разкрие фактите около убийството. За това повтарям, че наградата все още е в сила\", каза Боничи в интервю за Ройтерс. Министърът защити ежедневното почистване на паметника, намиращ се срещу съдебната палата във Валета, който стана място за преклонение пред паметта на журналистката и епицентър на протестите срещу предполагаемата корупция. \"В Малта има върховенство на закона. Има си правила. Не може една сутрин просто да се събудиш и да си присвоиш национален паметник\", каза той. Министърът добави, че е поискал от активистите да кандидатстват за място, където да бъде издигнат постоянен паметник на журналистката. Боничи заяви, че след убийството правителството е предприело стъпки да бъде подобрена свободата на журналистите, включително премахване на текста от наказателния кодекс за клевета. Той обаче отказа да разкритикува факта, че срещу семейството на Каруана Галиция продължава да има граждански искове за публикациите на журналистката, с думите, че оклеветените смятат за свое право да търсят обезщетение. След смъртта й местни и международни медии, включително Ройтерс, започнаха да проследяват истории, отразявани от Каруана Галиция, в рамките на инициатива под името Проект \"Дафне\", отбелязва Ройтерс.", "date": "2018.10.16", "title": "Наградата от 1 млн. евро за информация за убийството на Дафне Галиция остава в сила"}
{"url": "https://www.24chasa.bg/novini/article/7104292", "text": "Спасителните екипи и доброволци издирват над 1000 души, все още водещи са за изчезнали в северозападната част на щата Флорида, а десетки хиляди жители и днес бяха без електричество, след като районът беше опустошен от урагана Майкъл миналата седмица, предаде Ройтерс. Смята се че, откакто в сряда ураганът Майкъл връхлетя сушата, в четири американски щата са загинали най-малко 19 души. Това беше една от най-мощните регистрирани бури, връхлетели континенталната част на САЩ, отбелязва Ройтерс. Доброволческата спасителна организация \"Крауд сорс рескю\" заяви, че екипите й се опитват да открият 1300 души, които все още са в неизвестност в зоната на бедствието в Северозападна Флорида. Според общинския съветник в град Мексико Бийч Рекс Пънто в населеното място има около 30-40 души, които все още са в неизвестност, предава БТА.  Кметът на града с население от около 1200 жители, който беше пряко ударен от урагана, заяви, че има най-малко един загинал, докато Си Ен Ен съобщи, че вчера е бил намерен и втори. Повечето домове в Мексико Бийч вече са претърсени за оцелели и сега спасителните екипи използват кучета, за да търсят тела, които е възможно да са погребани под отломките. В югозападната част на САЩ над 200 000 души продължават да са без електричество. Жителите на пострадалите крайбрежни градове като Порт Сейнт Джо във Флорида бяха принудени да готвят на огън и грилове за барбекю. Към днешния ден поне 80 процента от клиентите в три окръга в Северозападна Флорида остават без електричество. Властите заявиха, че може да минат седмици, докато електроснабдяването бъде възстановено за най-тежко засегнатите райони.", "date": "2018.10.16", "title": "Издирват над 1000 изчезнали във Флорида след урагана Майкъл (Снимки)"}
{"url": "https://www.24chasa.bg/novini/article/7104136", "text": "В Позиция на bTV Media Group, разпространена до медиите се казва: Във връзка с писмо, разпространено от „Юнион-Ивкони“ на 16 октомври, bTV Media Group заявява, че всички репортажи в bTV Новините, разработени след получаване на сигнали от зрители, се подготвят според най-високите журналистически стандарти и се излъчват в обществен интерес, с цел информиране по важни въпроси, вкл. свързани със сигурността на гражданите. Всички репортажи, свързани с „Юнион-Ивкони“, може да откриете на www.btvnovinite.bg. Редакционният екип на bTV никога не се влияе от търговските взаимоотношения на медийната група и прилага най-високите професионални стандарти за качествена журналистика всеки ден. По-рано днес от   които внушават на аудиторията невярна информация и да показват кадри без съгласието на заснетите граждани, като последният сюжет е, че шофьор на „Юнион- Ивкони“ в нетрезво състояние щял да управлява автобус по редовната ни линия от Лондон до София, но благодарение на будни граждани, клиенти на фирмата това не се е случило. От „Юнион-Ивкони“ посочват, че от средата на август мениджър продажби в bTV ги оферира за реклама в медията, като в периода на „преговори“ и уточнения фирмата няколко пъти е медиен герой в подобни фалшиви новини. От писмото става ясно, че на 27 септември мениджърът продажби в bTV изпраща до „Юнион-Ивкони“ договор за реклама за 50 000 лв. без ДДС месечно, който не е подписан от фирмата. „Резултатът е поредната порция фалшиви новини, целящи да демонизират „Юнион- Ивкони“, и разбира се, сме на ясно, че ще продължат да бъдат продуцирани, за да „информират“ аудиторията на „независимата и обективна, работеща в интерес на обществото българска медия“ bTV“.", "date": "2018.10.16", "title": "Би Ти Ви в отговор на „Юнион Ивкони“: Работим по най-високите журналистически стандарти"}
{"url": "https://www.24chasa.bg/novini/article/7104177", "text": "Малко стадо косатки в северозападната част на Тихия океан е застрашено от изчезване, ако рибни стопанства в САЩ не вземат мерки срещу намаляването на техния основен хранителен източник - кралските сьомги, предаде Ройтерс, цитирана от БТА. Косатките привлякоха общественото внимание тази година, след като женска косатка носеше 17 дни мъртвото си дете, предизвиквайки съжаление в социалните мрежи. Популацията на косатките може да се увеличи, ако се възстанови присъствието на кралски сьомги в басейна на река Колумбия, увериха учени. Бентовете и разрушаването на хабитата на сьомгите са допринесли за значително намаляване на популацията им. В свое писмо Дебора Джайлс от Вашингтонския университет и други петима учени призовават да се вземат спешни мерки, за да може в река Колумбия отново да има много кралски сьомги.", "date": "2018.10.16", "title": "Учени отправиха призив за спасяване на стадо косатки в Тихия океан"}
{"url": "https://www.24chasa.bg/novini/article/7104164", "text": "Германският канцлер Ангела Меркел каза, че усилията да се договори споразумение за излизането на Великобритания от Европейския съюз приличат на изчисляването на \"квадратурата на кръга\", предаде Ройтерс, като се позова на запознати източници. Канцлерката направила това изказване на днешна среща на парламентарната група на нейния Християндемократически съюз, предава БТА. Меркел казала, че проверките по границата между Ирландия и Северна Ирландия очевидно няма да изчезнат напълно, но че ЕС и германското правителство имат за цел да се избегне \"твърда\" ирландска граница, посочиха източните.", "date": "2018.10.16", "title": "Меркел: Преговорите за Брекзит са като изчисляването на квадратурата на кръга"}
{"url": "https://www.24chasa.bg/novini/article/7104051", "text": "Консулът на Саудитска Арабия в Истанбул е заминал днес за Рияд в разгара на разследването на евентуалното убийство в консулството на саудитския журналист Джамал Кашоги, предаде АФП, като се позовава на турските медии. Консулът Мохамад ал Отайби е напуснал Истанбул в 17 часа местно време с полет за Рияд на саудитската национална авиокомпания, се посочва в електронното издание на в.\"Хабертюрк\", цитира БТА. Час по-късно турската полиция влезе в резиденцията в консула в рамките на разследването на изчезването на Кашоги. Турски и саудитски екипи приключиха по-рано днес претърсването на саудитското консулство в Истанбул, като взеха проби от почвата в градината, съобщиха турски медии. Високопоставен турски официален представител заяви, че полицията е открила \"сигурно доказателство\" по време на претърсването на консулството, което показва, че саудитският журналист Джама Кашоги е бил убит там, предаде Асошиейтед прес. Официалният представител, пожелал анонимност, не даде подробности за доказателството, което е било открито при продължилото часове претърсване на дипломатическата мисия. Турски официални представители заявиха, че саудитски агенти са убили и разчленили журналиста в саудитското консулство в Истанбул на 2 октомври. Саудитска Арабия по-рано нарече обвиненията \"безпочвени\", но американски медии твърдят, че може скоро да признае, че Кашоги е бил убит там, вероятно при разпит, който се е развил по непредвиден начин.", "date": "2018.10.16", "title": "Консулът на Саудитска Арабия в Истанбул \nе заминал за Рияд (Обновена)"}
{"url": "https://www.24chasa.bg/novini/article/7104182", "text": "Кремъл съобщи, че президентът на Русия Владимир Путин ще посети Париж за събитие, на което ще присъства и президентът на САЩ Доналд Тръмп, но среща между двамата не е планирана, предадоха Асошиейтед прес и Франс прес. Външнополитическият съветник на Путин, Юрий Ушаков, съобщи днес, че Путин ще бъде в Париж на 11 ноември, за да участва в проявите, отбелязващи 100-годишнината от примирието, сложило край на Първата световна война, предаде БТА. Путин ще участва в честванията на Шанз-Елизе, а после ще бъде на официалната вечеря, която ще даде президентът Макрон. Той също така ще поднесе цветя на паметника на руския експедиционен корпус, който лично откри преди няколко години, заяви пред журналисти Ушаков, цитиран от ТАСС. Президентът Макрон покани за събитието повече от 80 лидери и представители на международни организации. Тръмп също ще участва във възпоменателните церемонии. Запитан дали Путин може да се срещне с американския президент във френската столица, Ушаков каза, че такава възможност засега не е била обсъждана.", "date": "2018.10.16", "title": "Кремъл: Няма планове за среща Путин-Тръмп в Париж"}
{"url": "https://www.24chasa.bg/novini/article/7104191", "text": "На днешното заседание на гръцкия кабинет премиерът Алексис Ципрас призова министрите да поемат ангажимент, че никога няма да подкрепят усилията на десните партии за сваляне на правителството заради споразумението за името на Бившата югославска република Македония, съобщава в. \"Катимерини\", цитиран от БТА. \"Подкрепата на евентуален вот на недоверие, предложен от опозиционната Нова демокрация, ще означава подкопаване на икономическото възстановяване след излизането на страната от спасителните програми\", предупреди Ципрас. Той призова министрите за единство в период, когато вече са видими резултатите от тригодишните усилия и гръцката икономика се намира в период на укрепване. Вчера македонският парламент започна дебати за внасяне на поправки в конституцията в съответствие с постигнатото с Гърция споразумение за преименуване на страната в Република Северна Македония.", "date": "2018.10.16", "title": "Ципрас призова министрите към единство"}
{"url": "https://www.24chasa.bg/novini/article/7104215", "text": "Изтребител \"Су-27\" от украинските ВВС е катастрофирал днес при учебен полет и двамата пилоти са загинали, предаде тв канал \"112 Украйна\", цитиран от ТАСС. От телевизията уточниха, че информацията за гибелта на пилотите е неофициална. Впоследствие украинският генерален щаб, цитиран от Ройтерс, потвърди, че двамата пилоти са мъртви и телата им са намерени. Преди това от министерството на отбраната в Киев казаха, че около 17 ч. местно време в район самолет \"Су-27\" е паднал на земята между градовете Бердичив и Хмилник и се извършват издирвателно-спасителни действия. Според украински медии полетът е бил част от международните учения \"Чисто небе-2018\". Говорител на украинските въоръжени сили каза пред \"112 Украйна\", че не разполага с информация, че в катастрофата е загинал американски гражданин.", "date": "2018.10.16", "title": "Изтребител от украинските ВВС катастрофира, пилотите са загинали"}
{"url": "https://www.24chasa.bg/novini/article/7104048", "text": "Уважаеми граждани, Уважаеми клиенти, Уважаеми приятели, Ние, ръководството на \"Юнион-Ивкони\", се чувстваме длъжни да Ви кажем истината и обясним причината за активното ни медийно присъствие в ефира на БТВ и някои други медии. В последните няколко дни въпросната медия си позволи за пореден път да излъчи серия от репортажи, които внушават на аудиторията невярна информация и да показват кадри без съгласието на заснетите граждани. Последният сюжет: шофьор на \"Юнион- Ивкони\" в нетрезво състояние щял да управлява автобус по редовната ни линия от Лондон до София, но видиш ли благодарение на будни граждани, наши клиенти това не се е случило. Автобус с ДКН СВ 9941 КР, изпълняващ редовен курс по линията София- Лондон- София, следва да отпътува на 13 октомври 2018 г. от автогара \"Виктория стейшън\" в Лондон в 22,00 часа местно време. Графикът за работа на екипажите, който е изцяло съобразен с Регламент 561 на ЕК, предвижда Шофьор 1, който е почивал повече от 48 часа в хотел в Лондон, да управлява автобуса до Германия /времето за шофиране без почивките е 9 часа/, откъдето да застъпят шофьори 2 и 3, които също са почивали 24 часа в хотел преди да застъпят. Шофьор 4, който е докарал автобуса до Лондон следва да се придвижи паразитно /без да шофира/ до Германия, където да почива 24 часа, от където да продължи по друга дестинация. \"Будните граждани\" виждат пътник с униформа на \"Юнион-Ивкони\" /Шофьор 4/, в когото се усъмняват, че е пиян. Въпреки уверенията на Шофьор 1 и на дежурните диспечери от Централата в София, че набеденият Шофьор 4 е пътник, който в този и следващия ден е в почивка, притеснените пътници викат полиция. Полицията констатира изрядността на документите и шофьорите и дори показва на пътниците резултата от пробата- 0,00 промила съдържание на алкохол в кръвта. Държим да отбележим, че във всеки момент, както в Лондон, така и във всяка крайна точка, на която и да е наша международна линия, разполагаме с шофьор \"на разположение\", който следва да обезпечи евентуален резерв при необходимост! Автобусът отпътува със закъснение от автогара \"Виктория стейшън\", но изпълнява курса по график в пълно съответствие с българската и европейска нормативни уредби, нещо, което вече е установено от контролните ни органи. На 17 август 2018 г. мениджър продажби в БТВ оферира реклама за \"Юнион-Ивкони\" в медията. На 20 август 2018 г. мениджърът в рекламния ни отдел отговаря: \"Ще обсъдя нещата с ръководството,  .\" На 27 септември мениджърът продажби в БТВ ни напомни за себе си, като ни изпрати договор за реклама за 50 000 лв. без ДДС месечно! По-долу ще видите извадки от него. Договорът не е подписан от нас. Поредната порция фалшиви новини, целящи да демонизират \"Юнион- Ивкони\", и разбира се, сме на ясно, че ще продължат да бъдат продуцирани, за да \"информират\" аудиторията на \"независимата и обективна, работеща в интерес на обществото българска медия\" БТВ.А иначе – Свободата да избираме е отговорност. Още днес, с това отворено писмо стартираме кампанията \" \". Като посредством всички наши информационни канали, включително чрез социалните мрежи и брандинг върху автобусите ни, ще информираме гражданите за всеки опит за изнудване от страна на която и да е медия. Защото свободата да избираме е отговорност. Далеч сме от мисълта, че сме идеални. Напротив, ежедневно виждаме и се опитваме да отстраним стотици наши пропуски и грешки, но никога не сме си позволявали компромис с Вашата сигурност. Започнахме с един и благодарение на усилията на екипа ни и Вашето доверие, днес оперираме с близо 400 автобуса. Изпълняваме огромна дори за европейските стандарти задача, като годишно изминаваме 40 милиона километра и реализираме 2 500 000 пътувания с ясното съзнание, че неудовлетвореността на дори и 1% от клиентите представлява огромна група от хора. Безплатно предоставяме социална обществена услуга под формата на отстъпки и намаления на стотици хиляди правоимащи граждани. Работим в един от най-трудните и нежелани за бизнес сектори, в който само в последните години фалираха 2/3 от операторите. С клиенти, със служители, с шофьори пред обективите на всички вас, пред медиите, включително и пред тези от тях, които в нас виждат \"касичка\".  , защото не искаме и да помислим за ефекта от еднодневното преустановяване на обслужването ни. Да срещнем адвокатите си в съда с тези на БТВ и на всички техни \"репортери\", както и на медиите, позволили си да разпространяват фалшиви новини и да уронват авторитета на \"Юнион-Ивкони\". И да ви информираме за резултатите от всеки един процес. Съвсем скоро да ви разкажем за това кой, как и срещу какво мотивира някои т.н. \"разследващи журналисти\" да провеждат т.н. \"журналистически разследвания\". Екип \"Юнион- Ивкони\"", "date": "2018.10.16", "title": "Рекетира ли БТВ Юнион-Ивкони? Или как медии си позволяват да изнудват с фалшиви новини"}
{"url": "https://www.24chasa.bg/novini/article/7104080", "text": "Русия приветства споразумението между Турция и Саудитска Арабия за съвместно разследване на случая със саудитския журналист Джамал Кашоги, заяви руският външен министър Сергей Лавров, цитиран от Ройтерс и БТА. Русия се надява, че резултатите от това разследване ще бъдат оповестени публично, добави Ларов, според Интерфакс. Кашоги изчезна, след като влезе в саудисткото консулство в Истанбул на 2 октомври.", "date": "2018.10.16", "title": "Русия приветства съвместното турско-саудитско разследване по случая с Кашоги"}
{"url": "https://www.24chasa.bg/novini/article/7104085", "text": "1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПРОГРАМА ЗА ЕЛИМИНАЦИЯ НА МОРБИЛИ И РУБЕОЛА 2019-2022. 2. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2018 Г. 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2018 Г. 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. 10. ПРОЕКТ НА РЕШЕНИЕ ЗА РАЗРЕШАВАНЕ ИЗПРАЩАНЕТО И ИЗПОЛЗВАНЕТО НА РОТА И НАЦИОНАЛЕН ПОДДЪРЖАЩ ЕЛЕМЕНТ - ДО 140 ВОЕННОСЛУЖЕЩИ И ДО 40 ЕДИНИЦИ ВОЕННА ТЕХНИКА, ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ В СЪСТАВА НА СИЛИТЕ ЗА ОПЕРАТИВЕН РЕЗЕРВ НА ОПЕРАЦИЯТА НА НАТО В КОСОВО (KFOR). 11. ПРОЕКТ НА РЕШЕНИЕ ЗА РАЗРЕШАВАНЕ УЧАСТИЕТО НА ВОЕННОСЛУЖЕЩИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ В МИСИЯТА НА НАТО В ИРАК. 12. ПРОЕКТ НА РЕШЕНИЕ ЗА ОДОБРЯВАНЕ НА КОНВЕНЦИЯТА НА СЪВЕТА НА ЕВРОПА ЗА КИНЕМАТОГРАФИЧНАТА КОПРОДУКЦИЯ (РЕВИЗИРАНА), РОТЕРДАМ. 13. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПОДПИСВАНЕ ОТ ИМЕТО НА ЕВРОПЕЙСКИЯ СЪЮЗ И СКЛЮЧВАНЕ НА СПОРАЗУМЕНИЕТО ЗА СВОБОДНА ТЪРГОВИЯ МЕЖДУ ЕВРОПЕЙСКИЯ СЪЮЗ И РЕПУБЛИКА СИНГАПУР. 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА ЗЕМЕДЕЛИЕТО МЕЖДУ МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ НА РЕПУБЛИКА БЪЛГАРИЯ И МИНИСТЕРСТВО НА ЗЕМЕДЕЛИЕТО НА ЛИВАНСКАТА РЕПУБЛИКА. 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОБРАЗОВАНИЕ, МЛАДЕЖ, КУЛТУРА И СПОРТ, ФОРМАТ „МЛАДЕЖ“, ПРОВЕДЕНО НА 3 СЕПТЕМВРИ 2018 Г. ВЪВ ВИЕНА. 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 7 И 8 СЕПТЕМВРИ 2018 Г. ВЪВ ВИЕНА. 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ГРАЖДАНСКОТО ВЪЗДУХОПЛАВАНЕ. 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПРИЛАГАНЕ НА ОБЩАТА ОРГАНИЗАЦИЯ НА ПАЗАРИТЕ НА ЗЕМЕДЕЛСКИ ПРОДУКТИ НА ЕВРОПЕЙСКИЯ СЪЮЗ. 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ЛОВА И ОПАЗВАНЕ НА ДИВЕЧА, ПРИЕТ С ПОСТАНОВЛЕНИЕ № 151 НА МИНИСТЕРСКИЯ СЪВЕТ ОТ 2001 Г. 20. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА РЕДА ЗА КЛАСИФИЦИРАНЕ НА РАСТЕНИЯТА И ВЕЩЕСТВАТА КАТО НАРКОТИЧНИ, ПРИЕТА С ПОСТАНОВЛЕНИЕ №293 НА МИНИСТЕРСКИЯ СЪВЕТ ОТ 2011 Г.", "date": "2018.10.16", "title": "Вижте какво решава Министерски съвет утре"}
{"url": "https://www.24chasa.bg/novini/article/7104078", "text": "\"Странно е, защото аз видях мотивите и те са на тема, която в момента е подложена на дебат, но не е влязла в НС, в крайна сметка мотивите са малко - кои са били министрите и шефовете на здравната каса. БСП предлагат тяхната визия как ще се справят със здравеопазването. Тези мотиви са на сайта на Народното събрание\", заяви по БНТ председателката на НС Цвета Караянчева за вота на недоверие, внесен от БСП. \"Оптимистично погледнато опозицията ще влезе в зала. Дебатите ще бъдат в петък сутринта, така е по правилник. В средата на другата седмица ще бъде гласуването\", каза още Караянчева. Идеята на президента Румен Радев да има дебати по общественозначими теми тя коментира така: \"Президентът казва А, но не довършва до Я, коя е националнозначимата тема, аз не знам, нека да я дефинира. Това, което казва той, е като анекдота - един се прибира в кооперацията, хвърля едната обувка по стената, а другата я оставя тихо и всички казват хайде хвърлете я тази обувка и да си лягаме\".  \"Когато имам нещо, което да питам, аз питам, нямам проблем с комуникацията нито с президента, нито с премиера\", допълни Караянчева. \"Аз мисля, че това, което се случи в Русе, е много ужасно, изказвам своите съболезнования на близките. Тези сили, които се опитаха да обяздят тази трагедия, това, което се случи, е много неприятно меко казано. Виждате, че след като се намери убиецът, продължиха тези внушения. Прави го опозицията, някой, на който това му е изгодно - да бие по институциите. Аз съм учудена как тези световни медии не провериха информацията. Всеки може да се възползва от едно такова деяние и да направи една такава хибридна война. Това беше атака срещу управлението, има си органи, които трябва да установят кои са атакуващите. Когато институциите разменят помежду си скандали, тогава има проблем, институциите трябва да си говорят, а президентът нека да критикува, но с конкретика\", коментира председателката на НС трагедията с убитата журналистка Виктория Маринова.", "date": "2018.10.16", "title": "Караянчева: Румен Радев казва А, но не довършва до Я, нека критикува, но с конкретика"}
{"url": "https://www.24chasa.bg/novini/article/7104099", "text": "Следователите, претърсили жилището на мъжа, който взе заложничка на гарата в германския град Кьолн, не са открили за момента нищо, което да подсказва, че той е свързан с терористи, съобщи на пресконференция в Кьолн говорител на полицията, цитиран от ТАСС. Не намерихме нищо, което да говори за връзка на нападателя с групировката \"Ислямска държава\", каза представителят на полицията. Според него в дома на мъжа било намерено писмо, което има отношение към религията, а не към ислямизма, предава БТА. Вчера 55-годишен сириец взе за заложничка жена в аптека на кьолнската гара. Полицията евакуира хората и отцепи района. При спецоперацията силите на реда обезвредиха престъпника и освободиха заложничката. Според някои медии нападателят твърдял, че е член на ИД и поискал да го върнат в Сирия. По-рано днес ДПА съобщи, че полицията е предприела обиск в дома му.", "date": "2018.10.16", "title": "Германската полиция няма доказателства, че инцидентът в Кьолн е терористичен акт"}
{"url": "https://www.24chasa.bg/novini/article/7104114", "text": "Почти половината от Венецуела остана без електричество, предаде Асошиейтед прес. Министърът на електроенергетиката Луис Мота Домингес заяви, че спирането на тока е започнало снощи след експлозия в електроцентрала в северния щат Карабобо. В резултат най-малко 11 от общо 23 венецуелски щата са останали на тъмно, информира БТА. Според министъра в Карабобо електроснабдяването вече е възстановено, а екипи работят за възстановяването му и на други места. Днес обаче жители в няколко други района на Венецуела написаха в Туитър, че продължават да са без електричество. Богатата на петрол Венецуела, която някога беше една от най-развитите страни в Латинска Америка, сега е в хватката на историческа криза с дефицит на храна и лекарства след две десетилетия социалистическо управление, отбелязва Асошиейтед прес.", "date": "2018.10.16", "title": "Авария в електроцентрала остави голяма част от Венецуела на тъмно"}
{"url": "https://www.24chasa.bg/novini/article/7104111", "text": "Планирано е разработването на нова европейска ракета-носител \"Ариана-6\", която ще е многофункционална, като по-специално ще може да се използва за пилотирани полети, предаде ТАСС. Това бе оповестено от президента на компанията \"Ариана груп\" Ален Шарно. Тя бе основана за разработването и производството на нова ракета, която да замени сегашната \"Ариана-5\", информира БТА. \"Ариана-6\" ще трябва да отговори на изискванията на европейските страни за извършване на пилотирани полети - заяви Шарно. - Първоначалните намерения бяха други, но ще трябва да се приспособим към изискванията на времето. Понастоящем САЩ започват да изпреварват Европа, възобновявайки от 2019 г. пилотираните полети на НАСА с помощта на компанията \"Спейс Екс\". Да изпревари Европа възнамерява и Индия, която е планирала подобни полети за 2022 г.\" Стойността на проекта \"Ариана-6\" сега е 4 милиарда евро, 600 милиона от които ще бъдат изразходвани за построяване на нова стартова площадка на космодрума Куру във Френска Гвиана.", "date": "2018.10.16", "title": "Новата ракета \"Ариана-6\" ще може да се използва за пилотирани полети (Видео)"}
{"url": "https://www.24chasa.bg/novini/article/7104185", "text": "32-годишният Илия Кусев, представител на мобилен оператор, който преди седмица бе открит в безпомощно състояние в столичен подлез, е починал във ВМА. Това научи \"24 часа\" от сигурен източник. Мъжът бе настанен във Военномедицинска болница и бе с опасност за живота. Сигнал на тел. 112 за мъж, който лежи в подлеза е подаден на 8 октомври в 7,50 часа. Екипи на Спешна помощ и полицията пристигнали веднага. Кусев отказал помощ и ги отпратил. Бил видимо пиян, научи \"24 часа\". Тогава униформените и медиците си тръгнали. Малко по-късно отново е получен сигнал за същия човек и пак е изпратен екип. Този път състоянието на Кусев било по-тежко. Оказана му е медицинска помощ и е откаран във ВМА. Не е ясно дали е станал жертва на побой или се е наранил при падане по стълбите или опит да слезе по тях. Записи от камерите в района показват как повръща и хора се опитват да му помогнат да стане.  Илия Кусев е представлявал мобилния оператор при обществени поръчки за договори с институции. Инцидентът от подлеза обаче няма връзка със служебните му задължения, потвърди още преди седмица източник на \"24 часа\".", "date": "2018.10.16", "title": "Почина намереният в безпомощно състояние в столичен подлез Илия Кусев"}
{"url": "https://www.24chasa.bg/novini/article/7104201", "text": "Дебатите по проекта на решение за гласуване недоверие на Министерския съвет с министър-председател Бойко Борисов заради провала в областта на здравеопазването се очаква да са в петък. Това предвижда проектопрограмата на Народното събрание за тази седмица. Вотът на недоверие беше внесен от БСП в понеделник. Гласуването по правилник е не по-рано от 24 часа от приключване на разискванията. Очаква се утре депутатите да обсъдят четири годишни доклада за дейността на службите за сигурност през 2017 г. Парламентът ще гласува на второ четене промени в Закона за енергията от възобновяеми източници, в Закона за съсловната организация на медицинските сестри, акушерките и асоциираните медицински специалисти, както и Законопроект за предприятията на социалната и солидарна икономика. Предвижда се и Законопроект за ратифициране на Споразумението между правителството на Република България и кабинета на министрите на Украйна за сътрудничество при бедствия. В четвъртък депутатите ще гласуват на първо четене промени в Закона за корпоративното подоходно облагане. За петък освен вотът на недоверие се предвижда народните представители да обсъдят и Проект на Годишна работна програма на Народното събрание по въпросите на Европейския съюз /2018 г./ След това е традиционният парламентарен контрол.", "date": "2018.10.16", "title": "Разискванията по вота на недоверие към правителството се очаква да са в петък"}
{"url": "https://www.24chasa.bg/novini/article/7104200", "text": "Новото командване на НАТО за възпиране на компютърното хакерство ще бъде в пълен личен състав до 2023 г. и ще може да извършва свои кибератаки, но алиансът още спори по какви правила да става това, заяви днес натовски генерал, цитиран от Ройтерс. \"Това е развиваща се област и заплахите нарастват\", каза генерал-майор Волфганг Ренер, който отговаря за новия Кибернетичен оперативен център в Монс, Белгия. \"Ние трябва да сме подготвени, да може да извършваме операции в киберпространството. Вече минахме отвъд защитата и превенцията\", заяви генералът от германските ВВС по време на кибер конференция на НАТО, цитиран от БТА.  По данни на Агенцията а комуникация и информация към алианса натовските комуникации и компютърни мрежи стават всеки месец обект на стотици големи хакерски атаки. Експерти казват, че Русия, Северна Корея и Китай постоянно усъвършенстват своя хакерски инструментариум и софтуер за шпионаж. По-рано този месец западни правителства обвиниха Русия, че е извършила масирана хакерска кампания по света. Това предизвика промяна в стратегията на НАТО, а страните членки започнаха да търсят отговори. Вчера Европейският съюз обсъди начини за възпиране на хакерите, вкл. чрез налагането на икономически санкции. Досега трансатлантическият съюз не разполагаше със свои кибероръжия и на 31 август т.г. бе обявено създаването на центъра в Монс. Оттогава досега САЩ, Великобритания, Естония и други съюзници са предложили своя кибернетичен потенциал, припомни Ройтерс.", "date": "2018.10.16", "title": "Натовски генерал: До 2023 г. ще можем да извършваме операции в киберпространството"}
{"url": "https://www.24chasa.bg/novini/article/7104223", "text": "Има още много работа до определянето на статута на границата между Република Ирландия и британската провинция Северна Ирландия след Брекзита. Това заяви днес пред парламента в Дъблин ирландският премиер Лио Варадкар, цитиран от Ройтерс и БТА. \"Единственото, което желаем, е Обединеното кралство да спази ангажимента си, поет черно на бяло през последната година, и аз съм сигурен, че страна като Великобритания със своята славна история ще иска да го направи\", каза Варадкар. Външният министър на Ирландия Саймън Коувъни също каза, че има още време до постигането на споразумение между ЕС и Великобритания, което да запази отворена ирландската граница. Тъй като на предстоящата утре и вдругиден среща на върха на ЕС има слаби шансове за пробив в преговорите за Брекзит, Коувъни каза, че не очаква някакви значими решения, защото двете страни се нуждаят от още време, за да се върнат към преговорите. Коувъни, който участва в срещата на външните министри от ЕС в Люксембург, добави, че главният преговарящ на съюза Мишел Барние го е уверил, че всички страни членки са напълно солидарни с позицията на Дъблин.", "date": "2018.10.16", "title": "Ирландия: Има още работа по преговорите за Брекзита"}
{"url": "https://www.24chasa.bg/novini/article/7104232", "text": "Вариант за решение на кипърския въпрос трябва да бъден намерен в най-скоро време, заяви гръцкият президент Прокопис Павлопулос на конференция в Никозия, организирана от парламентите на двете страни, предаде ТАСС, цитирана от БТА. \"Решение на кипърския въпрос трябва да бъде постигнато в най-близко време, за да се сложи край на нерешените проблеми\", заяви гръцкият президент, цитиран от кипърската информационна агенция. Той отбеляза, че всички заинтересовани страни трябва да участват в намирането на решение, като подчерта, че това е въпрос, който засяга \"самата демокрация както в Европа, така и в цял свят\". Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. През 1983 г. бе провъзгласена Севернокипърската турска република (СКТР), призната единствено от Анкара.", "date": "2018.10.16", "title": "Решение на кипърския въпрос трябва да бъде намерено в най-скоро време"}
{"url": "https://www.24chasa.bg/novini/article/7104009", "text": "Сирийският президент Башар ал Асад има предварителни планове да посети Крим през април 2019 г. и преговаря за стартиране на редовни пътнически полети между Сирия и черноморския полуостров, предаде Ройтерс, като цитира руски медии. Руските агенции се позоваха на членове на кримската делегация, посетила Сирия тази седмица, в която участва премиерът на Крим Сергей Аксьонов. Освен това на срещата си с гостуващата делегация Асад е изразил намерение да посети Ялтенския международен икономически форум през април 2018 г., \"ако му позволят обстоятелствата\", предаде ТАСС, позовавайки се на съпредседателя на организационния комитет на форума Андрей Назаров. Сирийската държавна агенция САНА съобщи, че представителите на двете страни са се договорили за създаването на Сирийска търговска къща в Крим и съвместна компания за морски транспорт, както и за улесняване на финансови и банкови услуги. Крим е най-близкото черноморско пристанище и затова може да играе важна роля в двустраната търговия между Сирия и Русия, е заявил министърът на икономиката Самер Халил, цитиран от САНА. Русия е ключов съюзник на Асад в седемгодишния въоръжен конфликт в Сирия, а лидерите на други две отцепили се от Грузия непризнати републики - Южна Осетия и Абхазия, също посетиха Дамаск през тази година, припомня Ройтерс. ", "date": "2018.10.16", "title": "Руски медии: Башар Асад планира визита в Крим"}
{"url": "https://www.24chasa.bg/novini/article/7104032", "text": "Мъжът, катастрофирал в понеделник с училищния автобус в Кюстендилско, е получил инфаркт, но е положил усилия да спре машината, съобщиха от прокуратурата. Вчера, около 15.00 ч., в с. Слокощица, община Кюстендил, стана пътнотранспортно произшествие с училищен автобус, превозващ деца. По първоначални данни, по време на движение на автобуса, на управляващия го водач му прилошало. Въпреки здравословния проблем, мъжът положил усилия да приведе автобуса в покой - направил опит да спре встрани от пътя, като използвал и ръчната спирачка, съобщиха от прокуратурата. В резултат на действията му автобусът е спрял, причинявайки леки щети на ограда на къща. Няма пострадали деца, както и други лица от возещите се в автобуса по време на инцидента. Не се е наложило оказване на медицинска помощ. Водачът на автобуса е починал, а според издадено първоначално заключение от съдебен лекар смъртта е настъпила вследствие на получен инфаркт. Очаква се заключението на назначената съдебно-медицинска експертиза, допълват от прокуратурата. За училищния автобус има сключен договор и разрешително за извършване на такава дейност с община Кюстендил.", "date": "2018.10.16", "title": "Мъжът, катастрофирал с училищния автобус в Кюстендилско, е получил инфаркт"}
{"url": "https://www.24chasa.bg/novini/article/7104031", "text": "Държавният секретар на САЩ Майк Помпейо и саудитските ръководители се съгласиха, че е нужно бързо да бъдат дадени отговори за изчезването на журналиста дисидент Джамал Кашоги, заяви говорителка на американския Държавен департамент, цитирана от ДПА и БТА. При посещението си в Рияд Помпейо отново е изразил безпокойството на страната си от случая с Кашоги, който не е виждан, откакто преди две седмици е влязъл в саудитското консулство в Истанбул. В разговорите със саудитския крал Салман, с министъра на външните работи Адел Джубейр и с престолонаследника принц Мохамед Помпейо е обсъдил необходимостта от \"цялостно, прозрачно и своевременно разследване\", подчерта говорителката на Държавния департамент Хедър Науърт. Срещата с крал Салман е продължила едва 20-ина минути отбелязва Франс прес. \"Надявам, че се чувствате удобно тук\", е казал в началото й монархът, докато Помпейо му благодарил, че е приел искането за посещението му, отправено от президента Тръмп. След срещата с краля държавният секретар започна разговори със саудитския престолонаследник, принц Мохамед бин Салман, срещу когото сътрудничилият на в. \"Вашингтон пост\" Кашоги е отправял критики. В началото на срещата принц Мохамед е заявил: \"Ние сме силни и дългогодишни съюзници. Посрещаме предизвикателствата пред нас заедно - миналите, днешните и утрешните\", предаде Асошиейтед прес.", "date": "2018.10.16", "title": "Помпейо в Рияд: Разследването по случая с Кашоги трябва да е прозрачно"}
{"url": "https://www.24chasa.bg/novini/article/7104045", "text": "Турция и Русия дадоха днес допълнителен срок на джихадистите от сирийската провинция Идлиб, за да се изтеглят, изтъквайки, че споразумението, сключено миналия месец в Сочи, остава в сила, въпреки изитичането вчера на посочения в него краен срок за изтегляне, предаде АФП. Вчера изтече официалният срок за изтегляне на радикалните бойци, по-специално на тези от джихадистката групировка \"Хаят Тахрир аш Шам\", от бъдещата \"демилитаризирана зона\". Изтичането на срока не бе предшествано от никакво движение или предварителен знак за изтегляне, което хвърли съмнение върху споразумението, целящо да предотврати нова кървава баня в Идлиб - последната крепост на бунтовниците в Сирия. Според информациите, които получаваме от нашите военни, споразумението се прилага и армията е доволна от начина, по който работи Турция, каза днес говорителят на Кремъл Дмитрий Песков, цитиран от БТА. Турският външен министър Мевлют Чавушоглу също се изказа обнадеждаващо. Няма никакво безпокойство що се отнася до изтеглянето на тежките оръжия /което бе предвидено за 10 октомври - бел.АФП/ и не изглежда да има безпокойство във връзка с изтеглянето на някои радикални групировки, заяви Чавушоглу. Руско-турското споразумение, сключено в Сочи на 17 септември, предвижда създаване на \"демилитаризирана зона\" за разделяне на териториите, контролирани от режима на Башар Асад, от тези, намиращи се под контрола на бунтовниците и джихадистите. Според споразумението тежките оръжия на бунтовническите и джихадистки групировки трябваше да бъдат изтеглени до 10 октомври, а джихадистите имаха срок до 15 октомври, за да напуснат буферната зона. Първият срок в общи линии бе спазен, а вторият - не, отбелязва АФП. Ние не сме забелязали никакво изтегляне, нито патрул в \"демилитаризираната зона\", каза днес за АФП ръководителят на Сирийския център за наблюдение на правата на човека Рами Абдел Рахман. \"Демилитаризираната зона\" с ширина от 15 до 20 километра включва освен сектори в провиция Идлиб и части от съседните провинции Хама, Латакия и Алепо. Турската армия и руската военна полиция трябва да контролират тази зона чрез съвместни патурли, съгласно споразумението. Анализаторите виждат в руската реакция удължаване де факто на необходимия срок за прилагане на вторана фаза от споразумението в Сочи.", "date": "2018.10.16", "title": "Анкара и Москва дават допълнителен срок на джихадистите от Идлиб, за да се изтеглят"}
{"url": "https://www.24chasa.bg/novini/article/7103842", "text": "Служители на сектор \"Противодействие на криминалната престъпност\" при ОДМВР - Враца провели вчера специализирана операция в село Борован. В центъра на селото, в паркиран лек автомобил \"Опел\", полицаите установили двама криминално проявени - 35-годишен мъж от село Сухаче и 33-годишен жител на село Чомаковци, общ. Червен бряг. При последвалото претърсване, в пригодени тайници в колата намерили опаковки с общо 17 грама зелена тревна маса - съцветия от рода на конопа. Водачът не е задържан по здравословни причини, връчена му е призовка за явяване в качеството на обвиняем. Другият мъж е разпитан в качеството на свидетел. По случая е образувано бързо производство.", "date": "2018.10.16", "title": "Спецакция във Врачанско, полицаи хванали престъпници с марихуана"}
{"url": "https://www.24chasa.bg/novini/article/7103844", "text": " 78-годишен жител на Грамада сигнализирал в РУ-Кула, че около 15.30 часа вчера, в овощната си градина в землището на градчето, бил нападнат по неизвестни за него причини от свой 35-годишен съгражданин, съобщиха от пресцентъра на МВР. Младият мъж му нанесъл побой с лопата. Пострадалият, сам потърсил помощ във видинската болница, медиците констатирали фрактура на ребро. 78-годишният е освободен, без опасност за живота, след подписан отказ за болнично лечение. 35-годишният е задържан с полицейска марка за срок до 24 часа. Работата по изясняване на случая продължава, в РУ-Кула е образувана проверка.", "date": "2018.10.16", "title": "Млад мъж преби с лопата 78-годишен съгражданин"}
{"url": "https://www.24chasa.bg/novini/article/7103853", "text": "Хърватия очаква да изпълни техническите критерии за влизане в Шенген до края на тази година и се надява да се присъедини към зоната за свободно движение до 2020 г., заяви високопоставен представител на вътрешното министерство в интервю за Ройтерс. Хърватия е една от шестте членки на Европейския съюз, която не е част от Шенгенската зона, включваща 22 членки на ЕС и четири страни извън ЕС - Норвегия, Исландия, Швейцария и Лихтенщайн, припомня БТА. \"Нашата цел е да изпълним всички технически критерии до края на тази година. Европейската комисия трябва да оцени дали сме готови да се присъединим, което се надяваме, че ще направи преди следващите избори за Европейски парламент през май\", заяви Терезия Грас, държавен секретар в министерството на вътрешните работи. Тя каза, че членството в Шенген би способствало за подобряване на сигурността в Хърватия и в целия ЕС. Свободното движение на хората също така би донесло ползи за икономиката, особено за туризма, който съставлява близо 20 процента от брутния вътрешен продукт на Хърватия. \"Контролът върху външните граници на ЕС е най-отговорният аспект от нашата подготовка. Ние вече напълно сме оборудвали нашата граница със Сърбия и сега правим това с границата с Босна\", посочи Грас. Хърватия се намира по маршрута, който много мигранти използват, за да стигнат от Близкия изток и централна Азия до по-богатите страни от Европейския съюз. Много от тях влизат в Хърватия нелегално от Босна. След като Европейската комисия даде своето одобрение за приемането на Хърватия в Шенген, страните членки също трябва да се съгласят. Потенциална пречка може да се окаже съседна Словения, с която Хърватия има граничен спор и която блокира влизането й в ЕС през 2009 г. заради това. \"Вярвам, че взаимноизгодно решение е възможно и ние сме готови да работим за това. Смятаме, че от гледна точка на сигурността е в интерес и на Словения Хърватия да се намира в Шенгенската зона\", подчерта Грас. Воденото от консерваторите правителство на Хърватия също така се надява през 2020 г. страната да успее да влезе и в Европейския валутен механизъм II (ERM II), т.нар. \"чакалня\" на еврозоната.", "date": "2018.10.16", "title": "Хърватия се надява да влезе в Шенген до 2020 г."}
{"url": "https://www.24chasa.bg/novini/article/7103876", "text": "Новоизбраният сръбски член на колективното босненско председателство /президентство/ Милорад Додик заяви, че първата му работа ще бъде да назначи за свой съветник режисьора Емир Кустурица, предаде Танюг. В интервю за днешния брой на сръбския в. \"Вечерне новости\" Додик каза, че предвижда още с встъпването си в длъжност да предложи изменения в правилника за работа на председателството и да постави знамето на Република Сръбска в сградата на институцията. \"Основният ми кабинет като сръбски член на председателството ще бъде в Източно Сараево, в административния център на Република Сръбска. Там ще изпълнявам задълженията си. Когато има срещи в председателството на Босна и Херцеговина, ще видим. Ако няма знаме на Република Сръбска в председателството, ще участвам в заседанията чрез видеолинк\", каза Додик, цитиран от БТА. На въпрос дали очаква натиск от страна на другите двама членове на председателството /хърватин и мюсюлманин/ по въпроса за членство на страната в НАТО Додик каза, че това няма да стане и че е достатъчно сътрудничеството с програмата Партньорство за мир. Той добави, че смята да предложи на колегите си да настояват ЕС да даде на Босна и Херцеговина статут на кандидат за членство независимо от ситуацията в нея, защото този статут \"ще стабилизира положението\". \"Това е възможност за ЕС да покаже, че държи Босна и Херцеговина да бъде част от съюза. Това трябва да се разглежда като молба, а не като изнудване\", изтъкна Додик.", "date": "2018.10.16", "title": "Милорад Додик: Ще назнача за свой съветник Емир Костурица"}
{"url": "https://www.24chasa.bg/novini/article/7103885", "text": "Финландският писател Арто Паасилина, прочул се в целия свят с романа си \"Годината на дивия заек\", почина на 76-годишна възраст в Еспоо, недалеч от столицата на Финландия Хелзинки, предаде Франс прес, цитирана от БТА.  Той е написал 35 книги, преведени на десетки езици. Паасилина е бивш дърводелец, станал журналист и писател, който има зад гърба си над 50-годишна кариера. От книгите му са продадени 8 милиона екземпляра. Арто Паасилина е роден на 20 април 1942 г. Автор е на сатирични романи. Сред по-известните му книги са също \"Мелничарят, който виеше срещу Луната\" и \"Веселите самоубийци\". \"Като писател се стремя да преувеличавам нещата. По-лесно е да бичуваш нравите на собствения си народ, отколкото на други народи\", бе заявил навремето той. Паасилина, Мика Ватари и Софи Оксанен са най-известните писатели на фински езики в чужбина.", "date": "2018.10.16", "title": "Почина финландският писател Арто \nПаасилина"}
{"url": "https://www.24chasa.bg/novini/article/7103887", "text": "Състав на Окръжния съд в Добрич уважи молбата на 19-годишния С. Х. и измени наложената му от Районния съд в Каварна мярка за неотклонение „задържане под стража” в „подписка“. Младежът е привлечен като обвиняем за кражба, извършена на 4 октомври т.г. от частен дом в Каварна, откъдето са били задигнати бутилка мускатова ракия, буркан мариновани краставички и ръчен часовник. Окръжният съд намери, че към настоящия момент действително е налице обосновано подозрение за съпричастност на обвиняемия към повдигнатото му обвинение, но това подозрение не е в необходимата и достатъчна степен, за да обоснове нуждата той да търпи най-тежката мярка за неотклонение. Съдебният състав счете, че не е налице опасност младежът да повлияе или попречи на разследването, тъй като по-голямата част от процесуално-следствените действия вече са извършени. По делото липсват данни 19-годишният да се е укривал, отбелязва още съдът. Нещо повече той е съдействал на разследващите органи. Неминуемо трябва да се отчете и фактът, че повдигнато обвинение има за предмет вещи с очевидно нищожна стойност, коментира съдът. Определението на съда е окончателно.", "date": "2018.10.16", "title": "Окръжният съд в Добрич пусна крадец от ареста с \"подписка\""}
{"url": "https://www.24chasa.bg/novini/article/7103626", "text": "Представителите на онлайн платформите и рекламната индустрия връчиха на комисаря по цифровата икономика и общество Мария Габриел индивидуалните си пътни карти, с които въвеждат конкретни мерки за борба с дезинформацията в интернет. Подробните индивидуални пътни карти, изложени в Кодекса за добри практики за борба с дезинформацията онлайн, съдържат конкретни действия от платформите, които планират да разширят инструментите си срещу дезинформацията. Те включват мерки за по-голяма прозрачност на политическата реклама, обучения на политическите групи и изборни органи, както и сътрудничество с проверителите на факти. \"Призовах индустрията да предложи в кодекса осезаеми стъпки за борба с дезинформацията. Ангажиментите в него представляват първи положителен резултат от подхода на Европейската комисия за справяне с онлайн дезинформацията. Няма да е достатъчно кодексът да бъде изготвен само на хартия. Той трябва ефективно приложен и да бъде последван от действия\", изтъкна българският комисар. Тя предупреди, че ще следи отблизо приложението на пътните карти от платформите. \"Това не е кодекс на Европейската Комисия. Това е кодекс на всички участващи в неговото изработване - на платформите, на рекламната индустрия, на академичния сектор, на журналистите, на неправителствените организации. Това е един общ, координиран отговор на всички и очаквам неговото приложение и ясни ангажименти\", подчерта Мария Габриел. Кодексът е отворен за всички, които искат да се присъединят. Комисарят уточни, че ако в края на годината няма достатъчно напредък, тогава ще се прецени какви допълнителни действия да бъдат предприети с оглед и на предстоящите европейски избори. Възможно е комисията да поиска затягане на контрола чрез специална регулация. Мария Габриел ловко избегна журналистически въпрос, зададен й по време на брифинг в Европейската комисия днес - дали Русия се е месила в референдума в Испания. \"Не, нашата цел не е да сочим с пръст, а да има конкретни мерки за справяне с явлението, например прозрачност при публикуването на реклами. Кой стои зад тях? Днес имаме нужда от повече информация.\"", "date": "2018.10.16", "title": "Мария Габриел: Очаквам видим и измерим спад на дезинформацията онлайн (Обновена, снимки)"}
{"url": "https://www.24chasa.bg/novini/article/7103910", "text": "Председателите на съветите към Националния съвет на БСП обсъждат в централата на партията алтернативния бюджет, който БСП ще внесе в Народното събрание. Това съобщиха от пресцентъра на левицата. В проекта се залагат предложения, които срещат най-висока подкрепа в страната, в съсловните организации и сред експертите - мерки за стимулиране на икономиката, диференцирана ставка на ДДС за хляб и лекарства, семейно подоходно облагане, редица предложения, свързани с образованието, се посочва в съобщението. Към Националния съвет на БСП има 18 секторни съвети и комисии, които и миналата година изготвиха алтернативен бюджет, допълват от партията.", "date": "2018.10.16", "title": "БСП подготвя алтернативен бюджет"}
{"url": "https://www.24chasa.bg/novini/article/7100803", "text": "Цветелина Стефанова от Русе има над 24 медала по математика, лингвистика и руски, а през малкото си свободно време пише стихове и танцува. Тя е в XI клас в СУЕЕ “Св. Константин-Кирил Философ” в Русе и е пълна отличничка.  Последното състезание, на което се явява момичето, е 16-ата международна олимпиада по лингвистика, която се проведе от 26 до 30 юли в Прага, Чехия. Там тя състезание. Не ѝ достигат 2,5 точки за сребърния индивидуален медал, а причината е краткото време. Преди две години отново печели бронза от международната олимпиада по лингвистика, която е в Майсор, Индия. През март пък е на второ място на традиционната руска олимпиада по лингвистика, която е в Санкт Петербург, Русия. По лингвистиката се пали случайно в началото на VII клас. “Учителката по лингвистика дойде в клас и ми предложи да се запиша в школата. Реших да опитам и много ми хареса това, че задачите са самодостатъчни, т.е. нямаш нужда от познания за някакви непознати езици, за да ги решаваш. Лингвистиката има много общо с почти всички науки”, споделя Цвети. По математика пък ходи на състезания от I клас. А вече има над 10 медала и грамоти от големи състезания. Печели и призови места на олимпиади по руски език. “Не е лесно да се балансира, но се налага да се опитвам да си оптимизирам максимално работата, за да успявам”, споделя момичето. За момента лингвистиката е най-голямата ѝ страст, но това не означава, че пренебрегва останалите предмети. “Важното е да ти харесва това, което правиш, и да се забавляваш със задачите. Като цяло едно състезание трябва да ти доставя удоволствие”, казва Цвети. За състезания се подготвя, като ходи на различни школи, но у дома също отделя време за задачите. “Моята учителка Илияна Раева много помогна за това да се запаля по лингвистиката веднага. Това бе мигновена любов”, казва Цвети. Предстоят и общинските кръгове на олимпиадите. Освен това ходи и на курс по програмиране към министерството на образованието. След като завърши курса за IT кариера, ще получи допълнителна квалификация за приложен програмист. Талантливото момиче обича да танцува. Девет години тренира спортни танци в клуба по спортни танци “Настроение” - град Русе, а от две години се занимава с народни танци в клуба за български народни хора “Нашенци”. Причината за смяната на стила е липсата на партньор, но хора̀та и ръченицата се оказват лесно препятствие за момичето. като няколко години посещава клуб по творческо писане. Любимият ѝ поет е Яворов, когото усеща най-близко до себе си. В малкото си свободно време Цвети се занимава и с квилинг, като майстори различни интересни фигурки от хартиени ленти, които се навиват, сгъват в определени форми или се слепват заедно, за да се създаде интересен декоративен дизайн. Миналата година Цвети взе участие в обучение по програмата High-School Students Internship Programme в ЦЕРН, Женева, Швейцария. Това е двуседмично стажантско обучение. “Беше много интересно, реших да кандидатствам, защото обичам физиката, а ЦЕРН е мястото, където се правят най-много научни открития. Беше ми любопитно как точно минава целият процес на работа”, разказва момичето. Още в началото разделят децата на отбори и всеки има проект. На нея ѝ се падат експеримент със симулация на сблъсъка на частиците, от които се получават нови. Тя не очаква, че повечето от работата ще е на компютър, където да прави анализи. Освен това чрез метода “Монте Карло” прави симулация на системи с многообвързани степени на свобода, като течности, материали с неподредена структура, структурирани твърди частици и клетъчни структури. Така се стига до прогнози за неуспех, превишаване на разходи и други. Заради доброто ѝ представяне през март тази година е асистент-ментор в Първия международен майсторски клас на ЦЕРН в София. Това е семинар, на който учениците обработват данни от експерименти, по които трябва да определят на какво са се разпаднали частиците при сблъсъка и каква е била съответно частицата приносител на енергията. Благодарение на състезанията Цвети обикаля различни страни. В индийския град Майсор тя си прекарва невероятно. Точно там ѝ харесва най-много, като цялата атмосфера я впечатлява. “Дори храната бе невероятна и където имат пътища, те са много хубави”, казва с усмивка Цвети. Не е решила още с какво ще се занимава, след като завърши. Когато човек го влекат много неща, изборът е труден, казва Цвети.", "date": "2018.10.16", "title": "Цвети редува медали по лингвистика, математика и руски"}
{"url": "https://www.24chasa.bg/novini/article/7103920", "text": "На 93-годишна възраст почина големият български режисьор и сценарист Димитър Петров, съобщи  . Той остави на българската публика някои от най-любимите детски филми, като \"Васко да Гама от село Рупча\", \"Куче в чекмедже\", \"Таралежите се раждат без бодли\", \"С деца на море\". Димитър Петров е роден на 22 октомври 1924 г. в с. Рила, Благоевградско. През 1947 г. изкарва шестмесечен курс в \"Паисий филм\". Завършва кинорежисура при Отокар Вавра и Иржи Вайс във ФАМУ - Прага (Филмова академия за изящни изкуства) през 1951 г. Работи в Студията за игрални филми (СИФ) от 1959 до 1990 г. През 1983 г. получава званието \"заслужил артист\". Димитър Петров дебютира в киното през 1955 г. с доста необичаен филм, който има \"фаталния\" номер 13 в социалистическото киноброене. Лентата се казва \"Празник\" и е само от 24 минути. Екипът явно е получил задачата да популяризира държавния заем, изтеглен в началото на 50-те години на миналия век. Но пък в него играят великата Олга Кирчева и бъдещата звезда Гинка Станчева. После Димитър Петров е асистентрежисьор на филмите \"Хайдушка клетва\" (1958), \"В навечерието\" - копродукция със СССР (1959), и \"Случаен концерт\" (1960). Следва истинският му дебют - режисира \"Призори\" (1961) - на много важната за времето \"работническа тема\". Филмът не надхвърля познатата летва, но не е и провал за режисьора от кинематографична гледна точка. Две години по-късно - през 1963 г., излиза филмът му \"Капитанът\", с който дебютира в детската тема, и след години ще й се отдаде изцяло и ще заснеме някои от най-добрите й образци. Според анотацията филмът е \"детска киноповест\". Една увлекателно разказана и красиво заснета филмова история с деца, които играят себе си, а не филмови образи. Димитър Петров за първи път надниква истински в богатия и сложен детски свят с разбиране и с уважение. Преди да се захване с \"Таралежите...\", Димитър Петров снима още два филма - психологическата драма \"Между двамата\" (1966) и криминалния \"Опасен полет\". Вторият е по действителен случай - разобличаването и арестуването на българския дипломат в ООН Иван-Асен Георгиев, вербуван от ЦРУ. В първия обаче в главната роля е момче (Януш Алурков). Той е дете на разведени родители и прави всичко, за да ги събере отново. Режисьорът натрупва голям опит в работата си с деца. Той е наясно, че малките зрители не може да бъдат излъгани с помпозни дълбокомислия и кухи нравоучения. Те искат да гледат интересна история, разказана увлекателно. При това, без да бъдат оставени да скучаят нито за миг. \"Децата не обичат никакво вдетиняване, то не е характерно за тях, а за възрастните\", обичат да казват по този повод сценаристите Братя Мормареви. И затова Димитър Петров подхожда и към темите, и към децата съвсем сериозно, с уважение към способностите на невръстните да схващат и разбират нещата. \"Таралежите се раждат без бодли\" (1971) е съставен от три новели: \"Тревожно явление\", \"Хулигани\" и \"Подаръкът\". Обединява ги бандата от едни и същи герои - Теди, Любчо, Коко, Денби, Кънчо, Наско. За избора на децата за тези роли екипът обикаля едва ли не всички столични училища, огледани са стотици ученици. Накрая се оказва, че в групата попадат (почти) само деца на известни родители - Петър Слабаков, Коста Цонев, Иван Джамбазов и др. Във филма играе и синът на режисьора Димитър Петров - Емил. Той постоянно мъкне мрежа с продукти и все повтаря: \"Иска ми се да стана футболист, но нашите нещо ме гласят за външна търговия...\" След огромния зрителски успех на \"Таралежите...\" следва \"С деца на море\", в който малките актьори имаха шанса да играят с изключителния Георги Парцалев. През 1981 г. Димитър Петров откри Веселин Прахов - най-големия чаровник в детското ни кино. Тогава режисьорът търси хлапе за поредния си филм \"Куче в чекмедже\" по сценарий на Рада Москова. Обиколката на екипа в столичните училища, както и в страната, този път не дава резултат и от продукцията правят съобщение по БНР за провеждане на пробни снимки. В уречения час в градинката зад Народната библиотека \"Св. св. Кирил и Методий\" се събират повече от сто момчета. Строяват ги в две редици и режисьорът внимателно оглежда невръстните кандидати за слава. Поспира се пред най-малкото, около 5-годишно дете и нежно го погалва по главицата: \"Много си мъничък бе, сладур!\" И отминава. Не харесват никое от децата, разпускат ги и екипът сяда на пейките с тъжното предчувствие, че филмът е пред провал. Тогава към Димитър Петров се приближава същият този сладур, придружаван от по-голямото си братче, и задава на режисьора следния въпрос: \"Е, аз за какво дойдох тук?!\" Двамата завързват разговор и Петров е впечатлен от сериозния мъжки тон, с който малкият човек пита и отговаря. Накрая режисьорът казва, че утре ще му правят пробни снимки. Веселин се прибира вкъщи и важно казва на родителите си: \"Утре тук ще дойде лека кола волга, за да вземе един човек за Киноцентъра...\" От този филм остана и свежият лаф: \"Татко каза, че ще ми купи колело, ама друг път...\" Междувременно 100-те филмови минути сякаш отесняха за режисьора и той потърси мегдан в детските сериали. През 1979 г. излезе тв поредицата \"Фильо и Макензен\" по сценарий на Свобода Бъчварова и със сърежисьор Владислав Икономов. А през 1986 г. по БНТ тръгна 6-серийният \"Васко да Гама от село Рупча\", по едноименната книга на Братя Мормареви. Сериалът за малкия мореплавател от с. Рупча се превърна в изключително гледан от малки и големи. Заедно с \"Войната на таралежите\", режисиран от Иванка Гръбчева, е най-доброто сред детските сериали.                                                                                                                                                                                                                                                                                                                       ", "date": "2018.10.16", "title": "Почина бащата на детското кино Димитър Петров"}
{"url": "https://www.24chasa.bg/novini/article/7103953", "text": "Високопоставен турски официален представител заяви, че полицията е открила \"сигурно доказателство\" по време на обискирането на саудитското консулство в Истанбул, което показва, че саудитският журналист Джама Кашоги е бил убит там, предаде Асошиейтед прес, цитирана от БТА. Официалният представител, пожелал анонимност, не даде подробности за доказателството, което е било открито при продължилото часове претърсване на дипломатическата мисия, което завърши рано тази сутрин. Турски официални представители заявиха, че саудитски агенти са убили и разчленили журналиста в саудитското консулство в Истанбул на 2 октомври. Саудитска Арабия по-рано нарече обвиненията \"безпочвени\", но американски медии твърдят, че може скоро да признае, че Кашоги е бил убит там, вероятно при разпит, който се е развил по непредвиден начин. Кашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от сградата. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит. Снощи екип следователи от турската полиция и прокурори извърши със съгласието на саудитските власти обиск, който продължи осем часа. Такъв обиск представлява извънредно събитие, като се има предвид, че консулствата и посолствата се ползват с неприкосновеност по силата на Виенската конвенция.                           ", "date": "2018.10.16", "title": "Откриха доказателство, че Кашоги е убит в саудитското консулство в Истанбул"}
{"url": "https://www.24chasa.bg/novini/article/7103958", "text": "Турският президент Реджеп Тайип Ердоган изтъкна, че позитивното изказване на американския президент Доналд Тръмп за Турция след освобождаването на американския пастор Андрю Брънсън е показателно за доверието му в турската съдебна система, съобщава в.\"Хюриет дейли нюз\", цитиран от БТА. Тръмп заяви, че е променил в положителна посока мнението си за Турция, след като страната освободи американския пастор Андрю Брънсън, задържан по обвинения в тероризъм. \"Чувствам се много по-различно по отношение на Турция днес отколкото преди няколко дни. Имам много добро чувство към Турция - преди два дни нямах такова\", каза Тръмп пред репортери в Белия дом. Неговото изявление е закъсняло, /но/ то е резултат от доверието му в турското правосъдие, посочи Ердоган днес в отговор на въпроси на турски журналисти във връзка с изказването на Тръмп. Случаят с американския пастор, съден в Турция по обвинения в тероризъм и шпионаж, доведе до дипломатическа криза между Анкара и Вашингтон. Брънсън беше освободен в петък, след като съдът го осъди на три години, един месец и петнайсет дни затвор по обвинения в тероризъм, но постанови, че той няма да лежи повече в затвора заради времето, прекарано зад решетките. Пасторът се завърна в САЩ. Ердоган засегна пред журналисти и въпроса за Сирия, като повтори, че Турция \"ще предприеме необходимите стъпки\", ако сирийските кюрдски Сили за защита на народа останат в Манбидж въпреки обещанието на САЩ. Анкара разглежда Силите за защита на народа като терористична организация, свързана с Кюрдската работническа партия /ПКК/. САЩ и Турция одобриха през юни пътна карта за стабилизиране на Манбидж. Документът предвижда изтегляне на сирийските кюрдски Сили за защита на народа /СЗН/ от града, както и разполагане на турски и американски сили в района с цел осигуряване на безопасността на Манбидж. Ердоган заяви в петък, че Силите за защита на народа не са напуснали Манбидж и Турция ще направи това, което е необходимо", "date": "2018.10.16", "title": "Ердоган: Промяната в нагласата на Тръмп за Турция е заради вярата му в правосъдието ни"}
{"url": "https://www.24chasa.bg/novini/article/7103806", "text": "Най-малко шестима души загинаха, а 86 бяха ранени днес, след като пътнически влак дерайлира на около 20 км от мароканската столица Рабат, предаде Франс прес, като се позова на официални данни. Ранените са в тежко състояние, уточни пристигналият на място генерален директор на железопътната компания О ЕН Се Еф, Мохамед Раби Лахли. Влакът е дерайлирал край Сиди Букнадел, северно от Рабат. Според някои медии при катастрофата е загинал машинистът, предава БТА. Причините за катастрофата се разследват.", "date": "2018.10.16", "title": "Влак дерайлира в Мароко, загиналите са най-малко 6 (Обновена+Снимки)"}
{"url": "https://www.24chasa.bg/novini/article/7103950", "text": "Иран е увеличил обсега на своите балистични ракети земя-вода до 700 км, заяви високопоставен ирански военен на фона на нарасналото напрежение със САЩ зарадиракетната програма на Техеран, предаде Ройтерс. Иран, който твърди, че ракетната му програма е чисто отбранителна, заплаши да попречи на петролните доставки през Ормузкия проток, ако САЩ се опитат да блокират иранския петролен износ, припомня Ройтерс. \"Успяхме да създадем балистични (не крилати) ракети земя-вода, които могат да поразят всеки плавателен съд от 700 км\", заяви командващият въздушно-космическите сили на Корпуса на гвардейците на ислямската революция Амирали Хаджизаде, цитиран от агенция Фарс и БТА. Хаджизаде напомни, че Гвардейците са се фокусирали върху разширяването на обсега на ракетите земя-вода след като преди десетилетие върховният лидер аятолах Али Хаменей попита военните за възможността \"да ударят\" кораби с балистични ракети. Той не уточни предишния обсег на ракетите. През 2008 г. Иран показа ракета земя-вода, като заяви, че тя е способна да измине около 290 км. Хаджизаде добави, че някои ирански ракети с малък обсег са били използвани през последните две години в Сирия, където иранските сили подзкрепят президента Башар ал Асад. Той съобщи също, че ирански дронове са извършили 700 атаки срещу позиции на \"Ислямска държава\" в Сирия.", "date": "2018.10.16", "title": "Иран се похвали с противокорабна ракета с обхват 700 км"}
{"url": "https://www.24chasa.bg/novini/article/7103957", "text": "Лидерът на Северна Корея Ким Чен Ун е приел покана да посети Монголия, потвърдиха днес монголските власти, докато втора среща на върха Ким-Тръмп е в процес на подготовка, но още не е определена дата за нея, предаде Франс прес. Потвърждавайки информация на севернокорейската агенция КЦТА, монголското президентство съобщи, че на 10 октомври е изпратило на Ким покана да посети Монголия на удобна за него дата, за да се срещне с президента Халтмаагийн Батулга. Монголия е една от малкото държави по света, които поддържат нормални отношения с КНДР, отбелязва агенцията. От идването си на власт в края на 2011 г. младият севернокорейски лидер е напускал страната си само три пъти, припомня Франс прес. Тази година той беше в Китай, в Сингапур през юни за срещата си с президента на САЩ и веднъж в разделящата двете Кореи демилитаризирана зона за среща с южнокорейския президент Мун Дже Ин, предава БТА. Монголия, която поддържа добри отношения и със САЩ, предложи да бъде домакин на първата среща Ким-Тръмп, преди впоследствие да бъде избран Сингапур. Миналата седмица Доналд Тръмп заяви, че се обсъждат три-четири места, на които може да се проведе втора среща с Ким, като Сингапур \"вероятно\" не е сред тях.", "date": "2018.10.16", "title": "Монголия иска да е домакин на следващата среща Ким-Тръмп"}
{"url": "https://www.24chasa.bg/novini/article/7103970", "text": "Уебсайтът Фейсбук, най-голямата безплатна онлайн социална мрежа в света, заяви, че всеки, който публикува британски политически реклами на платформата й, ще бъде задължен да разкрива самоличността си, в интерес на прозрачността и за ограничаване на фалшивата информация, предаде Асошиейтед прес, цитирана от БТА.  Компанията днес заяви, че ще изисква също отказ от права върху всякакви британски политически съобщения. Всички данни за купувачите на реклами ще бъдат архивирани за срок от 7 години в база данни, до която ще има публичен достъп. Фейбук вече прилага подобна система в САЩ, където предстоят междинни избори за Конгрес, и в Бразилия, където този месец имаше парламентарни избори. Британските законодатели призоваха за по-голям контрол върху върху компаниите, собственици на социални медии, и върху предизборните кампании за защита на демокрацията в дигиталната ера. В доклад на британската Камара на общините тази година се казва, че демокрацията е изправена пред криза, защото анализът на данните и социалните медии позволяват кампаниите да са насочени към избиратели с послания на омраза, без тяхно съгласие. \"Макар голямата част от рекламите във Фейсбук да са управлявани от легитимни организации, знаем, че има лоши актьори, които се опитват да злоупотребяват с нашата платформа\", се казва в изявление на Фейсбук. \"Като изискваме от хората да удостоверяват кои са, смятаме, че ще помогнем за предотвратяване на злоупотребите\". Фейсбук посочи, че противниците му са \"умни и добре финансирани\" и променят тактиката си, когато злоупотребата бъде забелязана\", но вярва, че засилената прозрачност е от полза за демокрацията и изборния процес.", "date": "2018.10.16", "title": "Фейсбук изисква купувачите на британски политически реклами да разкриват самоличността си"}
{"url": "https://www.24chasa.bg/novini/article/7103489", "text": "4 международни компании са подали оферти за новите лични документи с биометрични данни, които ще се издават от края на 2019 г., става ясно във вторник. комисия отвори пликовете в сградата на дирекция \"Управление на собствеността и социални дейности\" в МВР. Офертите са на немските компании Дермалог, Веридос, Ню Бауер, а четвъртата е от холандската Джемалто. Всички са водещи в областта и работят в десетки държави. Победителят ще бъде обявен след като комисията разгледа офертите, които отговарят на изискванията. Според документацията на обществената поръчка държавата ще плати 240 млн. лв. без ДДС. Обществената поръчка за новите лични карти с чип беше обявена в средата на август. Победителят в търга ще проектира, изгради и управлява цялата система за издаване на българските лични документи от поколение 2019. Ще се изгради специален център, където да се произвежат документите с биометрични данни, както и центрове за подаване на документи в страната. Смяната на личните карти няма да е задължителна до изтичането на валидните документи, които са със срок от 10 г.", "date": "2018.10.16", "title": "4 чужди фирми кандидати за новите лични документи (Обновена)"}
{"url": "https://www.24chasa.bg/novini/article/7103593", "text": "Европейската комисия почете днес с едноминутно мълчание паметта на журналистите Дафне Каруана Галиция (Малта) и Ян Куциак (Словакия), загинали в последната година заради своите разследвания по съмнения за корупция.  В последвал въпрос на всекидневната пресконференция на ЕК защо сред имената на журналистите не е била посочена и убитата в Русе телевизионна водеща Виктория Маринова, говорител поясни, че това е свързано с данните от разследването в България и Германия на нейното убийство. \"Мисля, че това, че разпространихме изявление за резултата от полицейското разследване в България и Германия, за много бързата реакция и за (залавянето) на предполагаемия убиец и подбудите - мисля, че това ни накара да се насочим в (днешното) изявление към журналистите, пострадали заради своята работа. Това мога да кажа\", добави говорителят. \"Преди година Галиция се събуди на този ден за последен път, преди да бъде убита заради своята работа. Днес трябва да спрем това, което правим, и високо да заявим, че в Европа трябва да бъде безопасно да се говори свободно, журналистите никога не трябва да бъдат плашени. Днес отдаваме почит на Галиция, Куциак и всеки журналист, притискан и заплашван, дори убиван, в Европа и по света\", допълни говорителят. Той покани на трибуната представителя на организацията \"Репортери без граници\" Жюли Мажержак. От името на няколко европейски организации за защита на журналистите тя призова разследването в Малта да разкрие поръчителите на убийството на Галиция, както и за обществена проверка дали атентатът срещу журналистката е можело да бъде предотвратен. \"Репортери без граници\" подчертава, че Дафне Каруана Галиция беше убита преди година, но все още няма отговор на въпроса кой я е убил и въпреки наличието на трима заподозрени, процесът срещу тях не е започнал, нито са станали известни имената на поръчителите. Петте неправителствени организации порицаха безнаказаността, свързана с убийството на журналистката и поискаха от Мускат да поеме твърд ангажимент да гарантира свободата на медиите и сигурността на журналистите в страната, както и да започне незабавно независимо публично разследване на убийството. Малтийският премиер увери, че началото на такова разследване е само въпрос на време. Публичното разследване, целящо да установи дали убийството е можело да бъде предотвратено, ще може да започне след края на криминалното разследване, добави премиерът.", "date": "2018.10.16", "title": "ЕК не постави Виктория Маринова сред журналистите, загинали заради работата си"}
{"url": "https://www.24chasa.bg/novini/article/7103595", "text": "Правната комисия на румънския Сенат одобри в понеделник законопроект, който може да отърве от съдебни дела лидера на управляващата партия Ливиу Драгня, съобщава информационният сайт Зиаре, цитиран от БТА.  Законопроектът е внесен на 29 юни от председателя на Сената Калин Попеску Таричану, председателя на Камарата на депутатите Ливиу Драгня и депутата от управляващата Социалдемократическа партия Мирча Драгич. Законодателната инициатива предвижда декласифициране на протоколите, сключени между Румънската разузнавателна служба и Националната дирекция за борба с корупцията, за да може след това лицата, които се смятат за ощетени, да могат да поискат преразглеждане на присъди, анулиране на доказателства и обезщетения. Законопроектът предвижда декласифициране на решение на Върховния съвет по отбрана от 2005 г. относно борбата с корупцията, злоупотребите и прането на пари, както и на всички документи, които съдържат класифицирана информация въз основа на това решение. Както Драгня, така и Таричану ще бъдат пряко облагодeтелествани от този закон, посочва Зиаре. Ливиу Драгня ще може да поиска преразглеждане на присъдата по делото за изборни манипулации, което му пречи да заеме министър-председателския пост. Законопроектът би облагодетелствал Драгня и в процеса за фиктивните назначения, в рамките на който бе осъден ефективно на три години и половина затвор. По стотици дела за корупция също ще може да се поиска преразглеждане, ако законопроектът влезе в сила. Хората, които се смятат за засегнати в резултат на документите, ще имат право в срок от три години от влизането в сила на закона, да се обърнат към компетентните инстанции. В първоначалната форма на законопроекта този срок бе шест месеца. Сенатът е първата сезирана камара по този закон, решаващото гласуване ще бъде в Камарата на депутатите.", "date": "2018.10.16", "title": "Законопроект може да отърве от съдебни дела Ливиу Драгня"}
{"url": "https://www.24chasa.bg/novini/article/7103601", "text": "Президентът на Молдова Игор Додон предложи днес да бъде свикан Всеправославен събор, който да обсъди решението на Синода на Вселенската патриаршия да предостави автокефалия на православната църква в Украйна,предаде ТАСС. Той изрази \"съжаление и загриженост от възникналата ситуация в православния свят и декларира, че \"Молдова е била и ще остане каноническа територия на Московската патриаршия\". По думите на Додон Молдовската митрополия е била създадена през 1813 г. в рамките на Руската православна църква. \"Ние ще съхраним вярност към нашата единна църква\", заяви молдовският президент, цитиран от БТА. Игор Додон отбеляза, че Молдова е \"в сърцето на православния свят\", че тя може да бъде домакин на Всеправославния събор \"в този крайно отговорен период\", съобщи ТАСС. Агенцията припомни, че на 11 октомври Синодът към Вселенската патриаршия обяви, че е отменил свое решение от 1686 г. за прехвърляне на Киевската митрополия към Руската православна църква (РПЦ). В отговор РПЦ нарече тези действия неканонични и незаконни и прекрати контактите си с Вселенската патриаршия, смятана за \"църква майка\" на всички поместни православни църкви.", "date": "2018.10.16", "title": "Молдовският президент иска Всеправославен събор заради отделянето на украинската църква"}
{"url": "https://www.24chasa.bg/novini/article/7103619", "text": "Здравка Русева, член на Управителния съвет и изпълнителен директор на Инвестбанк, е избрана за председател на Управителния съвет на банката. Тя е магистър по икономическа информатика от Икономически университет във Варна. Повече от 35 години работи в банковия сектор. Започва кариерата си като банков счетоводител, заема позиция главен експерт ИТ, експерт в дирекция „Контрол на кредитния риск“ и началник отдел „Анализ и управление на риска“ в Банка ДСК. От 2003 г. последователно ръководи няколко управления в Юнионбанк – „Управление на риска“, „Финансова отчетност“, „Операции“. Към екипа на Инвестбанк се присъединява в края на 2013 г. като директор на „Анализ и одобрение на кредити“, после оглавява и дирекция „Управление на риска“. След това ръководи дирекция „Операции и нормативни регулации“, а през 2014 г. е избрана за член на Управителния съвет. През 2016 г. става и изпълнителен директор на Инвестбанк. Завършила е успешно редица курсове в областта на кредитирането, управлението на риска, европейските платежни инструменти, МСФО, мениджмънт и бизнес развитие, управление на промяната и лидерство. Има опит във внедряването на банков софтуер, разработва и прилага редица правила и методики, свързани с банковата дейност. Владее английски език.", "date": "2018.10.16", "title": "Здравка Русева избрана за председател\nна Управителния съвет на Инвестбанк"}
{"url": "https://www.24chasa.bg/novini/article/7103613", "text": "Журналисти така изкривиха фактите и очерниха България за убийството на Виктория Маринова в Русе, та стигна чак до ООН в лицето на генералният й секретар Антониу Гутериш. Това каза пред журналисти в Правец зам.-вътрешният министър Стефан Балабанов. \"Нашето общество има нужда да разграничава фейковете от обективната журналистика. Тя действа в интерес на всички нас\", посочи той. Балабанов похвали полицаите за разкриването на убийството. Той е в Правец за конференция по пътна безопасност. Тя е организирана от Българската браншова асоциация \" Пътна безопасност\" и Съюза на българските журналисти.", "date": "2018.10.16", "title": "Зам.- министър Балабанов: Журналисти ни очерниха за убийството в Русе чак до ООН"}
{"url": "https://www.24chasa.bg/novini/article/7103647", "text": "„В Европейския съюз работим да има европейска студентска карта до 2021 г. Целта е всички студенти в Европа да имат дигитална идентичност. Това ще допринесе за повишаване на мобилността с учебна цел чрез намаляване на административната тежест и разходите за студентите и институциите. Работи се в посока за автоматичното взаимно признаване на дипломите и на периодите на обучение в чужбина. Тези мерки са част от Стратегията за младежта за 2019-2027, обявена от Европейската комисия по време на българското председателство на Съвета на ЕС.“ Това заяви българският евродепутат от ГЕРБ/ЕНП Ева Майдел по време на закриването на Националната стажантска инициатива на Съвета на жените в бизнеса в България във вторник 16 октомври 2018 г. в София. „Освен да ви подготви кариерно, стажантския опит е изключително полезен за изграждането ви като активни граждани. Такива, които са архитекти на собственото си бъдеще и участват в оформянето на средата около тях. Затова за четвърта поредна година подкрепям стажантска инициатива на СЖББ.“ Това допълни българският евродепутат пред участниците в стажантската инициатива, чийто патрон е от създаването й през 2015 г. Националната стажантска инициатива на СЖББ „Оставаме в България” е насочена към най-младите бъдещи професионалисти. В рамките на стажове в компании, членки на СЖББ, те имат шанс да докажат своите качества и умения, да навлязат в света на бизнеса и да получат възможности за развитие, подходяща среда и стимул за реализация в България. В кампанията са се включили над 10000 младежи, като над една четвърт от тях в последствие са наети на работа след приклчюване на стажа.", "date": "2018.10.16", "title": "Ева Майдел: Работим да има европейска студентска карта в ЕС до 2021 г."}
{"url": "https://www.24chasa.bg/novini/article/7103648", "text": "Знаменитото изригване на вулкана Везувий, изпепелило древноримския град Помпей, вероятно се е случило два месеца по-късно, отколкото се предполагаше досега, съобщи агенция АНСА, цитирана от БТА. По време на разкопките на един от кварталите на \"мъртвия град\" бил намерен надпис, потвърждаващ теорията, че изригването на вулкана е станало не на 24 август, а на 17 октомври 79-а година. \"Това е поразителна находка\", заяви италианският министър на културното наследство и културната дейност Алберто Бонизоли. Той в най-близко време ще представи резултатите на новото археологическо изследване. К", "date": "2018.10.16", "title": "\"Поразителна находка\" говори за друга дата на гибелта на Помпей"}
{"url": "https://www.24chasa.bg/novini/article/7103669", "text": "През ноември ще продължи делото срещу 84 миньори от \"Въгледобив\" Бобов дол - в несъстоятелност, заради участието им в протест на 11 май 2017 година. Делото е по искова молба на работодателя - \"Въгледобив\" Бобов дол, срещу миньорите от мините, излезли на протест заради забавени заплати. Причина за отлагането на делото днес стана нередовно призован подземен работник. В съда се явиха свидетели по делото, но те не дадоха показания, заради отлагането на заседанието. Следващото заседание е насрочено за 20 ноември, предава БТА. Общо 84 миньори, част от които бивши, са обвиняеми по гражданското дело. \"Твърденията, че миньорите са стачкували не е доказано. Всички са били на работните си места и са отказали да работят заради неизплащане на работна заплата, като са провели разговори с началниците. Това е била причината те да не изпълнят трудовите си задължения. Работниците са дали обяснения пред работодателя за нарушаване на трудовата дисциплина, но същевременно той е предявил претенция за обявяване на незаконна стачка\", разказаха от защитата на обвинените подземни работници.", "date": "2018.10.16", "title": "Пак отложиха делото срещу миньорите от Бобов дол, продължава през ноември"}
{"url": "https://www.24chasa.bg/novini/article/7103670", "text": "Четвърто заседание по делото за добива на газ в община Генерал Тошево беше насрочено днес за 13 ноември от 11:30 часа в Административен съд - Варна, съобщи БТА. Жителите на Община Генерал Тошево са изказали своето мнение - твърдо против добива на газ, на референдума от 17 декември 2017 година, каза кметът на добруджанската община Валентин Димитров, след третото заседание Административен съд - Варна по жалбата на \"РУСГЕОКОМ БГ\" ЕАД срещу решението на Регионалната инспекция по околната среда и водите /РИОСВ/ - Варна за прекратяване на инвестиционното предложение за проучване и добив на газ в района. Инж. Иванка Казакова от инициативен комитет \"За чиста България\" изрази надежда на следващото заседание да бъде допуснат геолог, защото това, по думите й, е най-важният експерт, който би могъл да изясни мотивите за отказ. \"Разчитам, че експертите, които съдията ще определи на следващото заседание, ще имат достатъчен опит. Целта на тези експертизи е да се появи истината\", допълни инж. Казакова.", "date": "2018.10.16", "title": "Насрочиха четвърто съдебно заседание за добива на газ в Генерал Тошево"}
{"url": "https://www.24chasa.bg/novini/article/7103672", "text": "Досегашният премиер на босненската Република Сръбска Желка Цвиянович е победител на изборите за президент на републиката според окончателните резултати от изборите на 7 октомври, оповестени днес от Централната избирателна комисия, предаде ТАСС, цитирана от БТА.  Цвиянович, която бе кандидат на партия Съюз на независимите социалдемократи, е събрала 47,58 процента от гласовете, а основният й конкурент Вукота Говедарица от движение Съюз за победа - 42,96 процента. На изборите в Босна и Херцеговина на 7 октомври гражданите гласуваха за членове на колективното босненско председателство, депутати в долната Камара на представителите на парламента на Босна и Херцеговина и за лидери и парламенти на двете автономни административни единици в страната - Република Сръбска и Мюсюлманско-хърватската федерация, както и на десетте кантона на федерацията. Изборите бяха следени от 6424 наблюдатели, от които 1500 чужденци.", "date": "2018.10.16", "title": "Избраха жена за президент на босненската Република Сръбска"}
{"url": "https://www.24chasa.bg/novini/article/7103671", "text": "Дванайсет страни от ЕС продължават да продават на Египет оръжия и военна техника, използвани според \"Амнести интернешънъл\" за репресивни операции, довели до смъртни случаи, предаде Франс прес, цитирана от БТА. Агенцията цитира публикувано днес изявление на международната правозащитна организация. През 2013 г. ЕС поиска от страните членки да спрат износа на оръжие за Египет, припомня \"Амнести интернешънъл\". България, Франция, Германия, Кипър, Испания, Унгария, Италия, Полша, Чехия, Румъния, Великобритания и Словакия пренебрегват тази европейска директива, заяви неправителствената организация, като припомни, че от 2013 г. Франция е станала основният доставчик на всички видове оръжие за Египет. Делът на нейните доставки надхвърля значително този на САЩ, които са сред шампионите в сектора. Обвиненията срещу Франция се базират на 20 часа видеозаписи, стотици снимки и 450 гигабайта визуални данни, предоставени от местни правозащитни групи. На тях се виждат френски бронирани машини Sherpa и MIDS, използвани за обстрел на невъоръжени протестиращи. Според изявлението на \"Амнести интернешънъл\", първоначално военната техника е била доставяна като част от борбата срещу тероризма, но египетските власти са отклонили някои бронирани машини за целите на службите за вътрешна сигурност.", "date": "2018.10.16", "title": "\"Амнести интернешънъл\": Страни от ЕС продължават да продават на Египет оръжия"}
{"url": "https://www.24chasa.bg/novini/article/7103680", "text": "2018 г. е екстремна за швейцарските ледници, които въпреки големите снеговалежи през зимата са загубили 2,5 процента от обема си заради горещините през пролетта и лятото, предаде Франс прес, цитирана от БТА. В доклад на Швейцарската академия на природните науки се казва, че 2018 г. е сред рекордно горещите години, допринесли швейцарските ледници да загубят една пета от обема си през последното десетилетие. След три години с малки снеговалежи, зимата на 2017-2018 г. се очертаваше като по-скоро благоприятна за осигуряване на добра \"защита\" на ледниците благодарение на изключителни снеговалежи. Покриващата ледниците снежна покривка на практика им пречи да се стопят. До края на месец март имаше повече сняг от обикновено на над 2000 метра надморска височина и дебелината на снежната покривка бе най-голямата, регистрирана през последните 20 години, отбелязаха учените. Но необичайните снеговалежи през зимата бяха последвани от екстремни температури и екстремна суша от началото на месец март. \"Лятото (периодът юни-август) бе най-горещото след това през 2003 г. и 2015 г., но периодът април-септември е най-горещият, регистриран някога в страната\", уточниха експерти от Швейцарската метеорологична служба. В разположения на 2540 метра надморска височина район Вайсфлуйох в Алпите, където се намира Швейцарският институт за изследване на снеговете и лавините, дебелината на снежната покривка не е надвишавала 1 см от 17 май до 4 септември. Това не се бе случвало, откакто се събират подобни данни от 81 години. \"Горещините и сушата станаха причина не само да се стопят огромни количества сняг, но и да се топят ледници. Топенето на сняг и лед никога не бе достигало подобно ниво, с изключение на 2003 г.\", поясни експертът Матиас Хус.", "date": "2018.10.16", "title": "2018 г. - екстремна за швейцарските ледници"}
{"url": "https://www.24chasa.bg/novini/article/7103682", "text": "Младен Маринов и Херберт Салбер отчетоха, че през годините са установени отлични взаимоотношения с Посолството на Федералната република в София. Ценя високо постигнатия открит диалог и високото ниво на партньорство в областта на вътрешните работи, заяви вътрешният министър и изрази благодарност към всички федерални институции, и по-специално на Федералната криминална служба и полицейските служби на Хамбург, Шлезвиг-Холщайн и Долна Саксония, за съдействието по задържането на извършителя на жестокото убийство в Русе. Надяваме се, че екстрадицията му в България ще бъде факт в кратки срокове, посочи Маринов. Приоритетите на двустранното сътрудничество, противодействието на организираната престъпност и корупцията, управлението на миграционните процеси, защитата на външните граници, и други теми от взаимен интерес ще са обект на разговори с министър по време на предстоящата визита на министър Маринов в Германия на 22 и 23 октомври.", "date": "2018.10.16", "title": "Министър Младен Маринов се срещна с посланика на ФР Германия Херберт Салбер"}
{"url": "https://www.24chasa.bg/novini/article/7103685", "text": "Продължават действията на столичната полиция, насочени срещу престъпления с наркотични вещества. На 10 октомври при полицейска операция по противодействие на наркоразпространението в ж.к. „Дружба“, служители на сектор „Наркотици“ –СДВР задържаха 50-годишен наркодилър. При последвали претърсвания в жилището, обитавано от задържания, полицаите намерили и иззели множество полиетиленови пликчета, съдържащи вещества на бучки, на прах и тревиста маса. Резултатът от назначената експертна справка показал, че иззетите вещества са амфетамин с тегло 161.87 грама, кокаин- 8.97 грама и 17.44 грама марихуана. След доклад на събраните материали в Софийска градска прокуратура задържаният е привлечен като обвиняем за престъпление по чл. 354 а от НК и му е наложена постоянна мярка „задържане под стража“. На 11 септември, малко след 14 часа, на ул. „Пиротска“ служители на Трето РУ задържаха 42-годишен мъж, непосредствено след продажба на наркотици на непълнолетен. При последвалите оперативни действия полицаите намерили укрити от задържания наркотици - в тротоарно колче, непосредствено до мястото, и в тоалетната на близкото заведение. При процесуално-следствените действия са иззети 11 полиетиленови сгъвки, съдържащи тревиста маса -6.29 грама коноп. След доклад на събраните материали в Софийска градска прокуратура 42- годишният дилър е привлечен като обвиняем за престъпление по чл. 354 а от НК и му е наложена постоянна мярка за неотклонение „задържане под стража“.", "date": "2018.10.16", "title": "Хванаха при спецакция двама дилъри на дрога в София, задържаха ги за постоянно"}
{"url": "https://www.24chasa.bg/novini/article/7103703", "text": "Турският президент Реджеп Тайип Ердоган пристига утре на двудневно посещение в Молдова. Във връзка с това днес на международното летище в Кишинев се приземи военно- транспортен самолет \"Airbus A400M\", с който пристигна автомобилът на турския президент, предава БТА. Ердоган ще се срещне утре в Кишинев с молдовския си колега Игор Додон и с министър-председателя Павел Филип. Това е първото официално посещение на турския президент в Молдова. По време на визитата е планирано официално откриване на ремонтираната сграда на президентската администрация на Република Молдова, подпалена през април 2009 г. от привърженици на проевропейски партии. Ремонтът бе извършен с турски пари. На 18 октомври турският президент ще посети молдовския автономен район Гагаузия. Властите на Гагаузия придават голямо значение на това посещение, тъй като през последните години Турция е инвестирала значителни средства - чрез агенцията \"ТИКА\" и с подкрепата на градове-побратими - в социалната сфера, каза заместник-председателят на изпълнителния комитет на Гагаузия Вадим Чебан. Първият обект, който ще бъде посетен от президента на Турция, е Домът на културата на град Комрат, столицата на Гагаузия, който бе възстановен от кметството на район Алтъндаг в Анкара. Освен това ще бъдат открити Департаментът на спешна медицинска помощ, Домът на детското творчество, детска градина номер едно и Домът за възрастните хора в град Чадър-Лунга, уточни Чебан. По заповед на башкана (главата на Гагаузия) 18 октомври бе обявен за почивен ден.", "date": "2018.10.16", "title": "Eрдоган пристига утре на двудневна визита в Молдова, ще се срещне с президента Игор Додон"}
{"url": "https://www.24chasa.bg/novini/article/7103396", "text": "Вицепремиерът Валери Симеонов на няколко пъти се скара на омбудсманката Мая Манолова по време на тристранката, която обсъжда Закона за хората с увреждания. През юли той дори я изгони от заседание. Докато общественият защитник правеше разбор на текстовете за квотите на работодателите, вицепремиерът я прекъсна с думите :\"Недейте да учите работодателите какво е полезно и какво не\". Тя му отвърна, че говори по текстовете на закона. Подчерта, че са предвидени алтернативи за назначаването на хора с увреждания, а държавата ще дава пари за да се адаптира работното място. Бюрата по труда пък се задължава. Вицепремиерът я прекъсна с думите: \"Недейте да манипулирате, побъркахте държавата!\" Бизнесът не подкрепи законопроекта заради въвеждането на квоти за хората с увреждания. Предвижда предприятия с работници от 50 до 99 да назначават двама души с увреждания. Тези със 100 или над 100 заети лица, 2% от средносписъчния състав трябва да е от хора с увреждания. При неизпълнена квота е заложена глоба 30% от минималната заплата. Димитър Бранков от БСК пресметна, че глобата може да стигне до 10 хил. лв. Под ударите на текстовете пък щели на попаднат около 35 хил. предприятия. Изключително високи са тези такси и имат пълните характеристики на данък, каза Бранков. Подчерта, че от години предлагат да има допълнителни стимули за предприятията за хора с увреждания, където сега работели 2 хил. души, а преди години те били 55 хил. Този закон се подготвяше под безпрецедентен натиск, в резултат на това популизмът взимаше връх, обясни Васил Велев от Асоциацията на индустриалния капитал в България. Подчерта, че квотите ще бъдат неефективни. Хората с увреждания не се нуждаят от превилегии, а от подкрепа, каза още Велев. Накрая вицепремиерът благодари за труда на социалното министерство, но това било закон заченат в грях и под натиск.", "date": "2018.10.16", "title": "Валери Симеонов към Мая Манолова: Побъркахте държавата"}
{"url": "https://www.24chasa.bg/novini/article/7103409", "text": "„Необходима е ясна и конкретна политическа платформа на избирателите, която да отговаря и да предлага решения по въпросите, вълнуващи европейските граждани като миграция, безработица и сигурност. Не можем да оставим тези важни въпроси да се дискутират от анонимни уебсайтове или фалшиви профили във Фейсбук. Демократичният процес трябва да бъде укрепван от технологиите, а не подронван.“ Това заяви българският евродепутат от ГЕРБ/ЕНП Ева Майдел по време на конференцията на високо ниво на Европейската комисия „Намеса на изборите в дигиталната ера“ в Брюксел на 15 октомври 2018г. Това съобщиха от пресцентъра на ГЕРБ.  Освен Ева Майдел във форума, посветен на изборите и заплахите от кибератаки, участваха европейските комисари за сигурността Джулиан Кинг, за цифрова икономика и цифрово общество Мария Габриел, по въпросите на правосъдието Вера Йоурова и за миграцията Димитрис Аврамополус, заместник-министърът по национална защита на Литва Едвинас Керза и представители на ИТК компании. „В много европейски държави предстоят избори, било то местни или национални, а догодина ще се провеждат и европейски избори. Манипулативното съдържание в интернет трябва да се избегне и е необходимо сътрудничество с платформи като Гугъл и Фейсбук, за да могат гражданите да упражнят демократичните си права без да бъдат подвеждани от фалшиви новини или алтернативни факти. Развитията в последните години дават достатъчно аргументи за компаниите да положат допълнителни усилия за укрепването на екипите управляващи съдържанието и новините в платформите.“, допълни евродепутатът от ГЕРБ/ЕНП Ева Майдел.", "date": "2018.10.16", "title": "Майдел: Достоверността на информацията е по-важна от всякога"}
{"url": "https://www.24chasa.bg/novini/article/7102906", "text": "На 15-ти в казахстанската столица Астана се проведе официална церемония по откриването на представителство на Китайската банка за развитие. Зам.-директорът на банката Лиу Дзин, китайският посланик в Казахстан Джан Сяо, председателят на Международния финансов център в Астана Келимбетов и икономическият министър на Казахстан Сюлейманов участваха на церемонията, съобщава  Това е първият официален орган на Китайската банка за развитие в Централна Азия и седмото чуждестранно представителство на финансовата институция заедно с тези в Кайро, Москва, Рио де Жанейро, Каракас, Лондон и Виентян. Лиу Дзин заяви, че банката ще използва този шанс активно да съдейства за стратегическото свързване на изграждането на инициативата „Един пояс, един път\" и новата икономическа стратегия за развитие на Казахстан. Китайският посланик в Казахстан Джан Сяо заяви, че двустранните отношения се намират на най-високото ниво в историята и създаването на представителството инжектира нова сила в практическото сътрудничество между двете страни. Председателят на Международния финансов център в Астана Келимбетов заяви, че държавните глави са провели всестранен задълбочен обмен по изграждането на центъра. Създаването на председателството е важна стъпка за засилване на финансовото сътрудничество между двете страни. Икономическият министър на Казахстан Сюлейманов посочи, че създаването на председателството ще даде нов принос за развитието на Казахстан.", "date": "2018.10.16", "title": "Китайската банка за развитие откри представителство в Астана"}
{"url": "https://www.24chasa.bg/novini/article/7103408", "text": "ЕС не желае да види как Сърбия става член на блока и Белград няма да купи членството в ЕС чрез враждебни действия спрямо Русия. Това заяви патриархът на Сръбската православна църква Ириней в интервю за в. \"Вечерне новости\", предаде ТАСС, цитиран от БТА. Основният ни проблем не са многовековните ни съседи албанците, а всъщност развитата Европа и Западът като цяло (с малки изключения), тъй като Западът не се занимава с разрешаването на опасната за всички криза, а се занимава със своите интереси, посочи патриархът. Бих казал, че ЕС не изгаря от желание да ни приеме както заради приятелството ни с Русия, така и поради вътрешни причини и затова постоянно поставя нови условия и постоянно отлага процеса. Когато дойде наш ред, и ако дойде, ЕС ще бъде съвсем друг, ако разбира се съществува. Макар членството в ЕС да изглежда привлекателно от икономическа гледна точка, не вярвам, че ще си купим билет за членство с цената на въвеждане на санкции спрямо Русия или с всякакви други враждебни действия спрямо тази велика, братска страна, заяви патриарх Ириней. Външнополитическият курс на Сърбия предвижда присъединяване към ЕС, като същевременно се запазят приятелски отношения с Русия и Китай, както и развитие на връзките със САЩ, отбелязва ТАСС.", "date": "2018.10.16", "title": "Патриарх Ириней: Сърбия няма да си купи членство в ЕС чрез враждебни действия спрямо Русия"}
{"url": "https://www.24chasa.bg/novini/article/7103418", "text": "Върховният комисар на ООН за човешките права Мишел Бачелет настоя днес да бъдат лишени от имунитет саудитските представители, които може да са замесени в изчезването на саудитския журналист дисидент Джамал Кашоги след влизането му в сградата на консулството на Рияд в Истанбул, предаде Франс прес, цитирана от БТА. \"С оглед тежестта на ситуацията около изчезването на Кашоги смятам, че недосегаемостта или имунитетът на засегнатите обекти и чиновници, предоставян от договори като Виенската конвенция от 1963 г. за консулските отношения, трябва да бъде отнет незабавно\", заяви Върховният комисар Бачелет в комюнике. \"Международното право третира както отвличанията, така и извънсъдебните екзекуции като много тежки престъпления, съответно имунитетът не би трябвало да се използва, за да възпрепятства разследването на събитията\", добави тя. ООН няма право да разпорежда лишаване от имунитет, но страната домакин, в случая Турция, може да поиска от властите на съответната държава да отнемат имунитета на свой дипломатически представител в случай на тежки нарушения, пояснява АФП.", "date": "2018.10.16", "title": "\"Случаят Кашоги\": ООН настоява саудитските представители да бъдат лишени от имунитет"}
{"url": "https://www.24chasa.bg/novini/article/7103421", "text": "40-годишна жена от София е хваната да шофира с 3,26 промила алкохол в кръвта, съобщават от Областната дирекция на полицията. Тази стойност се равнява на близо литър твърд алкохол, категорични са експерти. В понеделник около 19,30 на пътя София - Сливница автопатрул на Пътна полиция от районното управление спрял мерцедеса за проверка. Жената била видимо пияна. Тестът отчел рекордните промили и тя била задържана за 24 часа. Предадена е на прокуратурата. Срещу нея е започнато бързо наказателно производство. Законът предвижда затвор от 1 до 3 г. за шофиране с алкохол в кръвта над 1,2 промила.", "date": "2018.10.16", "title": "40-годишна столичанка на кило водка зад волана на мерцедес"}
{"url": "https://www.24chasa.bg/novini/article/7103430", "text": "Председателят на ПГ на ГЕРБ и зам.-председател на партията Цветан Цветанов посети днес строящата се спортна зала към Природо-математическата гимназия в Смолян. На обекта Цветан Цветанов, депутатът д-р Красимир Събев и областният управител Недялко Славов бяха посрещнати от директора на гимназията Мария Илиева и шефа на фирмата-изпълнител Спиро Чавдаров. На огледа присъстваха също шефът на РУО – Смолян Мария Семерджиева, зам.-кметовете на общината Марияна Цекова и Венера Аръчкова и председателят на Общинския съвет Данчо Киряков. По думите на Цветанов най-важно е когато всички работят заедно и има стабилност. „Трябва да се намалява колкото се може политическото напрежение, защото всеки народен представител иска с нещо да помогне и да е съпричастен към това, което се случва, а не да пречи. А ние даже не искаме да ни помагат, поне да не ни пречат“, посочи той. Според председателя на ПГ на ГЕРБ в Смолян нещата са се променили много в последните години. „Повече от 40 години сте мечтали за спортна зала. Всеки директор за това се е борил и ето че сега се случва. За всеки родител е важно, когато децата му отиват в училище да попадат в добра среда, за да са удовлетворени и те, и самите деца“, каза Цветанов. „Правим цяла спортна зала и ремонт на основната сграда на училището. Парите са малко, но не сме спестили никакви материали. Правим всичко показно – с най-качествените материали. Много тежка конструкция, много сложна, но такава спортна зала едва ли ще има втора“, заяви пред Цветанов шефът на фирмата изпълнител Спиро Чавдаров. По думите на директора на ПМГ това е така, защото фирмата си е местна и има специално отношение към това, което прави в града си. Мария Илиева благодари на община Смолян, че е направила такъв ценен подарък на гимназията. „Благодарим и на възложителя, и на изпълнителя, и на държавата за тази страхотна инвестиция, която е толкова дългоочаквана. Била е мечта за много директори и сега тя се сбъдва пред очите ни. Вътре се радваме на едно страхотно оборудване – интерактивни дъски, нови компютри. Тук върви обучение по информатика и информационни технологии и всичко това ни е добре дошло. Така че благодарностите са огромни“, каза директорът на гимназията. „Нашият град коренно промени облика си през последните години. Построиха се спортни зали, плувен басейн, спортни площадки. Случват се все по-хубави неща“, обобщи Спиро Чавдаров. Новата спортна зала в гимназията ще бъде с разгъната застроена площ 1544 кв. м. с игрища за баскетбол, тенис на корт и волейбол. Ще й бъде изградена топла връзка, игрална зала и обслужващ блок. Вложението в залата, заедно с планирания основен ремонт на математическата гимназия, е на стойност 3 277 204 лв. с ДДС. Обектът се финансира от ОП „Региони в растеж“, спечелен от община Смолян.", "date": "2018.10.16", "title": "Цветанов посети строящата се спортна зала към Природо-математическата гимназия в Смолян"}
{"url": "https://www.24chasa.bg/novini/article/7103417", "text": "СЕМ ще изпрати писмо със запитване до телевизия \"Алфа\", за да потърси повече информация за спирането й. Такова решение взеха малко по-рано днес членовете на регулатора на заседанието си. \"Нямаме обяснения за случващото се с телевизия \"Алфа\". Нищо не е постъпило към нас като оплакване или като дискомфорт, обясни пред \"24 часа\" Розита Еленова, която е член на регулатора. \"По линия на СЕМ нямат никакви санкции освен жалбите от граждани, но това не е изключение\", допълни нейната колежка Бетина Жотева. \"На предното заседание аз гласувах против телевизията, която се ангажира с друга политическа партия. Смятам, че ще имаме проблемно съдържание. Както регистрирахме телевизията, тя е обществена. Така и навремето, през 2011 г., \"Алфа\" също е регистрирана като обществена телевизия. Посланието от екрана е политическо, по някакъв начин ангажира зрителя с политическа кауза, което не е редно и е нарушение на чл. 5 и чл. 6 от Закона за радио и телевизия. Намирам обвързаност с гласуването ми против на предното заседание, че медия, доставчик, който е ангажиран с политическа партия, винаги ще създаде някакъв вид проблемно съдържание\", каза Розита Еленова. \"Алфа\" спря излъчване на програмата си в понеделник вечерта. Оттогава единственото, което върви в ефира й, е черен екран с надпис \"Телевизия Алфа спря. Питайте правителството защо\". \"Какъвто и да е проблемът, би било редно в коректни отношения между регулатор и доставчик СЕМ да бъде информиран. Аз виждам изключително проблемно съдържание с това, че има политическа заигравка\", каза още Розита Еленова. Волен Сидеров и депутатите му продължават да не вдигат телефоните си, за да обяснят странното спиране на телевизията. На телефоните на \"Алфа\" не отговаря никой.", "date": "2018.10.16", "title": "И СЕМ не знае защо \"Алфа\" спря да излъчва, пита ги с писмо"}
{"url": "https://www.24chasa.bg/novini/article/7103427", "text": "Турският президент Реджеп Тайип Ердоган се надява колкото се може по-скоро да бъде постигнат убедителен резултат в разследването за изчезването на саудитския журналист Джамал Кашоги, предадоха Ройтерс и турската частна телевизия НТВ, цитирани от БТА. Ердоган заяви, че обискът на саудитското консулство в Истанбул, където Кашоги изчезна преди две седмици, ще продължи и че разследването проучва токсични материали. \"Нашата цел е да постигнем убедителен резултат\", заяви президентът в отговор на журналистически въпроси след заседание на парламентарната група на управляващата Партия на справедливостта и развитието (ПСР). Кашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от сградата. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит. Снощи екип следователи от турската полиция и прокурори извърши със съгласието на саудитските власти обиск, който продължи осем часа. Такъв обиск представлява извънредно събитие, като се има предвид, че консулствата и посолствата се ползват с неприкосновеност по силата на Виенската конвенция.", "date": "2018.10.16", "title": "Ердоган иска възможно най-бързо резултат от разследването за Кашоги"}
{"url": "https://www.24chasa.bg/novini/article/7103441", "text": "Парламентът на Република Македония днес продължи дискусията по предложението за конституционни изменения, съобщи МИА. Депутатката Снежана Калеска-Ванчева от СДСМ заяви, че ще гласува \"за\", тъй като според нея с приемането на това решение се отваря пътят към НАТО и ЕС, пътят към стабилност и просперитет, път, към който ще се стремят бъдещите поколения, предава БТА. Във вчерашните дискусии властта и опозицията останаха на своите противопоставени становища. Парламентарното мнозинство призова за отговорност и единство и посочи, че по-добър договор от този не може да има и ако той се отхвърли държавата ще бъде заплашена от изолация. Опозицията от своя страна заяви, че договорът от Преспа е вреден, противоконституционен и политически мъртъв.", "date": "2018.10.16", "title": "Македонският парламент втори ден дискутира предложението за промени в конституцията"}
{"url": "https://www.24chasa.bg/novini/article/7103448", "text": "Четиринайсет души от иранските сили за сигурност, включително членове на Корпуса на гвардейците на ислямската революция, са били отвлечени днес при границата с Пакистан, съобщи държавната агенция ИРНА, цитирана от Ройтерс. ИРНА цитира ирански официален представител, според когото похитителите са членове на терористична групировка. Той уточни, че отвличането е станало в района на Лулакдан, в обитаваната предимно от сунити провинция Систан и Белуджистан. Сунитската радикална групировка Джаиш ал Ад пое отговорността за нападението, но заяви че отвлечените са 10, а не 14, предаде БТА. \"Тази сутрин сили на Джаиш ал Ад нападнаха граничен контролно-пропускателен пункт в Мирджаве и взеха всичките оръжия\", каза говорителят на групировката Ебрахим Азизи. През последните месеци въоръжени сунитски сепаратистки групировки все по-често нападат иранските сили за сигурност в източната част на страната. Иран е заявявал, че екстремистките групировки намират убежище в Пакистан и е предупреждавал, че ще удари базите им там, ако Исламабад не вземе мерки срещу тях. За иранската държавна телевизия Корпусът на революционните гвардейци заяви, че очаква Пакистан да вземе мерки срещу \"тези терористични групировки, които са подкрепяни от някои страни в региона и незабавно да освободи отвлечените членове на иранските сили за сигурност\".", "date": "2018.10.16", "title": "Отвлякоха 14 служители от иранските сили за сигурност при границата с Пакистан"}
{"url": "https://www.24chasa.bg/novini/article/7103452", "text": "Преговорите за излизане на Великобритания от Европейския съюз се оказват по-трудни от очакваното и лидерите от общността ще решат на среща тази седмица дали има достатъчен напредък за нова среща на върха за Брекзит следващия месец, каза днес висш служител от ЕС, цитиран от Ройтерс и БТА.  По думите му 27-те страни, които ще останат в общността, след като Великобритания напусне в края на март 2019 г., настояват, че икономическата част от плана на британската министър-председателка Тереза Мей за отношенията с ЕС след Брекзит няма да проработи. Той заяви, че лидерите на 27-те ще дадат възможност на Мей да представи своето виждане за преговорите за Брекзит, преди да обсъдят утре как да действат по-нататък. Те също така ще изслушат главния преговарящ на ЕС за Брекзит Мишел Барние и председателя на Европейската комисия Жан-Клод Юнкер, които ще ги запознаят с развитието на приготовленията за риска да няма сделка за Брекзит преди напускането на Великобритания през март. Европейският представител каза, че е време да се засилят тези приготовления, но изтъкна, че също така е необходимо да се продължат усилията за постигане на споразумение.", "date": "2018.10.16", "title": "Преговорите за Брекзит са по-трудни от очакваното, каза служител от ЕС"}
{"url": "https://www.24chasa.bg/novini/article/7103454", "text": "Ремонтните дейности по укрепване на свлачището на 9-и километър на автомагистрала \"Люлин\" ще завършат на 22 октомври и тогава аутобанът ще бъде отворен и в двете посоки. Това съобщи в Перник министърът на регионалното развитие и благоустройство Петя Аврамова, предаде БТА. След това ще започне ремонт на пътя Перник-София през Владая в участъка, намиращ се на територията на община Перник. Разширение не се предвижда, посочи още Аврамова. Министърът на регионалното развитие присъства днес на откриването на парка на предизвикателствата и реконструиран мост над река Струма в Перник. Двата обекта са част от проект за подобряване на градската среда по оперативна програма \"Региони в растеж\". Паркът на предизвикателствата е разположен в местността \"Войниковец\" върху обща площ 20 дка. В центъра му има сцена, подходяща за различни културни дейности и забавления. До нея е издигната въжена градина на три нива, заедно с кула с вита стълба. В западната зона на обекта са обособени трасета за планинско колоездене. В източната му част сред съществуващата дървесна растителност е изградена зона \"Търсене на философски камък\". Обособено е място за разполагане на палатки. Там е оформено огнище и пилон за знаме. Три нови детски площадки и комбинирано игрище са част от зоните за активен отдих. Поставена е уникална декоративна пластика на дракон, която ще бъде атракцията на парка. Монтирана е ударопоглъщаща каучукова настилка, пътеки от плочи естествен камък и настилка от изкуствена трева, положени са кори от иглолистни дървета под детските съоръжения. Навсякъде е осигурен достъп на хора с двигателни проблеми, също и на родители с детски колички. До централната част на обекта, където са по-голямата част от съоръженията и дейностите, има автомобилен достъп. Стойността на обекта е 1 429 743,61 лв. Мостът е строен през 1952 г. и оттогава досега не бе ремонтиран. Той беше деформиран, неизправен и опасен. Реконструкцията удължава експлоатационната годност на съоръжението, подобрява транспортната връзка в града. Премахната е съществуващата метална конструкция и е заменена със стоманобетонна. Мостът е с две платна и две пешеходни алеи, всички комуникации са подновени, устоите му са разширени. Обновяването е на стойност 368 982,72 лв.", "date": "2018.10.16", "title": "Магистрала \"Люлин\" отворена за движение и в двете посоки на 22 октомври"}
{"url": "https://www.24chasa.bg/novini/article/7103449", "text": "Решаващ за премиера Алексис Ципрас, но и за политическия климат, в който страната ще влезе в предизборната 2019 година, ще бъде ноември. Тогава ще бъдат окончателно изяснени: Първо, съдбата на Преспанското споразумение, което ще определи пътя на коалицията СИРИЗА - Независими гърци, която вече ходи по опънато въже. Второ, как ще бъде посрещнато гръцкото искане за отмяна на намалението на пенсиите. И, накрая, изходът от така наречения италиански \"въпрос\", който има пряка връзка с опитите за завръщане на Атина на пазарите, пише в. \"Катимерини\", цитиран от БТА. Тези дни ще стане ясно дали Преспанското споразумение ще бъде одобрено от Бившата югославска република Македония и тогава процедурата по ратификация ще премине в гръцкото \"поле\" или ще бъдат свикани избори в съседната страна, които ще се проведат на 25 ноември. В случай, че споразумението остане живо и поеме пътя към гръцкия парламент, Ципрас и Каменос трябва да преминат от постоянното напрежение между СИРИЗА и Независими гърци през последните седмици към времето за решения. Ясно е, че премиерът желае разводът с Независими гърци да се случи малко преди внасянето на Преспанското споразумение в парламента. Освен това той знае, че разполага с необходимото мнозинство не само да го ратифицира, но и да \"завлече\" в СИРИЗА до трима депутати от коалиционния си партньор, като по този начин, заедно с други \"премествания\", ще създаде декларирана подкрепа, която теоретично може да му позволи да достигне до края на четиригодишния мандат. Затова и настоятелно иска от министрите и функционерите на СИРИЗА да избягват на този етап всякакъв сблъсък с Независими гърци. При тази ситуация въпросът е защо Каменос да \"чака\" Ципрас и очертаващото се разцепление в партията си през идващия март, когато според споразумението му с премиера Преспанското споразумение ще влезе в парламента (или през януари, доколкото според информации кабинетът вече разглежда възможността да ускори действията си). По този въпрос в частни разговори правителствени фактори заявяват, че независимо от всякакви \"дисонанси\", до края на годината Каменос ще остане в колесницата на коалицията, за да експлоатира политически изплащането на ретроспективните плащания на въоръжените сили, очертаващото се запазване на пенсиите и разпределението на бюджетния свръхизлишък. Те обаче бързат да добавят, че от януари нататък всички възможности са отворени, като се има предвид непредвидимият характер на Каменос. Също така, като пълна еманципация беше разтълкувано от мнозина обстоятелството, че Каменос реши да изиграе \"американската карта\" в момент, когато Ципрас се опитва да постигне нормализиране на отношенията на Атина с Москва. Според информации премиерът желае да бъде възстановено работещото сътрудничество с Русия - нещо, което се потвърждава от предстоящото му посещение в Москва на 7 декември - по геостратегически, но и по политически причини: Ципрас преценява, че ще настъпи постепенно нормализиране на отношенията между Тръмп и Ердоган, поради което интересът на Вашингтон към Атина поне частично ще отслабне. В този смисъл той смята, че нормализирането на отношенията с Москва е решаващо за страната. Същевременно с оглед на наближаващите избори той желае да създаде впечатление за баланс във външната политика. В конкретната ситуация обаче Каменос с приказките си за американски бази в Александруполис, Лариса и Волос създава усещане за пълно идентифициране със стратегическите амбиции на Вашингтон в региона. Вторият решаващ фронт за Ципрас през ноември са пенсиите, доколкото държавният бюджет трябва да бъде одобрен от Европейската комисия. Кабинетът създава усещането, че запазването на пенсиите е \"вързано в кърпа\". Би предпочел обаче одобрението да бъде получено без възражения от страните членки на Еврогрупата. В този смисъл правителството се опитва дискусията по \"гръцкия въпрос\" да се проведе на заседанието на Еврогрупата през декември, а не през ноември, за да получи преди това зелена светлина от Комисията. Третият препъникамък през следващия месец е крайният резултат от премерването на силите между Европейския съюз и Италия. В случай на нормализиране на обстановката Атина изразява увереност, че ще започнат да намаляват спредовете на гръцките ценни книжа, което ще направи постижимо завръщането на страната на пазарите. Източници от правителството заявяват, че ситуацията ще се развие в тази посока, защото силните \"играчи\" в ЕС не желаят големи сътресения преди евроизборите, още повече, че имат за основна грижа пресичането на подема на крайнодясната дъга в Европа.", "date": "2018.10.16", "title": "Труден ноември в сянката на Каменос"}
{"url": "https://www.24chasa.bg/novini/article/7103460", "text": "Председателят на групата общински съветници „Патриотите ВМРО-ГЛАС НАРОДЕН“ Иво Пазарджиев повдига на предстоящата сесия въпрос за системният звуков терор, извършван от цигани, живеещи в ж.к. „Родина“ в град Русе. Ромите са настанени в общински жилища, намиращи се южно от блоковете „Тича“, „Силистра“ и „Марица“ в посока бул. „България“. Пазаржиев твърди, че ежедневието на живеещите в близост граждани, е съпътствано от силната и постоянна музика, носеща се от мощни тонколони, а понякога изпълнявана и от живи цигански оркестри. Пространството пред къщите е заградено от наемателите им и често е място за провеждане на неколкодневни цигански тържества. Живеещите в близост русенци са принудени да слушат непрестанно ориенталска музика. По време на въпросните тържества, улицата пред общинските къщи бива блокирана от скъпи автомобили, собственост на живущите там или на техните гости. Опитите на гражданите, живеещи в района, да се разберат с ромите били неуспешни, а хората вече се опасявали, че неминуемо в даден момент ще се стигне до сблъсъци, на каквито сме свидетели в момента в Гълъбово. Неадекватността на наемателите на посочените общински къщи довела до там, че през последните дни в една от тях избухнал пожар, при който има нанесени единствено материални щети по общинска собственост. Мнението на Иво Пазарджиев, е че в общинските жилища следва да бъдат настанени единствено граждани с действително и трайно установени жилищни нужди, а не лица, формално отговарящи на критериите, но чиито възможности позволяват непрестанни гуляи, тържества, жива музика, скъпи автомобили и огромно количество алкохол. „Обитателите на общински жилища следва да бъдат граждани, които са полезни на обществото и допринасят за развитието му, а не хора, които са приели общинските жилища като даденост“, твърди Иво Пазарджиев. Общинският съветник пита докога ще продължи политиката, благодарение на която русенския данъкоплатец индиректно ще финансира цигански тържества. Интересува се също така и от това дали законно са изградени загражденията пред въпросните имоти, какви са щетите от пожара, тяхната стойност, както и това кой ще ги заплати. Пазарджиев настоява Стоилов да му отговори съвсем конкретно какви действия ще предприеме той във връзка с подобряване на политиката относно отдаване на общински апартаментни и къщи, както и дали счита за правилно това, че има такива граждани, които вярват, че им се полага и заслужават да живеят на преференциални цени на гърба на русенския данъкоплатец.", "date": "2018.10.16", "title": "Общински съветник алармира за звуков терор на цигани над съседите им в Русе"}
{"url": "https://www.24chasa.bg/novini/article/7103457", "text": "Спортисти от Русе поискаха повече мерки за сигурност в паркове, алеи и места за крос, след убийството на Виктория Маринова. Административната директорка на телевизия ТВН бе изнасилена и удушена, по време на редовния си крос на брега на Дунав. В тази връзка, подписка с искане за активни мерки за повече сигурност внесе във вторник в Община Русе сдружение Runners Of Ruse, обединяващ русенци, спортуващи за здраве. Под формулираните в 3 точки искания са се подписали 2118 русенци. Те настояват за монтиране на видеонаблюдение най-малкото на всички входно-изходни точки на всички паркове, алеи и места, които се използват за спорт и отдих. Спортистите искат и присъствие на служители на охранителна полиция и/или КООРС с работно време до 22ч., в периода април – септември и 20ч. за октомври-март, в изброените места за спортуване. Настоява се и за активни действия и охрана от представителите на охранителна полиция и/или общинското охранително звено КООРС във всички паркове, алеи и места, които се използват за спорт и отдих, като се следи за агресивно, непристойно поведение на граждани, както и за възпрепятстването на свободното движение на хора от хора, животни и автомобили. Спортистите настояват, че темата не е „еднодневка“. Заложените мерки според тях имат за цел да решат и други проблеми, които създават предпоставки за конфликт и беззаконие, категорични са членовете на сдружението. Всеки гражданин трябва да подава сигнал при съмнителни и непристойни действия, искат също от Runners Of Ruse. Те твърдят, че разполагат с данни, че в седмиците преди инцидента с Виктория, извършителят на убийството е смущавал и други жени в Парка на Младежта, както и за прояви на ексхибиционисти и други.", "date": "2018.10.16", "title": "Спортисти от Русе: Убиецът на Виктория е смущавал и други жени преди това"}
{"url": "https://www.24chasa.bg/novini/article/7103465", "text": "Хиляди задържани на ГКПП Капитан Андреево фалшификати на световноизвестни марки спортни обувки, текстилни изделия и аксесоари са унищожени под контрола на митница Бургас, съобщиха от Агенция \"Митници\". Стоките - общо 8312 артикула, са били предназначени за реализация както на българския пазар, така и в другите страни членки на Европейския съюз. Механично са нарязани 3681 чифта спортни обувки и маратонки, 3594 спортни екипи, дамски и мъжки блузи, шалове и 1037 дамски чанти, портмонета и колани, носещи логото на известни брандове. Те са били заловени от митническите служители на пункта \"Капитан Андреево\" през тази година при опити да бъдат пренесени в нарушение на европейския регламент и на Закона за марките и географските означения. За задържането са били уведомени представители на правопритежателите на марките. Те са установили, че стоките са фалшиви и според нормативната уредба трябва да бъдат унищожени. Правопритежателите поемат разходите по унищожаването. За деветте месеца на 2018 година при 170 случая на МП \"Капитан Андреево\" са задържани 210 165 артикула във връзка със защитата на права върху интелектуалната собственост в изпълнение на Регламент 608/2013 г. на ЕС и Закона за марките и географските означения. Най-често задържаните стоки през периода са облекла, парфюми и козметика, чанти, портмонета, обувки, маратонки.", "date": "2018.10.16", "title": "Ментета на обувки, дрехи и аксесоари хванаха на ГКПП \"Капитан Андреево\" (Снимки)"}
{"url": "https://www.24chasa.bg/novini/article/7103477", "text": "Фондовата борса на Саудитска Арабия, известна и като Tadawul, се намира под силен натиск от продажби в началото на търговията във вторник на фона на притеснения, че международното възмущение от изчезването на журналиста-дисидент Джамал Кашоги ще навреди на чуждестранните инвестиции в страната, предаде  . След стартирането на търговия, Saudi Tadawul index се понижава с около 3%, заличавайки голяма част от солидния отскок в понеделник с 4,1 на сто. Ройтерс цитира някои мениджъри на регионални фондове, според които вчерашното поскъпване на акциите се е дължало на интервенция от страна на държавно-свързани инвестиционни фондове, които са се намесили в подкрепа на пазара, както го направиха i в края на миналата година, когато мащабното разследване за корупция в Кралството разтревожи международните инвеститори. От началото на днешната търговия обаче, покупките на акции от фондове не са в големи обеми, давайки по този начин превес на продажбите от страна на инвеститорите на дребно, които са и най-активни на борсата в Риад. Акциите на най-голямата банка на Саудитска Арабия - National Commercial Bank се понижават с цели 4,7%, а акциите на най-голямата нефтохимическата компанията - Saudi Basic Industries - с 2,9 на сто. \"Има много голяма несигурност по отношение на ситуацията и хората се паникьосват заради потока от новини\", посочи пред Ройтерс анализатор на пазарите от Персийския залив, който обаче отказа да бъде назован поради политическа чувствителност. Трябва да се има предвид, че държавният секретар на САЩ Майк Помпей пристигна в Рияд във вторник, за да обсъди аферата около изчезването и евентуалната смърт на саудитския журналист-дисидент Кашоги. Днешният негативен старт на борсата в Кралството е факт, след като CNN съобщи, че Риад се готви да признае, че смъртта на Джамал Кашоги е настъпила по време на \"недобросъвестно\" проведен разпит. Ако се случи подобно признание, това може да се окаже стъпка към минимизиране на негативното икономическото въздействие от самата афера, посочи пред Ройтерс банкер от Персийския залив. За разликата от борсата в Риад, другите основни фондови пазари в Персийския залив стартират днешната търговия с повишения. Фондовият индекс на Катар нараства с 0,7% благодарение на скок с 1,2% на акциите на компанията Industries Qatar. Индексът на Дубай пък се повишава с 0,3% в резултат на възходящо движение на акциите от телекомуникационния и от сектора на недвижимите имоти. Така например акциите на интегрираната телекомуникационна компанията на емирството Du поскъпват с 2%, а на DAMAC Properties - с 2,7 на сто. Борсовият индекс на Абу Даби нараства с 0,1%, подкрепен от скок с 2,3% на акциите на компанията Eshraq Properties, който получи в понеделник одобрение от регулаторните органи да продължи програмата си за обратно изкупуване на акции.", "date": "2018.10.16", "title": "Напрежение на саудитската фондова борса заради скандала с Джамал Кашоги"}
{"url": "https://www.24chasa.bg/novini/article/7103480", "text": "„Фолксваген“ обяви днес, че дъщерната ѝ компания „Ауди“ се е съгласила да плати 800 млн. евро глоба в Германия, за да бъде сложен край на разследването за манипулиране на вредните емисии в дизелови автомобили, предаде АФП, цитирана от  . „Ауди“ е приела глобата, наложена от прокуратурата за „отклонение от регулаторните изисквания в някои 6- и 8-цилиндрови двигатели и дизелови автомобили, се посочва в изявление на групата. В него се добавя, че „глобата ще засегне приходите на „Фолксваген“ за 2018 г. Прокуратурата в Мюнхен съобщи от своя страна, че така се приключва правната процедура. Глобата се добавя към общите загуби в резултат на други глоби, откупуване и преоборудване в размер на над 27 млрд. евро, които „Фолксваген“ е поет по т.нар. скандал „дизелгейт“. През 2015 г. „Фолксваген“ призна, че 11 милиона автомобили по света са били оборудвани с устройства за манипулиране на вредните емисии. С тяхна помощ в лабораторни условия се покриват изискваните стандарти, но на пътя колите отделяли в пъти повече вредни газове като азотни оксиди.", "date": "2018.10.16", "title": "„Ауди“ плаща 800 млн. евро глоба в Германия за вредните емисии в дизелови коли"}
{"url": "https://www.24chasa.bg/novini/article/7103459", "text": "Израелският премиер Бенямин Нетаняху ще участва в среща на лидерите на Балканската четворка във Варна на 2 ноември, обявиха от Министерския съвет. В резиденция \"Евксиноград\" на редовната си среща ще се съберат българският премиер Бойко Борисов, гръцкият Алексис Ципрас, румънският Витория Дънчила и президентът на Сърбия Александър Вучич. Тези срещи на Балканската четворка станаха традиционни в последната година и половина и целят четирите държави да синхронизират инфраструктурните си проекти и заедно да търсят финансиране за тях. Веднага след техните разговори към формата ще се присъедини и премиерът на Израел Нетаняху. Преди тази среща обаче Борисов ще има посещение в Обединените арабски емирства. Той заминава за Абу Даби веднага след Европейския съвет тази седмица. Според първоначалната информация се планира министър-председателят да се срещне с президента на ОАЕ и емир на Абу Даби Халифа бин Зайед ал Нахаян. Премиерът би трябвало да посети и Дубай, където да разговаря с министър-председателя на емирството Мохамед бин Рашид ал Мактум. От Персийския залив българската делегация ще отпътува направо за Египет. Само преди две седмици при участието си в заседанието на Общото събрание на ООН в Ню Йорк Борисов разговаря с египетския президент Абдел Фатах Ас Сиси и заяви, че България разглежда страната като потенциален доставчик на природен газ, като има интерес да се включи в съвместния й проект с Гърция и Кипър.", "date": "2018.10.16", "title": "Нетаняху идва на среща на Балканската четворка във Варна"}
{"url": "https://www.24chasa.bg/novini/article/7103484", "text": "Четвъртата среща на местните лидери на страните от Централна и Източна Европа (ЦИЕ) и Китай \"16+1\" ще се състои в Националния дворец на културата на 20 октомври, съобщиха организаторите на форума. Срещата е под мотото \"Глобално мислене, действия на местно ниво\". Събитието се организира от Министерството на българското председателство на Съвета на ЕС и областния управител на София в партньорство със Столична община, Националното сдружение на общините в България и Националния дворец на културата, както и Секретариата за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайска народна асоциация за приятелство с чужбина, информира БТА. Четвъртата среща на местните лидери на страните от ЦИЕ и Китай ще се състои само три месеца след Седмата среща на правителствените ръководители на държавите от формата, състояла се в София на 7 юли. Целта на форума е да доразвие и надгради постигнатите резултати от Срещата на върха, на която са очертани и \"Насоките от София\". Инициативата \"16+1\" за сътрудничество между Китай и 16-те страни от ЦИЕ е важен механизъм за стимулиране на политическия диалог, инвестициите, търговските и икономическите отношения и сътрудничеството в широк кръг от области, изтъкват организаторите на форума. През последните години сътрудничеството на местно ниво във формат \"16+1\" придобива по-голяма видимост чрез подкрепата за побратимяване на градове, провинции, регионите и общини на страните от ЦИЕ и Китай, и осъществяването на посещения на делегации с цел насърчаване на прекия обмен и сътрудничество на местно равнище. Дискусиите по време на срещите в София ще се съсредоточат върху развитието на сътрудничеството в областта на туризма, селското стопанство, индустриалните и демонстрационни зони и паркове, малките и средните предприятия. Програмата ще включва презентации и речи на говорители от България, Китай и страните от ЦИЕ. България вече е била домакин на два форума на местните лидери в рамките на формата - Третата работна среща на Асоциацията на областните управители на страните от ЦИЕ и Китай, състояла се в Пловдив на 19 октомври 2017 г., и на Първата среща на кметовете на столиците на страните от ЦИЕ и Китай в София на 27 септември 2016 г.", "date": "2018.10.16", "title": "Мотото на срещата \"16+1\": \"Глобално мислене, действия на местно ниво\""}
{"url": "https://www.24chasa.bg/novini/article/7103501", "text": "“Нотариалното производство в светлината на новата съдебна практика (2008–2018). Том 2” (изд. “Сиела”) в съставителство на Весела Ивчева е нов сборник, в който са включени близо 30 тълкувателни решения на ВКС и повече от 150 решения, повечето постановени по реда на чл. 290 ГПК. Актовете са систематизирани съобразно законовата материя, към която се отнасят. Съставителят нотариус Весела Ивчева - обявена за нотариус на годината от сп. “Правен свят” – е систематизирала информацията в няколко раздела. Практиката в раздел I. Закон за собствеността е структурирана според основните институти в закона: съсобственост, право на строеж, давностно владение, приращение, установяване правото на собственост и вписване. Представени са общо 13 тълкувателни решения, както и много решения, постановени по реда на чл. 290 ГПК. В раздел II е представена практиката по Закона за устройство на територията и по Закона за териториално и селищно устройство, който все още се прилага в някои хипотези и повдига редица практически въпроси. В самостоятелни раздели се съдържа и практика по поземлените закони – Закон за собствеността и ползването на земеделските земи, Закон за възстановяване собствеността върху одържавени недвижими имоти и Закон за кадастъра и имотния регистър. Включени са и 7 тълкувателни решения по различни въпроси от областта на гражданското процесуално право, нотариалните производства по ГПК, констативния нотариален акт по чл. 587, ал. 2 ГПК, органите по нотариално производство и налагането на възбрана. В самостоятелен раздел са извадени 5 решения, които имат отношение към наказателната отговорност на нотариусите, и по-точно във връзка с невярно документиране и съставяне и използване на неистински документи или такива с невярно съдържание. Следват съдебните актове по вече отменения Закон за преобразуване и приватизация на държавни и общински предприятия, който поставя много трудни въпроси в нотариалната практика. Сборникът завършва с тълкувателните решения на ВКС, които имат отношение към изключително разпространения договор за гледане и издръжка. “Нотариалното производство в светлината на новата съдебна практика (2008-2018)” е незаменим помощник за действащите адвокати, нотариуси и помощник-нотариуси, съдии и всички практикуващи юристи, както и за кандидатите в различни конкурси. Основно предимство на сборника е, че е обхванат сравнително дълъг времеви период и анализът на решенията дава представа за развитието на различните концепции и идеи в практиката на съдилищата.", "date": "2018.10.16", "title": "Нотариалното производство в светлината на новата съдебна практика (2008-2018)"}
{"url": "https://www.24chasa.bg/novini/article/7103494", "text": "Шофьорът,   е задържан за 24 часа, направени са му и алкохолни проби, които да отрицателни, съобщиха от МВР за  Състоянието на момчето остава тежко. За живота му се борят в „Пирогов”. Хората в града предупреждават, че на мястото трафикът е засилен, а шосето често се пресича от деца. Все още се вижда и спирачният път на автомобила, който не е могъл да спре навреме снощи и е ударил момчето. „Извършени са необходимите животоспасяващи интервенции, като и в момента продължава интензивното лечение за младия мъж. Оттук нататък продължава интензивното лечение в Централна реанимация, като и допълнителните оперативни животоспасяващи интервенции”, каза д-р Деян Коруновски от „Пирогов”.", "date": "2018.10.16", "title": "Шофьорът, блъснал момче в Своге снощи, е задържан за 24 часа"}
{"url": "https://www.24chasa.bg/novini/article/7103505", "text": "Двама шофьори, предложили подкупи на полицаи, са задържани през изминалото денонощие в полицията в Пазарджик, съобщи говорителят на областната дирекция Мирослав Стоянов. Случаите са установени по време на полицейска акция, свързана с активния контрол над водачите на МПС в региона. В района на магистрала \"Тракия\" автопатрул на \"Пътна полиция\" извършил проверка на микробус \"Форд\", зад волана на който бил 60-годишният Евгени Ц. от Перник. Униформените установили нарушение, извършено от водача, и предприели действия за неговото документиране. Тогава мъжът подхвърлил на една от седалките на патрулния автомобил банкнота с номинал от 20 лева. Подобен е и случаят с втори шофьор, който се разиграл в пазарджишкото село Пищигово. Автопатрул спрял лек автомобил \"Рено\", управляван от 41-годишния Стоян Е. от Съединение, който бил спрян за нарушение на пътя. Докато полицаите му съставяли фиш за констатираното нарушение, мъжът оставил на предния капак на служебния им автомобил банкнота от 20 лева. И двамата шофьори са били незабавно задържани.", "date": "2018.10.16", "title": "Двама нарушители на пътя опитаха да подкупят полицаи край Пазарджик"}
{"url": "https://www.24chasa.bg/novini/article/7103522", "text": "Пропуски в действията на противопожарните служби разкрива разследване на прокуратурата, данни от което публикува в днешния си брой вестник \"Катимерини\", като се позовава на сигурни източници. В пожара в района на градчето Мати в източна Атика на 23 юли загинаха 99 души. Според публикацията разследването е потвърдило, че в деня на пожара от Източна Атика са били изтеглени противопожарни автомобили, които са били насочени към друг пожар в Западна Атика. Сред изтеглените пожарни коли е имало и такива и от района на селището Дау Пенделис, откъдето се смята, че е започнал пожарът, които са били в състояние да потушат огъня веднага след възникването му, предаде БТА. Освен това, въпреки че данните от въздушното наблюдение са потвърдили, че пожарът в района на Неос Вудзас - Мати е опасен, към него е бил насочен само един противопожарен хеликоптер. Заповед е била издадена и за втори хеликоптер, но тя е била отменена и хеликоптерът е бил насочен към пожара край Кинета, Западна Атика, въпреки че по това време за него е било обявено, че е под контрол.", "date": "2018.10.16", "title": "Открити са пропуски в борбата с ужасяващия пожар в Атика през юли"}
{"url": "https://www.24chasa.bg/novini/article/7103508", "text": "Синодът на Руската православна църква реши да прекрати изцяло евхаристичното си общение с Константинополската патриаршия. На заседанието на Светия синод бе взето решение за пълно скъсване на общението с Константинополския патриарх, каза Митрополит Ирларион. Това решение на висшия клир на Руската православна църква бе предшествано от състояло се от 9-ти до 11-ти октомври заседание на синода на Вселенската патриаршия, който потвърди решението за предоставяне на автокефалия на Украинската православна църква и отмени решението си от 1686 г. за преминаването на Киевската митрополия под юрисдикцията на Московската патриаршия. “Българската православна църква няколко пъти се е застъпвала за каноничната Украйнска православна църква, но ние решихме в синода, повечето членове, че искаме да изчакаме да видим как точно ще се оформят становищата и на Вселенската патриаршия и на Руската, и въпросът е даден на комисията. А трима митрополити излезахме с едно изявление по въпроса, защото ние смятаме, че нещата са достатъчно ясни и бихме могли да вземем отношение вече, както някои църкви го направиха“, каза Ловчанският митрополит Гаврил за позицията на Българската православна църква по отношение на разкола,  В синода няма разделение по темата коментира още той: “Не, разделение още няма, но има различни позиции по въпроса. Пределно ясно, е че Цариградската патриаршия е дала преди 320 години автокефалия на Руската църква, а Руската църква започва от Киев и после се получават тези разделения. След като на една църква се даде автокефалия, то тя е абсолютно независима и не може Църквата майка, която е дала автокефалия повече да и се бърка във вътрешния живот, иначе няма да има истинска автокефалия. Така, че трябваше по каноничен ред да си решим, възникналия проблем. Много православни епископи и цели църкви считат, че трябва да се свика Всеправославен събор, който да реши въпроса за Украйнската църква и той послужи затова, че разколът тръгна към своето прекратяване. Най-висшият орган при нас е свикването на Всеправославен събор “ “Никой не е казал, че е против свикването на Всеправославен събор, просто считат, че засега трябва да се даде въпроса на комисия, която да го разгледа“, допълни още по темата митрополит Гаврил. В разговора Митрополит Гаврил коментира и темата за новите предложения в Закона за вероизповеданията: “Получихме и двата законопроекта, бяха прегледани много сериозно. Най-добре е законът да не се пипа, защото той е добре направен, а тези няколко неща, които искат да се променят, например за финанси, има си закони финансови, да не навлиза религиозен екстремизъм – има Наказателен кодекс, където трябва се добавят”.", "date": "2018.10.16", "title": "Митрополит Гаврил: Свикването на Всеправославен събор трябва да реши въпроса за Украинската църква"}
{"url": "https://www.24chasa.bg/novini/article/7103542", "text": "Естествено, става дума за ръкопис. Също както хрониката на Адсон от Мелк стои 4 века зарита в манастирски архив, преди да попадне у Умберто Еко, и трудът на Ханс-Дитер Дьопман потъва в прах, а читателите му се броят на пръсти... На негово индигово копие попада случайно германистът Радомир Чолаков, докато се рови в библиотеката на Лайпциг през 1992 г. Авторът е преподавател в Хумболтовия университет в Берлин и това е неговата дисертация, писана през 1965 г. Той е известен и влиятелен учен, посещавал е многократно България и е почитан тук като неин приятел. Но книгата никога не е издавана - нито в Германия, нито у нас. Макар че заглавието и “Значението на България за разделянето на източното и западното християнство” би трябвало да не оставя безучастен никого от българската научна общност, смята Чолаков. Той е смаян от находката си, защото си дава сметка колко малко са западните учени, писали книги за историята на България. Иречек, Рънсиман, Дворник и кой още? Броят се на пръсти... Преснима текста на ксерокс и го отнася вкъщи, където той пролежава до 2016 г. После се заема да го преведе и резултатът е един истински църковно-исторически трилър, издаден у нас от “Просвета” тези дни. Той обхваща период от 20 години през IX век - от 860 до 880 г. Главни герои са трима папи, двама цариградски патриарси и княз Борис I, за когото единствен авторът се изказва ласкаво. Изредените с немска педантичност в книгата факти са известни, но само на тесен кръг специалисти. Техният анализ обаче е брилянтен и изумява със своята задълбоченост и критическа острота. Чолаков пише в увода, че докато е превеждал, сякаш е чувал тътена от конфликта между двата типа универсализъм - римския и византийския. И от челния сблъсък на папа Николай I с патриарх Фотий. Залогът на този сблъсък е България на княз Борис - на два пъти покръствана и разпъвана като на кръст от Изтока и Запада, здраво вкопан в заетата от нея ничия земя между тях. Дьопман проследява появата на пукнатините в християнската доктрина и криволиците, които те изписват през годините, за да се превърнат първо в разломи, а после в пропасти между католицизма и православието. Но тъй като фокусът му е България, той споменава само мимоходом как започва всичко - от т.нар. Исидорови декреталии - един фалшификат от средата на IX век, приписван на епископа на Севиля и съдържащ близо 100 неизвестни писма на папи отпреди IV век, включително на папа Климент, който е съвременник на апостолите. В този сборник папата изпъква като признат глава, съдия и законодател на църквата. В него обаче има груби грешки и анахронизми. Например цитати от Библията в писма от I и II век са дадени по превода на св. Йероним от IV век. А пък папа Виктор I (190-202) си разменя писма с Теофил Александрийски, живял 200 години по-късно. Появата на сборника обаче идва тъкмо навреме за папа Николай I (858-867), който си поставя за близка цел да привлече България в диоцеза на Рим, а за далечна - да подчини Вселенската църква на своя престол. Следват два църковни събора, посветени на \"българския въпрос\", които като две полувремена в тежък мач поделят надмощието между Рим и Цариград. След множество перипетии в крайна сметка печели Фотий, а мечтата на папския легат Формоза да оглави българската църква изтлява. Формоза все пак става папа (891-896), но неговият наследник вади мъртвото му тяло от гроба, полага го на трон и започва съдебен процес срещу него. Обвинението е, че Формоза се е домогвал да стане архиепископ на България. Обявен е за узурпатор на Светия престол и е съблечен от папските одежди. Пръстите на дясната му ръка, с които е давал благословия, са отрязани и голият труп е хвърлен в река Тибър. Формоза е реабилитиран от папа Теодор II и тялото му е върнато в катедралата \"Св. Петър\". След още 10 г. папа Сергий III заповядва Формоза да бъде ексхумиран за пореден път, главата му е отрязана, както и останалите три пръста на дясната ръка. Ето как се наказва заиграването с България.", "date": "2018.10.16", "title": "България е залогът в църковен трилър от IX век"}
{"url": "https://www.24chasa.bg/novini/article/7103550", "text": "По искане на Районна прокуратура-Гълъбово съдът определи мярка за неотклонение “задържане под стража” спрямо З.К., на 34 г., и И.П., на 34 г., привлечени като обвиняеми за извършено, в съучастие и с друго лице, хулиганство, с особена дързост и цинизъм, при условията на опасен рецидив – престъпление по чл. 325 ал. 5 във вр ал. 2 пр. 2 във вр. ал.1 във вр. чл. 20 ал. 2. във вр. чл. 29 ал. 1 от Наказателния кодекс, съобщиха от пресцентъра на прокуратурата. До момента е установено, че на  Определението на Районен съд-Гълъбово може да се обжалва и протестира пред Окръжен съд-Стара Загора.", "date": "2018.10.16", "title": "Задържаха под стража двама от хулиганствалите в Гълъбово"}
{"url": "https://www.24chasa.bg/novini/article/7103704", "text": "Президентът на Египет Абдел Фатах ас Сиси каза, че строителството на атомната електроцентрала \"Дабаа\" е нов двигател на сътрудничеството с Русия, предаде ТАСС. \"Надявам се, че в най-скоро време ще се осъществи строителството на АЕЦ \"Дабаа\", което ще се превърне в нов фактор в развитието на сътрудничеството ни\", заяви египетският президент днес на среща с председателя на Федералното събрание (парламента на Руската федерация, бел.ред.) Валентина Матвиенко. \"Освен това има и особено важен проект за създаване на руска индустриална промишлена зона на изток от Суецкия канал\", добави той, цитиран от БТА. \"Това ще се превърне в нова отправна точка в двустранното сътрудничество. Ние искаме и имаме намерение да изпълним насрочените планове\", отбеляза Абдел Фатах ас Сиси. АЕЦ \"Дабаа\" с 4 реактора Ве Ве Ер-1200 ще бъде построена в съответствие с подписания договор между Атомстройекспорт и Управлението на атомните станции на Египет, влязъл в сила на 11 декември 2017 година. Работата на строителната площадка трябва да започне през 2019 година. Първият енергоблок ще бъде въведен в експлоатация през 2026 година. В същото време премиерът на Русия Дмитрий Медведев заяви, че смята за необходимо да се запази положителната тенденция на растеж на стокообмена между Русия и Египет. Медведев съобщи и за насроченото за утре подписване на руско-египетски договор за стратегическо партньорство.", "date": "2018.10.16", "title": "Египетският президент: Строителството на АЕЦ \"Дабаа\" е нов етап в сътрудничеството с Русия"}
{"url": "https://www.24chasa.bg/novini/article/7103737", "text": "Американският държавен секретар Майк Помпейо се срещна днес в Рияд със саудитския крал Салман в опит да се хвърли светлина по случая с изчезването на саудитския журналист Джамал Хашоги, предаде кореспондент на Франс прес, цитиран от БТА. Срещата продължи едва 20-ина минути. \"Надявам се, че се чувствате удобно тук\", каза в началото й монархът, докато Помпейо му благодари, че е приел искането за посещението му, отправено от американския президент Доналд Тръмп. След срещата държавният секретар започна разговори със саудитския престолонаследник, принц Мохамед бин Салман, срещу когото сътрудничилия на в. \"Вашингтон пост\" Хашоги отправял критики. Помпейо беше изпратен спешно в Рияд от президента Тръмп, който иска пълно изясняване на случилото се със саудитския журналист.", "date": "2018.10.16", "title": "Саудитският крал към Майк Помпейо: Надявам се, че се чувствате удобно тук"}
{"url": "https://www.24chasa.bg/novini/article/7103723", "text": "Френският министър на външните работи Жан-Ив льо Дриан заяви днес, че Саудитска Арабия трябва да хвърли светлина върху изчезването на журналиста Джамал Кашоги и че трябва \"да понесе последствията\", ако смъртта му бъде потвърдена, предаде Франс прес, цитирана от БТА. \"Споменатите факти са изключително сериозни. Казахме го достатъчно твърдо на саудитските власти и настояваме за най-голяма яснота по отношение на настъпилите събития\", обяви Льо Дриан на съвместна пресконференция с германския си колега Хайко Маас. \"Трябва да се установи истинността на фактите. Ако са били извършени предполагаемите сериозни деяния, трябва да се понесат последствията\", добави френският първи дипломат без да уточнява въздействието, което случаят може да има върху отношенията със Саудитска Арабия, един от основните купувачи на френско оръжие в региона. На 2 октомври саудитският журналист дисидент Джамал Кашоги влезе в саудитското консулство в Истанбул, за да уреди административен въпрос и повече не се появи. Турски официални лица заявиха, че той е бил убит от саудитски агенти, дошли специално от Рияд. До момента Саудитска Арабия отрича всякакво участие. Льо Дриан заяви също, че поддържа контакт с американският си колега Майк Помпейо по въпроса. \"Отправени бяха много сериозни обвинения. Трябва да знаем какво се е случило\", заяви Маас. Държавният секретар на САЩ, изпратен по спешност в Рияд във връзка с изчезването на Хашоги, вече се срещна със саудитския крал Салман.", "date": "2018.10.16", "title": "Френският външен министър настоя за цялата истина в случая \"Кашоги\""}
{"url": "https://www.24chasa.bg/novini/article/7103766", "text": "Някои материали в саудитското консулство в Истанбул, където преди две седмици изчезна саудитският журналист Джамал Кашоги, са пребоядисани, заяви днес турският президент Реджеп Тайип Ердоган, цитиран от Ройтерс. Ердоган посочи това, след като турската полиция влезе вчера за първи път в консулството и извърши обиск, продължил девет часа. Президентът добави, че полицията изследва наличие на токсични материали в сградата на дипломатическата мисия, предаде БТА. Турският президент Реджеп Тайип Ердоган се надява колкото се може по-скоро да бъде постигнат убедителен резултат в разследването на изчезването на саудитския журналист. Турски представители заявиха вчера пред Ройтерс, че имат аудиозапис, който показва, че саудитският журналист Джамал Кашоги е бил убит в саудитското консулство в Истанбул и че са споделили доказателствата с държави, сред които Саудитска Арабия и САЩ. Саудитска Арабия отрича да има каквато и да било роля в изчезването на Кашоги. Моята надежда е, че можем да стигнем до заключения, които ще ни дадат колкото се може по-скоро логично становище, тъй като разследването проучва много неща като токсичи материали и тези материали, които са били отстранени като са били пребоядисани, посочи Ердоган пред репортери в Анкара.", "date": "2018.10.16", "title": "Ердоган: Някои материали в саудитското консулство в Истанбул са били пребоядисани"}
{"url": "https://www.24chasa.bg/novini/article/7103786", "text": "На всяка стъпка от процеса на Брекзит има надежден начин да се предскаже какво ще направи Европейският съюз. Този похват дава първокласно разбиране за мотивите на ключовите континентални играчи. Той е и дяволски прост. Номерът е да слушаш какво всъщност казват те. Неизбежната динамика на преговорите беше очевидна още преди да стане известен резултатът от референдума. Ангела Меркел я описа три седмици преди деня на гласуването. Германската канцлерка не желаеше да се намесва във вътрешните британски дебати, разбирайки, че всичко, което каже, може да бъде прието от привържениците на напускането като доказателство за вмешателство от противните чужденци. (А в параноичния евроскептичен фолклор никой не е по-противен от германците.) Но Меркел също така виждаше как важни факти не се изказват открито в кампанията. Тя изрази \"лична надежда\" Великобритания да остане в ЕС и добави, че напускането означава предаване на влияние, защото най-добрите сделки се правят отвътре. Тя предупреди, че за Обединеното кралство ще се окаже неудобно да преговаря от позиция \"извън стаята\". Меркел беше права. От момента, в който беше задействан член 50, процесът на Брекзит следва графика на ЕС за условията, определени от общностните договори. На всеки етап европейските лидери повтаряха златното правило - в лични разговори, в публични изказвания, в писмен вид: привилегиите на членството са недостъпни за нечленове. Великобритания трябва да реши какво й харесва от сегашните разпоредби и после да договори цена за запазването им. Най-новите условия и обстоятелства редовно са осъвременявани на уебсайта на Европейската комисия. Това улеснява проверката на приложимостта на всяка идея, предлагана от привърениците на Брекзит. Първо, проучете какво включва планът от гледна точка на запазване на дадена полза от членството в ЕС (например безпрепятсвено движение на стоки през границите). После задайте въпроса какво авторът на плана е готов да предаде - като принос в бюджета или подчиняване на европейската съдебна юрисдикция. Ако отговорът е нищо, предложението може да бъде отхвърлено. Когато се направи тази проверка, става ясно, че всичко, което казва Борис Джонсън по темата за Брекзит, включително най-новата му идея за \"супер Канада\", е безсмислица. Ако оставите настрана натруфеното многословие на Джонсън, ще откриете отказ за приемане на това, че Брекзит включва някаква цена за Великобритания. Но причината, която стоеше в основата на решението му да напусне правителството, заедно с Дейвид Дейвис, беше срам от усещането, че тази цена се приближава. Да продължи да бъде част от кабинета щеше да означава да приеме слабостта на едно национално правителство, което се опитва да преговаря с континентален блок. Малко неща показват логиката на европейския проект толкова сполучливо, колкото гледката как кухата евроскептична реторика се блъска в стената на континенталното единство и отскача направо в лицата на хората, които не смятаха, че Великобритания има какво да спечели от този вид солидарност. Единствената изненада за ЕС е твърдоглавието, с което британските политици пренебрегват това, което казват колегите им в Брюксел, Берлин и Париж, и тяхната страхливост, проявяваща се в отказа им да предадат това послание на избирателите. Това не е признак, че чуждестранните политици са по-добродетелни. Честността е общо взето поравно разпределена между нациите. Тя е просто характеристика на многонационалните съюзи, означаваща, че общите позиции, веднъж установени, не се променят лесно. А в случая с мандата на Мишел Барние като главен преговарящ на ЕС, държавите членки нямат стимул да нарушават единството. Брекзит е само един от проблемите на ЕС и то не най-тежкият. Финансовата стабилност на еврозоната, миграцията през Средиземно море, търговската война с Доналд Тръмп, популистките демагози, подкопаващи върховенството на закона в Полша, Унгария и Италия, кибершпионажа на Кремъл - това са спешните въпроси в списъка със задачи на Брюксел. Всеки член на ЕС е заинтересован от благополучното уреждане на Брекзит, а много правителства силно желаят Великобритания да бъде наблизо, за да помага отвътре за справяне с общите неволи на Европа, но актът на напускане означава, че автоматично трябва да понижиш важността на националните си нужди. Благосклонността към съседите и съюзниците не означава, че трябва да се изпълнява всяка гнила идея, която бълва Консервативната партия, мъчеща се да асимилира погрешната си преценка, имаща исторически мащаби. Всичко това няма за цел да представя в романтична светлина подхода на Брюксел към Брекзит. Чувал съм европейски дипломати да се оплакват от непреклонността, която съществува в самия ЕС, по начин, който много прилича на недоволните жалби, отекващи около Уайтхол. Едно често изразявано оплакване е, че французите и германците са прекалено обзети от страх от разпространение на националистическа зараза, твърде погълнати от необходимостта евроскептицизмът да бъде разобличен като път, който не води до никъде. Но дори в столиците, които по традиция са в съзвучие с британската позиция в Европа и където разочарованието от излизането на Великобритания е най-голямо, няма скрити източници на желание за спасяване на Тереза Мей. Преценката е същата: всеки лидер, който има място на масата на срещите на върха, където в крайна сметка се решават въпросите за Брекзит, цени това място повече, отколкото който и да е аспект на двустранните отношения с Великобритания. А Мей не е на тази маса. Именно за това говореше Меркел през юни 2016 г. Единствената й намеса в дебатите беше отхвърлена като омаловажаване на британското икономическо влияние и обида за демокрацията, но това не беше така. То беше просто математика. Много страни заедно са повече от една. Това беше аргументът на Европа от самото начало и това е причината Брекзит да се проваля - причината, поради която той така или иначе беше обречен на провал. (БТА)", "date": "2018.10.16", "title": "Илюзиите, които храни Великобритания, \nняма да накарат ЕС да приеме невъзможното"}
{"url": "https://www.24chasa.bg/novini/article/7103790", "text": "Вицепремиерът и министър на отбраната Красимир Каракачанов изрази съгласие с призива на президента да се пази \"радиомълчание\", докато тече конкурсът за придобиване на нов изтребител за българската бойна авиация, предаде  . \"Не е логично да се говори за който и да е от четирите самолета в момента. Това би могло да се изтълкува в следващия момент, когато вземем някакво решение, че е имало предварително нагласени неща или че е имало някакъв предварителен сценарий\". Работата на междуведомствената група по оценка на офертите ще бъде удължена поне със седмица. Тя вече е изпратила запитвания за уточнения по подадените четири", "date": "2018.10.16", "title": "Каракачанов се съгласи на \"радиомълчание\" за изтребителите"}
{"url": "https://www.24chasa.bg/novini/article/7103783", "text": "От началото на годината в Търговищко са извършени 20 телефонни измами, при които граждани са ощетени със 154 000 лева и 75 грама златни накити. Това показват данните на ОД на МВР, посочени в отчет на дирекцията за периода от януари до септември 2018 година. От ОД на МВР отчитат подобрение в средата за сигурност по линията \"телефонни измами\". От всичките 20 въвеждания в заблуждение са установени извършителите на 14 престъпления. Установено е \"муле\", което за периода 18 юни-4 юли 2018 г . е съпричастно към извършването на осем телефонни измами за над 43 000 лева. Най-често използваният предлог за извършването на телефонните измами е \"оказване на съдействие на МВР при залавяне на телефонни измамници\" - в 17 от случаите. В останалите е \"разваляне на магии\" и \"освобождаване на задържани роднини след пътнотранспортно произшествие\". Потърпевшите са жени над 70-годишна възраст, уточняват от полицията.", "date": "2018.10.16", "title": "20 ало измами за общо 154 000 лв. от началото на 2018 г. в Търговищко"}
{"url": "https://www.24chasa.bg/novini/article/7103759", "text": "При средна цена 125.84 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /17 октомври/. Средната цена на пиковата енергия /9.00-20.00 ч./ e 149.61 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 102.07 лв. за мегаватчас. Най-ниската цена в рамките на днешната сесия, при утрешен ден на доставка, е 80.03 лв. за мегаватчас, достигната за 1.00, 2.00, 3.00 и 4.00 ч., а най-високата е 205.07 лв. за мегаватчас - за 9.00 часа. Данните от БНЕБ показват, че са продадени общо 19 023.60 мегаватчаса електроенергия. Енергийната борса вчера затвори при средна цена 132.32 лв. за мегаватчас. В сегмента \"пазар в рамките на деня\" за днес, 16 октомври, БНЕБ отчита до момента общ търгуван обем от 914.70 MWh.", "date": "2018.10.16", "title": "Енергийната борса затвори при средна цена 125.84 лева за мегаватчас"}
{"url": "https://www.24chasa.bg/novini/article/7103811", "text": "Френските власти обискираха офиси на лявата партия \"Непокорна Франция\" заради подозрения в корупция, заяви днес запознат източник, цитиран от ДПА. Акциите са част от две предварителни разследвания, провеждани от френската прокуратура срещу партията по подозрение в неправомерно наемане на сътрудници в Европейския парламент и нарушаване на законодателството за финансиране на предизборни кампании. Лидерът на \"Непокорна Франция\" Жан-Люк Меланшон протестира против обиските във видеопослание във Фейсбук. Той определи акциите като недемократични и целящи да сплашат поддръжниците на партията, информира БТА. \"Ще видите, че утре ще намерят оправдание или някаква причина да ни вкарат в затвора. Това е новата им тактика\", каза той. Меланшон се оплака, че следователите са дошли не само в партийната централа, а и в неговия дом и домовете на негови сътрудници и са иззели мобилни устройства и твърди дискове.", "date": "2018.10.16", "title": "Следователи обискираха офиси на лява партия във Франция"}
{"url": "https://www.24chasa.bg/novini/article/7103816", "text": "Румънският премиер Виорика Дънчила се срещна днес с шейх Мохамед бин Рашид Ал Мактум, емир на Дубай и вицепрезидент и премиер на Обединените арабски емирства (ОАЕ), с когото обсъди теми, свързани с развитието на двустранните отношения, предаде Аджерпрес, цитирана от БТА. По време на разговорите Дънчила изтъкна, че ОАЕ имат съществен потенциал като пазар за някои румънски продукти и могат да станат важен доставчик на инвестиции в области, които са от значение за румънската икономика. Дънчила посочи основните преимущества на Румъния като инвестиционна дестинация и насърчи участието на компании от ОАЕ в търговете за проекти, финансирани по текущите оперативни програми, както и включването им в инвестиционни проекти в публично-частно партньорство. Румънският премиер изрази задоволство от позитивното развитие на двустранните отношения и изрази увереност, че двете страни в близко бъдеще ще подпишат съвместна декларация за разширено икономическо партньорство, която ще допринесе за осигуряването на хармонично развитие на отношенията между Румъния и ОАЕ. Дънчила, която е на работно посещение в ОАЕ, се срещна днес и с председателя на дубайската служба на митниците, пристанищата и свободната зона Султан Ахмед бин Сюлейман. Двамата изразиха желание за укрепване на отношенията между бизнес средите в двете страни и засилването на сътрудничеството в редица сектори. Румънският премиер подчерта големия потенциал за нарастване на двустранния търговски обмен и посочи, че Румъния дава приоритет на дългосрочното икономическо сътрудничество с Обединените арабски емирства по проекти от взаимен интерес, като индустриалното и гражданското строителство, технологичния трансфер, земеделието и храните, ядрената и неконвенционалната енергия, отбраната и информационните технологии.", "date": "2018.10.16", "title": "Обединените арабски емирства потенциален доставчик на инвестиции в Румъния"}
{"url": "https://www.24chasa.bg/novini/article/7103818", "text": "Турският външен министър Мевлют Чавушоглу заяви днес, че Турция \"не е получила признание\" от Саудитска Арабия във връзка с изчезването на саудитския журналист Джамал Кашоги, предадоха Ройтерс и ТАСС. Кашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от сградата. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит, съобщава БТА. Ние трябва да разберем какво се е случило с този човек. Засега не сме получили никакви признания или информации от саудитската страна по този въпрос, каза Чавушоглу, коментирайки твърдение на американската телевизия СиЕнЕн, че властите в Саудитска Арабия се готвят да направят признание за гибелта на журналиста. На пресконференция Чавушоглу посочи, че американският държавен секретар Майк Помпейо ще даде повече информация по случая, когато пристигне в Турция след визита в Саудитска Арабия. Турските представители ще разширят разследването си за изчезването на Кашоги, като включат в него и резиденцията на саудитския консул и някои автомобили, каза също Чавушоглу, цитиран от Ройтерс. Турската полиция влезе снощи за първи път в консулството след изчезването на журналиста и извърши обиск, продължил девет часа.", "date": "2018.10.16", "title": "Чавушоглу: Не сме получили признание от саудитската страна за изчезването на Кашоги"}
{"url": "https://www.24chasa.bg/novini/article/7103843", "text": "В кв. \"Столипиново\" колегите им от Шесто РУ заловили 38-годишен, който носел 3 пакетчета с хероин, а други 107 дози от наркотика открили в къща, обитавана от 45-годишен мъж с криминални регистрации и присъди, съобщават от пресцентъра на МВР. Четиримата пловдивчани били задържани за срок до 24 часа. С постановление на прокуратурата мярката за неотклонение на най-възрастния е удължена до 72 часа. По случаите са образувани бързи производства за престъпление по чл. 354а от НК.", "date": "2018.10.16", "title": "Арестуваха четирима в \"Столипиново\" за притежание на хероин"}
{"url": "https://www.24chasa.bg/novini/article/7103981", "text": "Властите в гръцкия град Солун заявиха, че около 200 мигранти са преминали през Гърция през североизточната сухопътна граница с Турция - необичайно голям брой за тази зона в рамките на само една сутрин, предаде Асошиейтед прес. Полицията заяви, че мигрантите са основно семейства с деца и са открити рано тази сутрин в близост до местна магистрала. Те казали на властите, че са прегазили през минаващата по границата река Еврос, тъй като в момента водите й са плитки, предава БТА. Няма данни за националността на мигрантите и за това колко деца има в групата. Полицията е изпратила автобуси, които да ги транспортират до полицейските участъци, за да бъдат регистрирани. Властите отчетоха нарастване на броя на хората, преминаващи турско-гръцката сухопътна граница през последните месеци.", "date": "2018.10.16", "title": "Около 200 мигранти влязоха в Гърция от Турция, пресичайки река Еврос"}
{"url": "https://www.24chasa.bg/novini/article/7103988", "text": "След решението на албанския премиер Еди Рама да сложи край на нелегалните портали Агенцията за електронни комуникации публикува списък на 44 портала, заплашени от закриване, ако не се регистрират в централния регистър, предаде агенция МИА. В списъка са включени популярни в страната портали, повечето от които определят решението на премиера като нарушение на правото на информиране и свободата на медиите в Албания, предаде БТА. Днес агенцията съобщи, че собствениците на порталите трябва да се регистрират в срок от 72 часа, в противен случай ще бъдат закрити. Сред нерегистрираните портали са Бота сот, Ноа, Албпрес, Лайми.нет и Инсайдер.", "date": "2018.10.16", "title": "Над 40 интернет портала в Албания са пред закриване"}
{"url": "https://www.24chasa.bg/novini/article/7103987", "text": "66-годишен турист е починал в Рила по време на излет, съобщиха от ПСС-Дупница. Мъжът, който е от София е бил на разходка заедно със съпругата си. Около 13,30 ч му е прилошало. Жена му се обадила за помощ на сина им, а той е позвънил на тел. 112. Инцидентът станал преди петото езеро Бъбрека, уточни ръководителят на отряда на ПСС в Дупница Кирил Чолаков.  Случайно преминаващ по същия маршрут лекар се опитал да спаси туриста, но за съжаление мъжът е починал. Най-вероятно е получил инфаркт.", "date": "2018.10.16", "title": "66-годишен турист почина край езерото Бъбрека в Рила"}
{"url": "https://www.24chasa.bg/novini/article/7104012", "text": "Обръщаме се към Вас, за да изразим огромното си безпокойство и категорично неприемане на случващото се в последната година, и още по-отчетливо през последните месеци, през които българският строителен бранш бе подложен на безпрецедентни и злостни атаки, зад които прозират политически интереси. Обвиненията срещу строителните фирми за некачествено изпълнение и непрозрачност на обществени поръчки прераснаха в обвинения за злоупотреби с евросредства, за да преминат всички граници и да достигнат до зловещата манипулация за връзка с убийство на млада жена, водеща на тв предаване. Въпреки бързата работа на следствените органи, довела до разкриването на това престъпление, негативният отзвук в международен план към страната ни бе огромен. Продължават и несправедливите обвинения, че българските фирми строят на „високи цени, а качеството е безобразно“. Тези атаки се отразяват тежко на авторитета и на работата на строителния бранш, върху който заради недоказани твърдения, хвърлени в публичното пространство, се слагат обидни етикети. Българските строители са наричани „олигарси, крадци, лъжци и убийци“. От създаването си досега Камарата на строителите в България и фирмите, нейни членове, винаги са работили, спазвайки стриктно законите в Република България, като усилията ни са били насочени към създаване на честна и прозрачна конкурентна среда и ясни правила в бранша. Конкурсите и обществените поръчки се провеждат съгласно законодателството и вярваме, че в нашата страна съществуват достатъчно институции, които да гарантират тяхната законност и прозрачност. Намираме за неприемливо заради публикации без доказателства, без произнасяне на съответните органи, да се заклеймяват публично водещи строителни компании, изградили едни от най-мащабните инфраструктурни проекти, големи работодатели и данъкоплатци, и те да бъдат отстранявани от участие в обществени поръчки. Освен че създава напрежение в бранша, това е изключително лош знак към всички потенциални чужди инвеститори, които биха искали да правят бизнес у нас. УВАЖАЕМИ ГОСПОЖИ И ГОСПОДА, Строителите на България не са престъпници! Ние сме 250 хиляди души, които искат да работят и да живеят в България. Искаме да отглеждаме децата си тук! Искаме да изграждаме, не да рушим. Ние не желаем да бъдем използвани за политически цели и за предизборна агитация! Затова казваме СТИГА! КСБ ще поиска спешни срещи с президента г-н Румен Радев, с председателя на Народното събрание г-жа Цвета Караянчева, с премиера г-н Бойко Борисов, с лидерите на парламентарно представените политически сили. Нашето желание е на тези срещи, очи в очи с българската държава и общественост, да опровергаем всички внушения и недоказани твърдения, отправяни досега в изявления и изказвания на институции. Високата институционална трибуна винаги гарантира широко медийно отразяване, а системните обвинения насаждат у обществото негативно отношение към целия бранш. Ще изразим категоричното си несъгласие с такава пропаганда и използването на съдбата на над 250 хиляди строители и техните семейства за трупане на политически дивиденти. Ние сме убедени, че честен политически дивидент може да бъде изваден само ако държавата седне открито с нас, чуе и разбере нашите проблеми и заедно изградим политиките за решаването им, така както го правехме досега. Както ние носим отговорност пред обществото, контролните и правораздаващите органи, така трябва да се търси отговорност от субектите, които създават и разпространяват лъжлива и невярна информация. Това трябва да бъде постигнато чрез промени в законодателството и ефективното и бързо съдебно производство. Увреждането на търговския престиж и доброто име на компании, стожери на българската икономика, към момента не е наказуемо по никакъв начин. Това отваря широко поле за манипулации, което не е в интерес на заетите в сектора, техните семейства, както и на техните работодатели. Надяваме се, че нашите послания ще бъдат чути. Ако това не стане, следващата стъпка ще бъде да защитим правата си по всички законови начини, включително и с национални протестни действия. Очакваме от отговорните институции решителна намеса с цел да се съхрани спокойствието и предвидимостта в бранша и да се гарантира върховенството на закона в Република България. Камарата на строителите в България декларира, че ще бъде последователна в политиката си за защита на интересите на своите членове. Управителен съвет на Камара на строителите в България", "date": "2018.10.16", "title": "Камарата на строителите в България: Искаме срещи с президента, председателя на НС и премиера"}
{"url": "https://www.24chasa.bg/novini/article/7104014", "text": "Председателят на баварския Християнсоциален съюз (ХСС) Хорст Зеехофер заяви днес, че през ноември или декември ще има конгрес на неговата партия, на който ще се обсъждат евентуални промени. На пресконференция той каза, че \"е несъмнено готов да обсъди\" персонални въпроси, но не даде знак, че възнамерява да подаде оставка като партиен лидер, предадоха Асошиейтед прес и ДПА. На изборите в неделя в Бавария ХСС изгуби парламентарното си мнозинство в провинциалния Ландтаг, като спечели едва 37,2 на сто от гласовете, спад с повече от 10 пункта спрямо предходните избори. Изборният провал предизвика многобройни призиви към Зеехофер да подаде оставка като председател на ХСС и като вътрешен министър във федералното правителство на канцлера Ангела Меркел, предава БТА. На въпрос на журналист дали сега, след изборите в Бавария, ще смекчи тона спрямо Меркел, Зеехофер се разсмя и обеща занапред да демонстрира \"вежливо поведение\". Той призна, че може би е прехвърлил мярката в спора заради миграцията, но защити позицията си като правилна. По-рано тази година баварският лидер бе критикуван за враждебното си отношение към правителството на Меркел заради искането си да бъде затворена за мигранти южната граница на Германия, както и заради защитата на шефа на контраразузнаването, обвинен в симпатия към крайната десница. По думите на Хорст Зеехофер след като ХСС състави стабилна правителствена коалиция в Бавария, ще може да има дебат за промени в партийното ръководство, допълва Ройтерс. Той подчерта, че ХСС остава съюзник на християндемократите на Меркел и член на широката коалиция със социалдемократите във федералния парламент. \"Изобщо не съм привърженик на правителства на малцинството или на нови избори и всичко, което може да дойде след тях\", каза той.", "date": "2018.10.16", "title": "Зеехофер: Вече ще показвам вежливо поведение към Меркел"}
{"url": "https://www.24chasa.bg/novini/article/7104042", "text": "Председателят на Европейския съвет Донад Туск обяви днес на пресконференция, че ще поиска \"конкретни предложения\" от британската министър-председателка Тереза Мей \"за излизане от застоя\" в преговорите за Брекзит, предаде Франс прес. \"За да се осъществи пробив, освен добра воля, трябват и нови действия. Утре ще попитам министър-председателката Тереза Мей дали има конкретни предложения за преодоляване на застоя\", обясни Туск в навечерието на срещата на високо равнище на ЕС, предаде БТА. Главният преговарящ за Брекзит от името на ЕС Мишел Барние обяви днес в Люксембург, че иска \"да отдели време\", за да постигне през \"идните седмици\" с Лондон цялостно споразумение за излизането на Обединеното кралство от общността. \"Работихме усилено през изминалите седмици и през всички последни дни, за да постигнем цялостно споразумение за планираното напускане на Обединеното кралство. Още не сме успели\", обяви Туск преди утрешната европейска среща на върха в Брюксел на 27-те министри на външните работи, без участие на британския им колега. \"Има още много отворени теми, сред които и тази за Ирландия. Трябва повече време за постигане на това цялостно споразумение. Ще отделим това време спокойно, сериозно, за да постигнем цялостното споразумение през следващите седмици\", каза Барние. Упълномощен да преговаря по това споразумение, Барние ще информира европейските министри от преговарящите с Великобритания държави и ще обясни защо обсъжданията в неделя се провалиха в последната минута. Преговорите продължават да бъдат спъвани от мерките, които трябва да бъдат взети за избягване на появата на физическа граница между Ирландия и британската провинция Северна Ирландия. Лидерите на ЕС ще изслушат утре вечер обясненията на Тереза Мей и после ще решат как да процедират по време на работна вечеря на 27-те. Те трябва да вземат решение и за евентуалното провеждане на извънредна среща на върха в средата на ноември. \"Всичко е на масата. Искаме от Тереза Мей да проучи предложението, направено от 27-те. Може да имаме мек Брекзит или твърд Брекзит\", предупреди френският министър по европейските въпроси Натали Лоазо преди срещата с Барние. От френското президентство обявиха, че Париж настоява за спешно възобновяване на преговорите между ЕС и Великобритания \"в деня след европейската среща на върха\" в сряда и четвъртък, за да се финализира споразумение \"преди ноември\", като признаха, че споразумение в сряда е \"много малко вероятно\", посочва Франс прес. В Лондон висши британски министри подкрепиха министър-председателката Мей по време на днешното заседание на кабинета, посветено на Брекзит, на което не е имало никакви намеци, че някой може да напусне правителството, предаде Ройтерс като се позова на говорителя на Мей.", "date": "2018.10.16", "title": "Туск: Освен добра воля, трябват и нови действия за Брекзит, утре ще питам Мей"}
{"url": "https://www.24chasa.bg/novini/article/7104065", "text": "Американският държавен секретар Майк Помпейо се очаква да посети утре Турция след визита в Саудитска Арабия, съсредоточена върху въпроса за изчезването на саудитски журналист в Истанбул, съобщи днес турският министър на външните работи Мевлют Чавушоглу, цитиран от АФП и БТА. Чавушоглу посочи, че Помпейо ще направи \"работно посещение\" в Турция, без да споменава специално случая със саудитския журналсти Джамал Кашоги. Кашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Има подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит.", "date": "2018.10.16", "title": "Чавушоглу: Помпейо ще посети утре Турция"}
