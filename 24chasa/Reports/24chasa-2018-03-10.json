{"url": "https://www.24chasa.bg/novini/article/6756017", "text": "Вулкан изригна зрелищно в Япония. Над планината Шинмое - Даке се виеше дим от няколко дни, но по-рано днес имаше мощен взрив. Властите издадоха предупреждение, че вулканът е опасен. На по-малко от 4 километра от него има опасност от падащи камъни от голяма височина, предава  . Вулканът е популярен по света под името Джеймс Бонд, защото един от филмите за известния агент е сниман по склоновете му. Шинмое - Даке е интересен и за учените, защото през 20-ти век е изригвал само два пъти, а в последните 10 години, това е 5-то изригване.", "date": "2018.03.10", "title": "Вулкан изригна зрелищно в Япония, от него летят камъни на 4 км (Видео)"}
{"url": "https://www.24chasa.bg/novini/article/6755916", "text": "- За нас тази награда е изключително ценна, защото отразява оценката на нашите служители и как те ни виждат като работодател. Именно те са хората, които допринасят за нашия успех. Затова не спираме да инвестираме в тях и в най-добрите условия на труд - като започнем от най-високото заплащане в бранша и стигнем до непрекъснатите обучения и динамичната работна среда, които им помагат да се развиват и да се възползват, от разнообразието от възможности, което намират при нас. Отлична работна среда и условия и коректно отношение - по този начин бих обобщила предимствата, които “Лидл България” дава като работодател. Не на последно място, отличието е голямо признание и за ангажираността на нашите служители, техния професионализъм и сърцатост в услуга на клиентите. - Високата мотивация е комплексна величина. Когато казваме, че осигуряваме най-добрите работни условия, имаме в подкрепа редица доказателства. Ще изброя част от тях - “Лидл България” дава най-високото ниво на заплащане в бранша - през изминалата година средната заплата в компанията беше в размер на 1650 лв. При нас всеки десети е получил шанс за развитие, а като международна компания следваме международни практики и черпим от световно ноу-хау, което е изключително полезно и сериозна основа за израстване. Другото наше предимство е широкият спектър от възможности и области, в които всеки може да се развива. Като започнем от строителство и експанзия, минем през продажби и логистика, продължим със стоково снабдяване и маркетинг и стигнем до ИТ, “Финанси и счетоводство”, “Право и нормативно съответствие”, HR, “Корпоративни комуникации” и много други. Вярвам, че целият този набор от отлични условия, възможности и коректно отношение е в основата на мотивираните служители. - Ще започна отговора си с една цифра, с която ние много се гордеем - под 2% е средномесечният процент на текучество в нашата компания, което е един много нисък показател. Това е пример, че текучеството не зависи от сектора - зависи от компанията и доколко тя е добър работодател. Това, което привлича и задържа нашите служители при нас, е именно този пакет от отлични условия и възможности. Знаете ли например, че “Лидл България” е единственият ритейлър с електронно отчитане на работното време? Какво означава това? Всеки служител на нормирано работно време сам, по електронен път отчита своята работа и почивки. Така гарантираме плащане до минута точност на изработените редовни или извънредни часове. Имаме и редица примери за кариерното развитие, което нашите служители получават - много касиер-продавачи израстват до позиция мениджър-филиали или са станали част от мениджмънта в централния офис. Цялостният сбор от професионални възможности, коректно отношение и грижа, които личат в действия и активности, задържат нашите служители и привличат нови такива. - Над 20% от настоящия ни ръководен състав е именно от млади и талантливи българи, върнали се от чужбина, за да продължат развитието си при нас. Много хора смятат, че в чужбина имат по-големи шансове и могат да получат повече. Позволете ми обаче да не се съглася напълно с това схващане. Хората, избрали “Лидл България” пред друга Lidl държава, успяват да разгърнат по-пълно своя потенциал именно тук - тук и мащабът на тяхното развитие е много по-голям, защото много пътеки още не са прокарани. Не на последно място, в България те са близо и до своите семейства и приятели, което вече е безценно. Ако трябва да обобщя, ние им даваме европейски стандарт на живот, но тук, у дома. - В България има много успешни хора, избрали да се реализират тук вместо в чужбина - аз самата познавам много такива примери. Проблемът е, че за тях не се говори достатъчно, много рядко се разказват техните истории. А те трябва да бъдат разказвани – за да мотивират другите и да ни покажат, че има смисъл и че нещата могат да се случват и тук, при това успешно. - За нас изминалата година беше изключително динамична. Бих я обобщила като година на надграждане и още по-категорично затвърждаване на водещата ни позиция на пазара. Продължихме своята устойчива експанзия, като безспорно най-силният акцент беше откриването на втория ни логистичен център в с. Кабиле с инвестиция от над 80 млн. лв. Открихме нови магазини в градове, в които досега не сме присъствали - като Самоков, Балчик, Созопол и други. Инвестирахме в сериозно обновяване на магазинната ни мрежа в посока висока енергийна ефективност и повече удобства за нашите служители и клиенти. В продуктово отношение стартирахме “Родна стряха” - първата ни продуктова линия с висококачествени продукти само от български производители. За първи път добавихме и Балканска седмица в магазините ни в Европа - така не само допринесохме за развитието и отличните резултати на българските производители, но затвърдихме своето устойчиво и успешно партньорство с тях чрез увеличени обеми и по-мащабен експорт. Най-голямата награда за нас, разбира се, е признанието на нашите потребители - през изминалата година повишихме броя клиенти както на ниво магазин, така и за страната, което е доказателство за нас, че вървим в правилната посока. Поставихме началото на нови инициативи като най-голямата ни социално отговорна инициатива - “Ти и Lidl за по-добър живот”, благодарение на която подкрепяме на грантов принцип на годишна база общо 31 социално отговорни проекти в цялата страна. - Ще продължим динамичното си развитие и откриването на нови магазини в страната. Основната ни задача след 4 последователни години с впечатляващ растеж (данни ICAP 2013-2017) ще бъде постигането на органичен растеж както във вече съществуващите магазини, така и чрез разумна експанзионна политика. Ще продължим да развиваме селекцията “Родна стряха”, както и устойчивото ни партньорство с българските производители - ще покажем още иновации в продуктово отношение. Например най-новата ни продуктова линия Lupilu, която включва всичко за бебетата и малките деца и част от която са и био детски пюрета с безапелационно съотношение качество-цена. Не на последно място, още по-активно ще фокусираме усилията си в това да допринасяме за един по-пълноценен и по-добър начин на живот.", "date": "2018.03.10", "title": "Милена Драгийска: Отличните работни условия и разнообразието от възможности правят “Лидл България” най-добрия работодател"}
{"url": "https://www.24chasa.bg/novini/article/6755925", "text": "“Лидл България” открива 300 нови работни места в София. Те са за позицията касиер-продавач с начална брутна заплата от 1260 лв., от която 60 лв. са под формата на ваучери. Това съобщи в петък Милена Драгийска - главен изпълнителен директор на “Лидл България”. Компанията гарантира фиксирано увеличение след първата година и ръст след третата година до над 1 600 лв. с включени отново и ваучери за храна. Кандидатстването за позициите е отворено още в петък на jobs.lidl.bg. “Всеки, който има интерес да се развива в сигурна и утвърдена световна компания като “Лидл България”, може да се запознае със свободните позиции за касиер-продавач в столицата”, казаха от компанията. Новината идва месец, след като търговската верига бе отличена с приза “Най-добър работодател” на България за 2017 в класацията на консултантската компания Aon. Наградата отразява високата ангажираност и отдаденост на хората, които работят във веригата, и е естествен резултат от отличните условия и възможностите за развитие, които получават в компанията. Освен отлично заплащане предложението на веригата за позицията касиер-продавач в столицата включва още модерна работна среда, допълнително здравно застраховане, възможности за гъвкаво работно време, както и възможности за развитие. “Всеки десети в компанията е получил възможност за кариерно развитие. Редица от нашите кадри както в централата, така и на различни ръководни позиции извън нея, са били касиер-продавачи”, обясни Драгийска. И добави, че освен управители на магазин, някои от тях са стигнали до позицията на регионални мениджъри, които отговарят за няколко обекта. Над 20% от кадрите по високите управленски етажи са завърнали се от чужбина българи, които са завършили образованието си извън страната. “Лидл България” може да се похвали и с много по-добър показател по отношение на равнопоставеността спрямо доста западни държави. Малко над 34% от ръководните позиции са заети от жени. “И това не се дължи на мен”, пошегува се Драгийска. Тя добави, че когато открие наистина добри кадри, компанията заслужено им дава възможност да направят следващата кариерна стъпка. Освен това “Лидл България” е единственият търговец у нас с електронно отчитане на работното време - това означава, че всеки служител на нормирано работно време - каквито са и касиер-продавачите, по електронен път отчита своята работа и почивки. Така се гарантира плащане до минута точност на изработените редовни или извънредни часове. Именно заради точността и коректността този вид електронно отчитане е много харесвано от служителите. Касиер-продавачите във веригата получават и разнообразни възможности за обучение, което трае поне шест седмици, допълнителна квалификация и кариерно развитие. Бюджетът, който ежегодно компанията отделя за обучение, е шестцифрен. “Лидл България” се насочва към всички възрастови групи - от най-младите до служители на възраст 50 плюс. Драгийска обяви, че в компанията има широк спектър от възможности в разнообразни сфери като строителство, продажби, логистика, стоково снабдяване и маркетинг. От компанията допълват, че предлагат и ще продължават да предлагат на своите служители най-добрите условия, разнообразни възможности за развитие, сигурност и коректност. “Най-ценното в една компания са хората, които стоят зад нея, затова няма да спрем да казваме, че успехът на “Лидл България” - това са нашите служители. Вярваме, че ще намерим тези нови 300 души, които ще обогатят силния ни екип и които ще разпознаят себе си в нашия девиз: “Успехът си ти”, обяснява Драгийска. И допълни, че състезанието за качествени кадри вече е не само в България, но и в цяла Европа. Тенденцията вече била такава, че не работодателите избирали своите служители, а обратното - хората избират компаниите, за които да работят Радвам се, че “Лидл България” осъзнава тази нова реалност и именно заради компании като нея няма смисъл от емиграция”, заяви Мирена Колева, собственик и управител на P&P Bulgaria и председател на БЕСА (Bulgarian Executive Search Association). Освен наемането на нови хора в София тази година “Лидл България” планира и откриването на поне 7 нови магазина в страната. Те ще бъдат в големи градове като Пловдив и Варна.", "date": "2018.03.10", "title": "“Лидл” открива 300 нови работни места в София, отваря поне 7 нови магазина в страната"}
{"url": "https://www.24chasa.bg/novini/article/6755881", "text": "\"Спасението на българските евреи е нещо уникално за за цялото човечество. Най-голямата заслуга е на гражданите. Всички българи трябва да са годи! България се изправи срещу нацизма и каза една дума \"Не!\" Това заяви лидерът на Световния еврейски конгрес - милиардерът и бивш посланик на САЩ във Виена Роналд Лаудер на церемония по честването на 75 г. от спасяването на българските евреи. Наследникът на едноименната козметична империя благодари на премиера Бойко Борисов, че е призовал у нас вече да ме се провежда Луков марш. В синагогата дойдоха също кметът на София Йорданка Фандъкова и шефът на кабинета на премиера Румяна Бъчварова. Шефът на организацията на българските евреи \"Шалом\" връчи на Лаудер най-високото отличие - \"Шофар\". \"България беше единствената светлина преди 75 г. - някои го определиха като чудо. Всеки българин трябва да се гордее\", просълзи Лаудер присъстващите. Това е една от най-красивите сгради на синагоги в Европа, каза още Лаудер, който финансира и синагогата, и еврейското училище в София. \"Настоявам, че трябва да бъдат забранени проявите на нацистките прояви. Г-н Борисов, благодаря ви че се борите срещу тях. За мен е изключително преживяване да говоря на 75-ата годишнина\", каза Лаудер. Същото най-високо отличие \"Шофар\" получиха и премиерът Бойко Борисов, и кметът на София Йорданка Фандъкова. \"Ако имаше как, тази награда трябваше да се присъди на целия народ. Приемам я като малка частичка от него\", заяви Борисов. Подчерта какъв лукс е, че живеем днес в мир. Премиерът си спомни с умиление как при посещенията си в Израел дечица, които са второ-трето-четвърто поколение на спасени български евреи, му пеят \"Хей, ръчички, хей ги две\".", "date": "2018.03.10", "title": "Борисов и шефът на Световния конгрес с \"Шофар\" на 75 г. от спасението на евреите (Видео)"}
{"url": "https://www.24chasa.bg/novini/article/6755965", "text": "      Община Брезник ще потопи автентичното и традиционно за района граовско творчество и изкуство в контекста на Българското председателство на Съвета на ЕС. За популяризиране на българските приоритети в партньорство с местното най-голямо читалище “Просвещение 1870” община Брезник е разработила проект “Граовският фолклор свързва хората в ЕС” Така местната общественост ще се информира за Българското председателство и ползите от членството на страната ни в ЕС. В рамките на проекта през април в Брезник и село Ноевци ще бъдат проведени две конференции, в които ще бъде представена обстойна информация за същността и ролята на Българското председателство. Кулминацията на проекта ще е през юни, в рамките на дейностите за празника на града, когато ще бъде представено фолклорно матине - “Умеятелните граовци - ем сборую, ем пою, ем танцую\"  обясни зам.-кметът на общината Мария Добревска. По време на матинето ще бъдат представени две характерни за Граово книги. Първата е “Фолклорни танци и хора на песен от Граово”, чийто автор е известният хореограф и почетен гражданин на Брезник Лозан Иванчев, а втората - “Гонетка за счукналото село” на фолклориста Емилия Максимова. Чрез матинето организаторите се надяват да провокират местните хора от всички възрасти да издирват, съхраняват и популяризират автентичните граовски хора, песни и говор. Да популяризират Българското председателство, усилено се готвят и в община Трън. Техният проект “Младите хора с идеи за развитието на общината в духа на Българското председателство на Съвета на ЕС 2018 г.” ще бъде реализиран през април. Той ще включва информационна кампания в медиите, провеждането на целодневен семинар с младежи и кръгла маса с фотоизложба, съобщи Цветана Йорданова от местната администрация. В рамките на семинара участниците ще бъдат запознати със стратегическите документи на ЕС и целите на Българското председателство, както и перспективите за община Трън и област Перник. По време на кръглата маса ще бъдат отчетени резултатите от проведения семинар и ще се представят идеи за развитието на местната общност Фотоизложбата ще включва десет табла със снимков материал, показващ изпълнените проекти с европейско финансиране в община Трън.", "date": "2018.03.10", "title": "Фолклор и конференции популяризират Българското председателство в Брезник"}
{"url": "https://www.24chasa.bg/novini/article/6755985", "text": "Окръжният съд във Варна върна за ново разследване делото за наводнението в кв. “Аспарухово”, когато на 19 юни 2014 г. загинаха 13 души, 4 от които деца, а десетки загубиха домовете си. В края на миналата година Варненската окръжна прокуратура прекрати разследването за трагедията с основния мотив, че тя е предизвикана от природно бедствие, за което няма виновни. Окръжните магистрати обаче смятат,че прокуратурата не си е свършила докрай работата. “При всеки дъжд излизаме навън. Страхът скоро няма да си тръгне. Доволен съм, че разследването ще продължи, защото след такава трагедия някой трябва да поеме отговорност Голяма част от хората, чиито къщи бяха наводнени, ги ремонтираха и се върнаха в домовете си. Някои още са при роднини. Но никой няма да върне умрелите.” Това каза за “24 часа” медиаторът Хасан Жеман, който работи с близките на жертвите от потопа. Самият той е преживял целия ужас. Преди 4 г. досъдебното производство беше образувано по чл. 123 от НК - за причинена смърт поради незнание или немарливост при упражняване на длъжността, който предвижда до 5 г. затвор. След като 2 г. нямаше резултат от разследването, през юни 2016 г. то беше иззето от МВР и поверено на екип от трима следователи. Тогава от прокуратурата съобщиха, че това се прави, за да може разследването да приключи в по-кратки срокове. Година и половина по-късно то бе прекратено, без да установи виновни. В частно наказателно дело варненецът Ангел Ангелов подаде жалба. Според Варненския окръжен съд проведеното разследване не е всестранно и пълно. Съдът разпореди окръжната прокуратура да установи има ли допуснати нарушения от съответните длъжностни лица и дали те са можели да предвидят обществено опасните последици. Той върна делото за събиране на допълнителни доказателства. Приливната вълна тръгна от непочиствани години наред дерета, в които имаше десетки незаконно построени къщи. Множество са сигналите за незаконна сеч в района, но никой чиновник не е описал обезлесените площи. В оценката на вещите лица, представена пред разследващите, е записано, че МРРБ не е изпълнило задълженията си за оценка на геоложкия риск в района и двете дерета не са били описани като потенциално опасни обекти. Близките на жертвите от наводнението внесоха искове срещу държавата за близо 5 милиона лева. Те са категорични, че ще си търсят правата на всички възможни нива.", "date": "2018.03.10", "title": "Съдът върна делото за потопа в “Аспарухово”, който уби 13"}
{"url": "https://www.24chasa.bg/novini/article/6755814", "text": "Представители на ЕС и Япония потърсиха яснота от САЩ във връзка с новите тарифи на американския президент Доналд Тръмп за вносните стомана и алуминий, предава АФП. Еврокомисарят, отговарящ за търговията Сесилия Малстрьом и японският министър на икономиката Хирошиге Секо се срещнаха в събота в Брюксел, като по-късно към тях се присъедини и търговският представител на САЩ Робърт Лайтцингер. Тристранната среща бе насрочена преди повече от месец, като дневният ѝ ред бе свързан с китайските свръхдоставки на стомана, но по-рано Малстрьом заяви, че смята да поиска яснота от Лайцингер относно въведените в четвъртък от Тръмп вносни мита, равняващи се на 25% за стоманата и 10% за алуминия, предава Фокус. Никоя от страните не е дала пресконференция след тристранните разговори, но агенцията припомня намерението на Вашингтон да проведе разговори със всеки, желаещ да бъде изключен от действието на новите мита върху двата метала.", "date": "2018.03.10", "title": "ЕС и Япония потърсиха яснота от САЩ заради новите тарифи върху стоманата и алуминия"}
{"url": "https://www.24chasa.bg/novini/article/6755831", "text": "Високопоставен представител на Обединените арабски емирства заяви днес, че политиката на Турция към арабските държави в региона не е разумна и я посъветва да зачита суверенитета им, предаде Ройтерс. Отношенията между Турция и ОАЕ се обтегнаха заради подкрепата на Анкара за Катар, след като Саудитска Арабия, ОАЕ, Бахрейн и Египет наложиха санкции на Доха миналата година заради предполагаемата му подкрепа за ислямистки бойци. Катар отхвърля обвиненията. Не е тайна, че арабско-турските отношения не са на най-доброто им ниво, каза държавният министър на ОАЕ, отговарящ за външните работи. За да се нормализира ситуацията Анкара трябва да зачита суверенитета на арабските страни и да се държи със съседите си разумно и рационално, каза той, предава БТА.", "date": "2018.03.10", "title": "ОАЕ: Политиката на Турция към арабските държави в региона не е разумна"}
{"url": "https://www.24chasa.bg/novini/article/6755843", "text": "76-годишна жена е била убита от сина си след скандал в Бургас, фаталният инцидент е станал на 9 март вечерта. От полицията потвърдиха, като уточниха, че извършителят е задържан за 72 часа с прокурорско постановление. Драмата се разиграла в бл.5, в к-с \"Лазур\", в апартамента на семейство Чилибиеви. В 18, 18 ч., 35-годишният Мариан Чилибиев сам се обадил на тел.112 и съобщил, че майка му е в безпомощно състояние. Синът твърдял, че след като двамата се скарали той я бутнал, тя паднала и издъхнала. При огледа обаче по тялото на 76-годишната Бинка са открити множество синини, казаха от полицията. След аутопсията станало ясно, че жената е издъхнала от задушаване. Според съседи на семейството скандалите в дома на Мариан и майка му били почти непрестанни, от апартамента им често се чували крясъци.  Синът бил дипломиран учител по физическо възпитание, но от години не работел. Майка му все се притеснявала за него, опитвала да му намери работа, а той ставал все по-раздразнителен, разказаха съседки на убитата пенсионерка.", "date": "2018.03.10", "title": "Син уби майка си след скандал в Бургас, сам се обадил на 112 (Обновена)"}
{"url": "https://www.24chasa.bg/novini/article/6755858", "text": "Турският президент Реджеп Тайип Ердоган заяви днес, че операцията \"Маслинова клонка\" срещу сирийските кюрдски Сили за защита на народа (СЗН) в района на сирийския град Африн ще бъде разширена в посока към иракската граница и конкретно към кюрдския град Кобане, предаде агенция Франс прес. \"След като веднъж изчистим Африн от терористите, ще прочистим също Манбидж, Кобане, Тал Абияд, Рас ал Айн и Камичли\", заяви в град Мерсин турският президент в предавана по телевизията реч. Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции СЗН и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). Оттогава турските власти постоянно говорят за желанието си да продължат операцията още по на изток. Ердоган каза вчера, че турските сили ще отидат \"до иракската граница\", предава БТА. Турският президент редовно говори за Манбидж, където са разположени американски войници, което още повече обтегна отношенията между Анкара и Вашингтон, вече силно напрегнати поради американската подкрепа за Силите за защита на народа. Кобане има и символично значение, защото този град бе в центъра на интензивни боеве между \"Ислямска държава\" и СЗН, като кюрдите успяха да го превземат през януари 2015 г. след четири месеца боеве. Камичли до голяма степен е под контрола на местните кюрдски власти, но и силите на Дамаск имат ограничено присъствие там. В речта си Ердоган призова НАТО да подкрепи турската офанзива. \"Турция не е ли член на НАТО?\", запита той. \"Ние отговорихме на призивите [за намеса] в Афганистан, в Сомалия, на Балканите. Сега аз също призовавам, хайде, елате в Сирия. НАТО, защо не идваш?\". Сирийският център за наблюдение на човешките права съобщи днес, че турските сили и сирийските им съюзници са вече на четири километра от Африн. Вчера Ердоган заяви, че турските сили са готови да влязат в Африн \"във всеки момент\".", "date": "2018.03.10", "title": "Ердоган: Турската офанзива в Сирия ще се разпростре към други градове, контролирани от кюрдите"}
{"url": "https://www.24chasa.bg/novini/article/6755864", "text": "Властите в Ирак са започнали процедура за конфискуване на недвижими имоти, принадлежали на сваления и екзекутиран президент Саддам Хюсеин, негови роднини и приближени. Това съобщи днес базираният в Лондон панарабски вестник \"Ал Араби ал джадид\", цитиран от ТАСС. Според списъка, публикуван миналата седмица от иракската сметна палата, на конфискация подлежат активите на 4257 човека. Сред тях са деца и внуци на Саддам, бивши губернатори, министри и високопоставени чиновници от неговия режим, както и висши офицери и членове на разпуснатата партия \"Баас\". Подлежащите на отнемане жилищни и други недвижими имоти, разположени на брега на река Тигър в строго охраняваната \"зелена зона\", се оценяват на над три милиарда долара, пише вестникът, предава БТА. По-рано други арабски вестници съобщиха, че около 40 на сто от въпросните имоти понастоящем се ползват от действащи политици, депутати, военни командири и офицери.", "date": "2018.03.10", "title": "Властите в Ирак започнаха да конфискуват имотите на Саддам Хюсеин"}
{"url": "https://www.24chasa.bg/novini/article/6755873", "text": "Турските военновъздушни сили подложиха днес на бомбардировка центъра на град Африн в северна Сирия, предаде ТАСС, която се позовава на кюрдската информационна агенция Фърат. Според агенцията има убити и ранени, но точни данни за това няма. Сирийският център за наблюдение на човешките права съобщи, че турски сухопътни части са достигнали покрайнините на Африн, допълни Ройтерс. По данни на базирания в Лондон център турски войници и съюзените с тях сирийски бунтовници напредват към града на изток с подкрепата на удари от въздуха, предава БТА. Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции \"Сили за защита на народа\" (СЗН) и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). В началото на март, когато Турция обяви, че преминава към втора фаза на операцията \"Маслинова клонка\", интензивността на бойните действия се е увеличила рязко. По данни на Фърат броят на загиналите мирни жители на Африн и околностите му през последните дни са надхвърлили 200 души. Отрядите на СЗН загубиха 283 бойци. Турската армия и формированията на Сирийската свободна армия поеха тази седмица контрола над градовете Раджо и Джиндерес, които са от голямо стратегическо значение за достигането на главната цел на операцията \"Маслинова клонка\" - обсада и прочистване от \"терористи\" на град Африн.", "date": "2018.03.10", "title": "Турските ВВС бомбардираха центъра на Африн"}
{"url": "https://www.24chasa.bg/novini/article/6755879", "text": "Двамата германски журналисти, които бяха арестувани в Североизточна Гърция, близо до границата с Турция, за \"незаконно влизане в забранена зона\", бяха освободени днес след като бяха изправени пред съд в близкия град Орестиада, съобщи агенция Франс прес. Двамата журналисти, 33-годишна жена и нейният 31-годишен колега казали, че правят документален филм за германската телевизия А Ер Де за мигранти и \"неволно са проникнали вчера в забранената зона\", се посочва в съобщение на телевизионния канал. Според германското посолство в Атина и местните власти такъв вид инциденти \"се случват често\", тъй като въпросната зона не е достатъчно ясно означена или оградена. Поради това съдът е намерил журналистите за невинни, предава БТА. Районът, в който журналистите са били арестувани, е част от популярния маршрут за мигранти и бежанци, бягащи от Африка и Близкия изток към Западна и Северна Европа. Мнозина опитват да преминат през река Марица, минаваща по турско-гръцката граница. Миналата седица Турция арестува двама гръцки войници на турско-гръцката траница \"за незаконно влизане в Турция\". Двамата войници признаха, че са преминали граничната бразда, но обясниха, че са се заблудили в снега. Съд в Одрин отхвърли искането на гръцката страна задържаните да бъдат освободени.", "date": "2018.03.10", "title": "Освободиха двамата германски журналисти, арестувани на гръцко-турската граница"}
{"url": "https://www.24chasa.bg/novini/article/6755883", "text": "Анархисти, дошли от балканските страни, влязоха в сблъсък с гръцката полиция в Солун след като около 2000 души протестираха срещу национализма в региона, предаде Асошиейтед прес. Полицията използва сълзотворен газ и шокови гранати срещу анархистите, които се барикадираха в кампуса на Солунския университет. Законът забранява на полицията да влезе на територията на кампуса и да извърши арести, предава БТА. Събирането на балканските анархисти бе организирано, след като през януари крайнодесни активисти запалиха помещения на анархисткия колектив в Солун. Националистическото напрежение на Балканите се запазва, в Гърция и Македония неотдавна се състояха протестни митинги във връзка с продължаващия над две десетилетия спор за името на Македония, напомня АП.", "date": "2018.03.10", "title": "Гръцката полиция използва газ и шокови гранати срещу анархисти в Солун (Снимки)"}
{"url": "https://www.24chasa.bg/novini/article/6755905", "text": "Президентът на САЩ Доналд Тръмп съобщи днес в социална мрежа, че е разговарял по телефона с китайския президент Си Цзинпин за Северна Корея, предаде Ройтерс. \"Китайският президент СИ ЦЗИНПИН и аз говорихме дълго за срещата с КИМ ЧЕН-УН от Северна Корея. Президентът СИ ми каза, че оценява високо това, че САЩ работят за решаването на проблема дипломатически вместо да отидат към застрашителна алтернатива. Китай продължава да бъде полезен!\", написа в туитър Тръмп, предава БТА. Също днес Белият дом оповести, че Тръмп е обсъдил по телефона с френския президент Еманюел Макрон Северна Корея и новите американски вносни мита върху металите.", "date": "2018.03.10", "title": "Тръмп обсъди севернокорейската тема със Си Цзипин и Макрон"}
{"url": "https://www.24chasa.bg/novini/article/6755917", "text": "Европейският съюз не получи яснота дали САЩ ще бъде уважено искането неговите членки да бъдат освободени от наложените от Вашингтон мита върху вноса на стомана и алуминий. Това заяви днес европейският комисар за търговията Сесилия Малмстрьом след среща с американски пратеник в Брюксел, предаде Франс прес. \"Ние не получихме непосредствена яснота относно процедурата за освобождаване и разговорите ще продължат следващата седмица\", заяви тя в туитър, след като разговаря с постоянния търговски представител на САЩ Робърт Лайтхайзър. Японският министър на търговията също опита днес в Брюксел да издейства изключение за страната си от американските вносни мита за стомана и алуминий и призова за предпазливи действия в спора, който има опасност да се разрасне в търговска война, предаде Ройтерс. Министърът на икономиката, търговията и промишлеността Хирошиге Секо заяви на пресконференция, че на днешните преговори в Брюксел Лайтхайзър само е обяснил графика и процедурата, които Вашингтон смята да следва, предава БТА. Президентът на САЩ Доналд Тръмп подписа документ за налагане на вносно мито от 25 процента за стоманата и 10 процента за алуминия, който трябва да влезе в сила до 15 дни. Той обаче освободи Канада и Мексико от тези мита и даде надежда, че има възможност да освободи и други съюзници. \"Изразихме притесненията си. Това може да разстрои световните пазари на стомана и алуминий и да има негативно влияние\", каза Секо пред репортери, след като се срещна с Лайтхайзър. Търговският представител на САЩ разговаря днес заедно и поотделно с Малмстрьом и Секо, отбеляза Асошиейтед прес. Агенцията припомни, че през миналата година страни от ЕС са изнеси около 5,5 милиона тона стомана за САЩ. През 2017 г. САЩ са купили 5 процента от японската стомана и едва 1,1 процента от китайската.", "date": "2018.03.10", "title": "Еврокомисар: ЕС няма яснота от САЩ дали ще плаща новите мита"}
{"url": "https://www.24chasa.bg/novini/article/6755707", "text": "12 криминално проявени мъже  на възраст от 18 г. до 63 г. , всички от бургаския квартал „Горно Езерово“, са задържани при спецакция на полицията за противодействие на имуществените престъпления, зачестилите нарушения на обществения ред и за установяване на обявени за издирване лица. Проверени са общо 15 адреса в квартала, образувани са 11 преписки за извършени различни  престъпления, сред които кражби и причиняване на лека телесна повреда. Съставени са четири акта за нарушения на Закона за българските документи за самоличност и 13 протокола за полицейско предупреждение във връзка с образуваните преписки. В хода на операцията са задържани двама мъже, обявени за местно и общодържавно издирване.", "date": "2018.03.10", "title": "Масови арести в Бургас, 12 зад решетките за кражби и побоища"}
{"url": "https://www.24chasa.bg/novini/article/6755717", "text": "Изпитание на високоскоростен влак \"Фусин\" с дължина 415 метра и максимална скорост 350 километра в час бе извършено в Пекин, предаде ТАСС. Според съобщението на железопътната корпорация на Китай Си Ар Ар Си Таншан (CRRC Tangshan) тест на такава влакова композиция се прави за първи път. Новият прототип на влак се състои от 16 вагона, тоест композицията е с двойно по-голяма дължина отколкото досегашните високоскоростни влакове. Транспортното средство може да превози над 1100 души едновременно, предава БТА.  Планира се да бъдат осъществени общо 28 предварителни теста преди влаковата композиция да бъде пусната в масово производство. Модел \"Фусин\" представлява ново поколение високоскоростни влакове. Те са конструирани изцяло в Китай. Характеризират се с ниско потребление на енергия и по-дълъг срок на експлоатация. Към момента най-високата скорост, която достигат пътническите влакове в Китай е 350 км в час. През септември миналата година подобна влакова композиция започна да обслужва един от най-натоварените маршрути Пекин-Шанхай. Железопътната мрежа на Китай е с дължина около 124 000 километра, като от тях над 22 000 километра са високоскоростни железопътни магистрали, отбелязва ТАСС.", "date": "2018.03.10", "title": "Китай за първи път изпробва влак с дължина над 400 метра при скорост 350 км в час"}
{"url": "https://www.24chasa.bg/novini/article/6755726", "text": "Повече от 19 хиляди руски туристи са посетили България през декември и януари тази зима, което е увеличение от 1,3 на сто в сравнение със същия период на миналата година. Това каза министърът на туризма Николина Ангелкова на среща с Михаил Малцев, изпълнителен директор на Уралската Асоциация по туризъм, съобщи пресслужбата на министерството на туризма. Ангелкова допълни, че Русия е по традиция сред основните туристически партньори на страната ни, предава БТА. На срещата двамата дискутираха вариантите за разширяване на възможностите руският потребител да ползва у нас здравни пакети или корпоративен отдих на руски институции и компании. Един от акцентите на разговорите бяха начините за популяризиране на руския пазар на типично българските лечебни и оздравителни практики и на уникалните методи и процедури, които не се срещат в други страни. За това предпоставка са уникалните качества на минералната вода и лечебната кал в България. Ангелкова заяви, че в страната има над 600 минерални извора с различни характеристики, подходящи за лечение на множество от най-разпространените заболявания. В момента експерти на министерството и представители на бизнеса разработват спа дестинации, които ще помогнат за популяризирането на възможностите за оздравителен туризъм в България, каза министърът. Тя уточни, че дестинациите са седем из цялата страна. Те дават информация за общите характеристики и качествата на водата в даден район, за климата и туристическите атракции. И покани събеседника си да посети през лятото България и родното Черноморие. Малцев посочи, че приветства усилията на българското министерство за създаването на специализиран туристически продукт в помощ на руските гости. Той допълни, че асоциацията ще подкрепя всяка добра идея, която подпомага развитието на туризма в двете страни. \"Надявам се и в бъдеще сътрудничеството между българското министерство на туризма и Уралската асоциация по туризъм да се задълбочава и развива\", отбеляза Михаил Малцев. По-рано днес Николина Ангелкова откри българския щанд на международното туристическо изложение за професионалисти \"Интурмаркет\". Форумът се провежда в периода между 10-12 март в Москва за тринайсета поредна година. Тази година България е представена с национален щанд на площ от 100 кв. метра. Заедно с министерството на туризма съизложители са български общини и представители на бизнеса, съобщи пресслужбата на министерството на туризма.", "date": "2018.03.10", "title": "Над 19 хил. руски туристи са избрали България за зимна почивка за 2 месеца"}
{"url": "https://www.24chasa.bg/novini/article/6755737", "text": "Почитателите на ските и сноуборда в японската префектура Ниигата ще могат да използват ново преносимо устройство, което ще помага на спасителите бързо да ги намират в случай на бедствена ситуация, предаде ТАСС. Забележителното при устройството е, че може да предава сигнали дори от места, където съвременните мобилни комуникации не работят, предава БТА. Приспособлението с размерите на длан автоматично предава сигнал за местоположението на носещия го човек на всеки няколко минути, който може да бъде проследен чрез компютър или смартфон.", "date": "2018.03.10", "title": "Ново преносимо устройство предава сигнали от места без покритие"}
{"url": "https://www.24chasa.bg/novini/article/6755770", "text": "Днес отпуснали 3 млн. лв. за язовир „Рогозен“ 1. Добре, браво, но защо сега? Как сега да се укрепва стена, като язовирът е пълен? Това трябваше да се случи преди 4 години при първото наводнение. Не можеш да кърпиш на парче, където стане криза, това иска системна държавна политика. Крайно време е да се започне. Това каза за „Фокус“ лидерът на БСП Корнелия Нинова след посещението си в бедстващите села в община Хайредин. Тя уточни, че преди това е била в Крушовица, Липница и Мизия. „Хората са изключително притеснени. От три-четири дни отново са събрали най-необходимите неща“, каза лидерът на БСП и уточни, че те стоят на най-високо в населените места и не смеят да си влязат в домовете си. „Много са уплашени. Сега е важно на тях да помогнем като първа мярка“, каза Нинова и заяви, че оттам нататък е необходима желязна политика и дисциплина по отношение на това, което се случва. „Абсурдно е това да продължава по този начин“, коментира Корнелия Нинова. Тя обърна внимание, че наводнението в Мизия се е случило преди 4 години и отбеляза, че нищо не е свършено за това време. „Прокуратурата през 2017 г. излиза с доклад до Министерски съвет и казва 205 язовира са в техническо неизправно състояние и са опасни за живота на населението. Спрямо 2015 г. са се увеличили, т.е. положението се влошава. През цялото това време пълен хаос и нищо не се прави. Днес Министерски съвет демонстрира безсилие. Борисов се чуди хидроинженерите ли да вика, кметовете ли да вика, министрите ли да пита. Ядосан, че положението било такова. Ти управляваш 8 години, на кого се ядосваш?“, коментира Нинова. Тя заяви, че БСП предлага решение на проблема. „Първо, като прехвърли на общините отговорността за язовирите да бъдат така добри да прехвърлят и пари, с които да финансират общините да поддържат тези язовири. Иначе няма как да стане. Държавата избяга от тази отговорност, хвърли я на кметовете, но те нямат пари. Второ, да дадат пари на кметовете да почистят коритата на реките. И от това държавата избяга, и го даде на кметовете, без да ги финансира. Трето, пълен преглед на язовирите, дадени на частни лица на концесия. Гледат си шараните вътре, трупат си печалбата - никаква грижа няма за тяхната техническа поддръжка. Който не е свършил тази работа, да му се прекратява в една концесия. Четвърто, законът, който приеха за водите и с който създадоха един съвет от 9 министерства и 265 кметове вътре, е абсолютно неработещ. Всеки си прехвърля отговорността един на друг и няма никакъв резултат. Да отменят тези текстове и да приемем в закона единен държавен орган, който да се грижи за това. Тук държавата трябва да има роля и да поеме отговорности. Извадиха държавата от ключови сектори в България. Ето го резултата - пълен хаос, безхаберие и хората пак по баирите, в стрес и в паника“, заяви Нинова. Лидерът на БСП отбеляза, че трябва тези, които досега са били виновни за случващите се бедствия, да се намерят, да се разследват, да се съдят и да си носят отговорността. „Днес в Мизия хората ме питаха: Кой пое отговорност, че преди 4 години ни издавиха? Никой, пълно безхаберие, а има отговорни за това. Накрая да не се оправдават, че вали дъжд. Дъжд ще вали винаги. Няма как да го спрем. Държавата да се вземе в ръце, да си влезе в ролята, да изпълни тези неща, които предлагаме и да се види, че ще има резултат“, заяви Нинова. На въпрос кога трябва да се случат тези неща, Корнелия Нинова отговори: „Вчера, онзи ден, преди четири години. Буквално незабавно трябва да се направят тези неща“.", "date": "2018.03.10", "title": "Нинова: Преди 4 години трябваше да се отпуснат пари за язовира в Хайредин"}
{"url": "https://www.24chasa.bg/novini/article/6755772", "text": "Престъпленията се извършват по-често от така наречените „лица от маргинализирани общности“. Това каза за „Фокус“ гл. комисар от резерва Калин Георгиев и главен секретар на МВР в периода 2009-2013 година. „Престъпленията се извършват не защото те са роми, или българи, или турци, или арменци, а защото тези хора са загубили, или никога не са имали представа за елементарни понятия като „добро“, „зло“, „престъпление“, „наказание“. Липсват им базисни житейски представи, което идва от необразованост, липса на интегритет в обществото, отчуждение, или отказ за разбиране, но в никакъв случай това не е признак“, заяви той. По думите му животът по правилата на гетото и алиенацията на тези общности води до такъв тип престъпления. „Бил съм участник в разследването на изключително жестоки престъпления, извършени от представители на маргинализирани групи, които са били както от ромски, както от български, така и от турски произход“, обясни той и посочи за пример изключително жестоко убийство на възрастна жена в Искърското дефиле преди около осем години. „Действително престъплението беше извършено от роми, които са я убили, защото са били гладни и, когато моите колеги от Института по психология се опитаха да им направят психологическо изследване, то не можа да бъде осъществено, защото коефициентът им на интелигентност беше под 40“, поясни гл. комисар Георгиев. Той коментира, че липсата на възпитание, на семейна среда, на училище – цяла палитра от познания, които някои деца или представители на отделни общности не получават, води до престъпления. Гл. комисар Калин Георгиев добави, че държавата и обществото разполагат с религията и с институции, свързани със социални, културни и научни дейности, които биха могли по някакъв начин да създадат тези основни, базисни понятия.", "date": "2018.03.10", "title": "Бивш главен секретар на МВР: Липсата на възпитание води до престъпления"}
{"url": "https://www.24chasa.bg/novini/article/6755776", "text": "След разпоредената днес от премиера Борисов извънредна проверка на язовир „Рогозен”- 1 край водоема във Врачанско с компрометирания преливник дойде Красимир Първанов, зам.-министър на енергетиката. Проблемите с водоема, който е последен в каскадата с още 15 язовира, възникна при обилното снеготопене в началото на седмицата. Тъй като преливникът му е компрометиран от 2016 г., от там взе да прелива вода, която застраши хора по течението на река Бързина, където се излива водната маса. Превантивно от домовете им бяха изведени 8 души, но до водно бедствие не се стигна. Днес зам.-министър Първанов се увери в присъствието на областния управител на Враца Малина Николова, че преливникът е укрепен със скална маса и към този момент опасността от голяма приливна вълна е ликвидирана. Решението обаче е временно, защото още при следващия обилен дъжд тази преграда може да рухне, стана ясно при проверката. По-рано днес министър-председателят Борисов свика спешно заседание на кабинета, чиято основна точка беше кризата с язовирите в Северозападна България. Кабинетът отпусна 3 млн. лв за справяне с критичното положение в община Хайредин. Ремонтът на водоема Рогозен”- 1 може да започне още от утре, обяви след заседанието вицепремиерът Томислав Дончев. След посещението си в бедстващите села в община Хайредин лидерът на БСП Корнелия Нинова попита защо правителството взема сега спешни мерки за ремонта на опасните водоеми, като това е трябвало да стане преди 4 години при първите големи наводнения в района. Според нея решаването на проблемите на парче само ще ги задълбочи.", "date": "2018.03.10", "title": "От утре почва спешен ремонт на опасния язовир „Рогозен”-1"}
{"url": "https://www.24chasa.bg/novini/article/6755775", "text": "Турция се нуждаеше спешно да купи зенитни ракетни системи и затова направи избор в полза на руските \"Триумф\", заяви турският външен министър Мевлют Чавушоглу в интервю за германското издание \"Цайт онлайн\", цитирано от ТАСС. \"Те ни бяха спешно необходими, защото нямаме системи за противоракетна отбрана. В САЩ имахме проблем дори с покупката на обикновено оръжие поради съмнения /в тази връзка/ в Конгреса. Трябваше да си доставим от някъде ракетни комплекси. Ако правителството на САЩ може да гарантира, че Конгресът ще позволи, ще купим от тях системи Пейтриът\", каза той. \"Бихме купили и от германците, като имаме предвид качеството. Но щом не получаваме нищо от съюзниците си, трябва да си ги доставим отнякъде\", каза Чавушоглу, предава БТА. През ноември 2016 г. стана известно, че Турция и Русия водят преговори за закупуване на системи С-400. Фактът за подписването на договора бе потвърден от Русия на 12 септември 2017 г., когато и турският президент Ердоган съобщи, че по договора е внесен аванс. Турция ще бъде първата страна членка на НАТО, която ще получи от Русия зенитно-ракетни системи С-400. Количеството досега официално не е уточнявано.  Турция и САЩ са се договорили за стабилизиране на ситуацията в района на сирийския град Манбидж, каза още Чавушоглу. Договорихме се с американците за стабилизиране на ситуацията в Манбидж и градовете на изток от р. Ефрат. Създадохме работни групи за това, каза Чавушоглу. Тилърсън отбеляза, че на 19 март ще се срещне с американския държавен секретар Рекс Тилърсън. Тази седмица турският президентски говорител Ибрахим Калън заяви, че САЩ трябва да попречат на прехвърлянето на кюрдски отряди от Силите за защита на народа (СЗН) от района на сирийския град Манбидж към Африн, където Турция извършва военна операция. Между Турция и САЩ има редица разногласия, сред които спорове във връзка с подкрепата, оказвана от Вашингтон за сирийските кюрдски сили в рамките на борбата срещу \"Ислямска държава\".", "date": "2018.03.10", "title": "Чавушоглу: Турция се нуждаеше спешно от зенитни ракетни системи, затова избра руските С-400"}
{"url": "https://www.24chasa.bg/novini/article/6755781", "text": "Либийската брегова охрана спаси днес 125 мигранти от повреден плавателен съд в Средиземно море, съобщи представител на военноморските сили, цитиран от ДПА. Мигрантите са били предимно африканци, сред които четири деца и четири жени, уточни на брифинг говорителят на либийските военноморски сили Аюб Касем. Имало е и двама души от Бангладеш, предава БТА. Спасителната операция е била проведена край град Зауия, западно от Триполи, където се развалил двигателят на гумената лодка с мигрантите, каза Аюб Касем. Няма пострадали. В Либия цари хаос след свалянето от власт на Муамар Кадафи през 2011 година. Северноафриканската страна се превърна в голям транзитен маршрут за мигранти, предимно африканци, които се опитват да достигнат Европа по море.", "date": "2018.03.10", "title": "Край бреговете на Либия са спасени 125 мигранти"}
{"url": "https://www.24chasa.bg/novini/article/6755794", "text": "Председателят на УС на Агенция „Пътна инфраструктура” – инж.Дончо Атанасов, областният управител Недялко Славов, директорът на ОПУ-Смолян инж.Костадинка Миланова, кметът на община Смолян Николай Мелемов и заместникът му инж. Мариана Цекова, геолози, проектанти, представители от ВиК и EVN, кметове на околните населени места, служители от Горското стопанство днес направиха оглед на място на свлачището край Тикале, на главния път Смолян-Мадан. Наблюдение на терена е направено и от дрон. Това съобщи пресслужбата на  . След направения оглед и проведеното съвещание с геолози, проектанти и представители от всички заинтересовани служби, се установи, че състоянието на срутището е много тежко и обхваща много голяма територия, с което излиза далеч извън сервитута на главния път. Реализирано е свлачище от блоков тип, като пукнатините са съизмерими с наклона на терена 60-70 градуса. Свлачището се осъществява от долу-нагоре чрез освобождаване на свлечени скални блокове в долната част на ската. Оформени са няколко свлачищни отстъпа с височина от 2 до 4 метра. Към момента на огледа най-горният свлачищен отсег е достигнал електропровод 110 KV. В свлачищното тяло попада електропровод 20 KV. Свлачището е активно с непрекъсната поява на нови пукнатини, чиито размери в момента са около 100 на 150 метра. Установено е наличие на стичащи се повърхностни води. Над веждата на свлачището преминава водопровод Ф400, който е препоръчително да се обследва. Инж. Атанасов каза, че още в понеделник от АПИ ще бъде проведено съвещание с всички водещи специалисти в тази област и ще бъдат взети конкретни мерки. Най-добрите екипи за обследване и проучване ще работят, за да не се допусне прекъсване на електрическата и ВиК комуникация до населените места. Ще бъде обсъден и вариант за изграждане на алтернативен път през Орешец-Влахово, тъй като геоложката структура на скалите при свлачището в района на Тикале показва, че има предпоставки проблемът да възниква периодично. В момента в сервитута на главния път от републиканската пътна мрежа няма свлачище с по-голям размер. Подчерта се, че свлачището е изключително опасно за разчистване, поради наличието на множество големи по размер надвиснали скални късове. Въпреки това ще бъде направен опит за разчистване и пускане на движението за аварийни случаи в едната пътна лента. Ще бъде направена организация за продължително наблюдение на свлачището, поради голямата му активност. Усилията в най-краткосрочен план се насочват към спешно разчистване на пътя Рудозем-Смилян, за да бъде частично облекчен трафика в региона.", "date": "2018.03.10", "title": "Свлачището на пътя Смолян-Мадан заплашва електропровод, пукнатините са по 150 м (Снимки)"}
{"url": "https://www.24chasa.bg/novini/article/6755280", "text": "Росен Ангелов се самоубива във вилата в Луково. Защо така подозрително бързо излиза неговата ДНК експертизата? Той ли е Горският човек, убил шестимата в Нови Искър действително? Българите, които следят със затаен дъх разплитането на едно от най-кървавите престъпления у нас, задават въпроси. Истината е, че за самоличността на убиеца от Нови Искър Росен Ангелов се ползват услугите на частна лаборатория, която свърши работата за 3 дни. Ако е трябвало да се ползват услугите на Научноизследователския институт по криминалистика (НИК), вероятно българите щяха да излязат недоволни на улицата, както в Пловдив, за да питат защо се бави истината? А истината е, че в този институт експертите са затрупани от работа. А иначе в него има ДНК проби на 13 000 бандити, взети от 2008 г. насам. И ако те извършат престъпление и бъдат заловени, скоро ще бъдат разкрити за старите си грехове. Както всяка вечер, го правят детективите от “Местопрестъплението...” и други аналогични филми, където техниката “хваща” за минути жестокия убиец. Причината това да не се случва в нашия държавен институт, е, че досега нямаше консумативи, спомагателно оборудване и хардуер за изготвяне на техен ДНК профил. Те вече са доставени. И така данните от ДНК анализа на частната лаборатория бяха съпоставени с пробите на Росен Ангелов, които се съхраняват в НИК. Като осъждан за изнасилване пробите му са взети през 2007 г. и оттогава са в базата данни. Сравнението доказва безспорно, че самоубилият се е Горския човек, както бе наречен шесторният убиец. Росен Ангелов нямаше валидни документи и се укриваше 8 години заради влязла в сила нова присъда за блудство. Така само за дни благодарение на ДНК анализа престъплението беше доказано при липса на свидетели на стрелбата в къщата в Нови Искър. Не така обаче става за всяко престъпление, разкриването на което зависи от ДНК профила на извършителя, оставен на местопрестъплението. Преди месец 34-годишният Венцислав Димитров излезе от ареста в Кърджали, където прекарал 8 месеца. Той е обвинен за два грабежа на жени през 2017 г. Първата изнасилил, втората не успял, въпреки че опитал По разследването е назначена ДНК експертиза, за да се докаже вината на Венцислав. Забавила се над 8 месеца, а той не може да бъде задържан повече от този срок за престъпленията, в които е обвинен. Така го освободиха срещу “подписка”. Причината ДНК анализът да се забави е, че в НИК през това време пристигат нови искания за изследвания за по-тежки престъпления, от друга страна, липсват достатъчно експерти, апаратура и консумативи в отдела, който се занимава с тези анализи. В МВР има хиляди ДНК проби на неизвестни хора, които са иззети от различни местопрестъпления. Възможността за сравняване на регистрираните в полицията като обвиняеми с неизвестните ДНК профили, може да се окаже решаваща за разкриването на серия от убийства, изнасилвания, кражби, грабежи От 2014 г. всички обвиняеми за престъпления от общ характер се регистрират в полицията. Освен личните им данни, снимките и пръстовите отпечатъци в регистрацията е включено и вземането на ДНК проба от тях. Оттогава броят на пробите расте всяка година, но не беше възможно да се изготвят профили, за да се сравняват с иззети от местопрестъплението биологични следи. Ролята на ДНК експертизата за разкриването и доказването на престъпления става все по-важна за полицията, прокуратурата и съда. Неслучайно след шесторното убийство в Нови Искър главният прокурор Сотир Цацаров призова депутатите да дадат финансирне на НИК, за да извършва институтът бързо експертизите. В НИК се правят по над 5000 експертизи всяка година в 20 области на криминалистиката Неофициално от МВР признават, че с щата и оборудването си НИК не може да поеме всички криминалистични изследвания в страната. В института работят около 120 души с администрацията. И в момента се търсят с конкурс двама експерти в отдела, който изготвя ДНК анализите. Венцислав обаче няма ДНК профил, който да се съхранява в базата данни на МВР. За сравнение аналогичен случай беше решен наскоро в Пловдив благодарение на ДНК профил. През декември 2017 г. в Пловдив са извършени две изнасилвания При двата случая от биологични следи е установен ДНК профил. Той съвпада с този на Владимир Петков - 32-годишен мъж от града, който е лежал в затвора за изнасилвания. Така той е арестуван и обвинен в двете престъпления. Според криминалисти делото за убийството на Георги Игнатов в Борисовата градина щеше да е много по-лесно за доказване, ако по ножа, с който е убит ученикът, имаше следи. Оръжието беше открито година и половина след престъплението - когато бяха арестувани Йоан Матев и брат му Марсел, който посочи шахтата, където е изхвърлено. Беше назначена ДНК експертиза, но по ножа нямаше биологични следи - нито от жертвата Георги, нито от Йоан Матев. Оказа се, че за времето, през което оръжието е престояло там, климатичните условия са заличили всички следи. За сметка на това обаче по разследването за убийството на Георги са назначени много други експертизи, които според прокуратурата категорично доказват, че Йоан Матев е убиецът. И при това престъпление няма очевидци, но трасологичната експертиза показва, че раната на Георги съвпада с размера на ножа от шахтата Ръстовата експертиза показва пълно съответствие на височината на заснетия от камерите бягащ младеж с ръста на Йоан Матев. Експертиза от мобилния оператор пък показва движението на подсъдимия, който точно по времето на убийството е бил в района на местопрестъплението. ДНК експертизата за доказване на престъпления е въведена в България през 1992 г., а опитите за това са от 1988-а. Първият случай на доказано убийство с ДНК анализ е по дело от 1992 г. в Бургаска област. Най-известният случай от последните години, при който ДНК експертизата се оказа решаваща за изхода на делото, бе убийството на сестрите Белнейски в Пазарджик. През 2014 г. Лазар Колев окончателно беше осъден на доживотен затвор.  На 31 януари 2006 г. Росица и Христина Белнейски от Пазарджик са открити мъртви в местността Грамадите между Брацигово и Пещера. Децата са брутално изнасилени. Няма следи от извършителя. Взети са вагинални натривки от жертвите и биологичен материал под ноктите им. Тогава са изолирани два ДНК профила на мъже, но се оказва, че са непълни и негодни за доказателство, дори извършителят да бъде открит. Пробите са изпратени в лаборатории в САЩ, Великобритания и Австрия. Резултатът е същият. През 2008 г. телата на сестри Белнейски бяха ексхумирани за търсене на нови биологични следи от убиеца. Изготвени са няколко ДНК експертизи, включително и в Медицинския университет в София. Въпреки първоначалното заключение през 2006 г., че няма достатъчно годен материал за ДНК профил, после се оказва, че това не е така. Освен спорната по делото ДНК експертиза не по-малка загадка са и показанията на свидетеля Владимир Славов-Иширковеца.   Той е вкаран в килията на Лазар Колев като информатор на полицията. В показанията си твърди, че Колев му споделил как е убил с колата си сестрите случайно. Иширковеца е рецидивист, лежал в затвора за измами, грабежи, трафик на проститутки. През септември 2015 г. той изчезна безследно и все още се издирва от Интерпол. През февруари 2016 г. на пътя Силистра-Шумен е открит автомобил, седалките на който са пропити с кръв. Извършен е анализ, от който е направен ДНК профил. Сравнение с наличните в НИК профили показва съвпадение с този на Владимир Славов-Иширковеца. Негови проби са взимани като обвиняем и осъждан за различни престъпления. Разследването по случая продължава. Иширковеца обаче не е открит до днес. Друг голям казус, свързан с ДНК експертизи, се очаква да се реши скоро във Върховния касационен съд. Това е убийството на Яна Кръстева в Борисовата градина на 9 юли 2011 г. Подсъдим по делото е Николай Русинов-Чеци, който е в ареста вече 7 г. без окончателна присъда. Във фаталната нощ той и Яна си тръгват от заведението “Маймунарника” и се усамотяват в храсти до конната база в парка. Следващия ден Яна е открита пребита до смърт. Първо за убийството е задържан Николай Русинов, след това е пуснат, в ареста е прибран бездомникът Пламен Трифонов, след това отново Чеци. И до днес той не отрича, че е правил секс с Яна, но не признава, че я е убил. Оставил я да спи зад храстите и си тръгнал.  Както при всяко тежко престъпление и тук е назначена ДНК експертиза, която е ключова по делото. Открити са 5 косъма от Чеци по тялото на момичето, за които ДНК експертизата е категорична, че са негови. Но има и косми от двама други, които не са установени по делото. За тези косми също е назначена ДНК експертиза. Изведен е профил, който обаче не съвпада с нито един от познатите в МВР. Обвинението на Чеци е, че е убил Яна точно с тези неустановени хора. Делото веднъж беше върнато от ВКС за ново разследване точно заради неясноти по ДНК експертизите. “Обект на ДНК изследване съвсем не са биологичните следи от кръв (по панталон и потник), а друг клетъчен материал, извлечен например от дъното на вътрешната част на панталона и от възелче на презрамката на потника”, пише в решението на магистратите, с което връщат делото на апелативния съд. Част от космите на другите хора са изследвани и в Австрия. От протокола за оглед пък станало ясно, че върху гърдите и корема на Яна Кръстева са намерени два косъма на Николай Русинов и косъм от крак на неустановен човек. Третият косъм на неизвестен човек бил иззет от половата област. За тях са направени ДНК профили, но е прието, че са попаднали по тялото на Яна случайно. ДНК експертизата показва още, че клетъчен материал от третия неизвестен човек се намирал върху плъзгача на ципа на панталоните на Яна. Николай Русинов е осъден доживот и при потворното разглеждане на делото, по което трябва да се произнесе окончателно ВКС. ДНК материал от мъж, изнасилил жена, може да се изолира до 4 дни след извършване на престъплението. При това въпреки че жената се е измила, обяснява доц. д-р Александър Апостолов, дм, началник на Клиниката по съдебна медицина и деонтология в Александровска болница, който е и шеф на лабораторията за съдебномедицински ДНК анализи. “Ние преценяваме откъде е най-удачно да се вземе материал, за да се проведе изследването”, казва докторът, който има над 15 г. опит в сферата. Лабораторията е в три стаи, обособени в сектори. Влиза се с калцуни и маски, за да се избегне замърсяване. В първия сектор от изследваните проби се извлича ДНК чрез екстракция. При изнасилване например се търси генетичен материал във влагалището на жертвата, оставен от извършителя - чрез Y хромозомни генетични маркери, или т.нар. мъжко присъствие Възможно е да се извлече материал, дори половият акт да не е завършил със семеизпразване. “При триенето остават епителни клетки, излющени от половия член на извършителя, освен ако не е ползвал презерватив”, обяснява доц. Апостолов. Дори да е ползвал, има и други възможности за отлагане на биологичен материал. Например по мъдницата на мъжа има голяма вероятност да е останала следа от генетичен материал от жертвата.  По-често обаче изследването започва именно от изнасиленото момиче. Не е проблем, дори то да е правило доброволен секс със своя приятел преди извършване на насилието. “Нашата задача е да изолираме профила на изнасилвача. Имали сме случаи при една проба да извлечем материал и от трима души- при групови изнасилвания”, посочва доц. Апостолов. Дори естествената реакция на изнасилено момиче - да се измие веднага след гаврата, може да не попречи на експертизата. “И след почти 4 денонощия е възможно да се извлече материал, но от цервикалната част (шийката) на матката. По-разбираемо казано, това са по-дълбоко разположените места, които не могат да бъдат достатъчно добре измити”, казва експертът.  Дава и друг пример с извършено блудство. “Става дума за търкане на пениса, семеизпразване и целуване, без да е осъществено полово сношение. Правят се обтривки по време на прегледа. Момичето дава данни, че е имало еякулация, и посочва в коя област на тялото , че е целувана и ние трябва с тампонче да оберем чуждия биологичен материал от местата, където е целувана и стискана и е имало изпразване. Тя може да се е измила, но ние сме длъжни да търсим”, описва казуса лекарят. “В този случай успяхме. Установихме и доказахме с Y хромозомните маркери мъжкото присъствие на заподозрения. Засякохме неговия биологичен материал и по корема, и по бузата, което доказва физическия контакт и извършването на блудствените действия”, казва доц Апостолов.  След като се извлече генетичен материал от изследваната проба, се пристъпва към втората стая в лабораторията. Там се извършва полимеразна верижна реакция (PCR). Тя цели да се направят милиони копия на локусите, които експертите искат да сравнят При хората в един локус може да се визуализират 1 или два алела от всички възможни, които са известни в конкретния локус. Целта е да се получи достатъчно количество ДНК, за да се визуализира при лазерната детекция на фрагментите. Лабораторията на Александровска болница разполага с едно от последните поколения такива секвенатори, както и с най-съвременни работни китове. Визуализацията на PCR материала става в третата стая. За целта се използва генетичен анализатор. Визуализират се 1 или 2 алела. Ако са в хомозиготно състояние, двата алела са с еднаква базова дължина, а при хетерозиготното са с различна. “Когато установим конкретен генетичен профил, правим сравнението с ДНК профилите на лицата - заподозрени или пострадали. Когато този профил, който се оформя в една следа от вещественото доказателство, е еднакъв с ДНК профила на конкретно лице, казваме, че тази следа произхожда от него и иззетият биологичен материал е негов”, обяснява технологията доц. д-р Апостолов. Той работи в лабораторията заедно с биолог Екатерина Ангелова и лаборант Биляна Михайлова. Екипът вече разполага с модерна техника от юли 2017 г. Преди това 2 години лабораторията не работи заради остаряло оборудване. Откакто отново отварят врати, имат назначени стотици експертизи от цялата страна. Смятат, че могат да поемат и още. “Способни сме една ДНК експертиза при извършени тежки криминални престъпления, вкл. и изнасилване, да бъде изготвена и за 24 часа, но ако работим приоритетно само по нея”, казва доц. Апостолов. Той и екипът му се гордеят с методологичен подход, наречен между тях шеговито “дядовците”. При него успяват да докажат бащинство на дете от мъжки пол, дори бащата да е починал, докато майката е била бременна. “Когато и двамата родители на починалия мъж, посочен за баща, не са между живите, търсим родственици по мъжка линия на починалия. Y хромозомата се предава, грубо казано, в непроменен вид от дядо на баща, той - на сина си и на децата си от мъжки пол”, казва лекарят. С този метод успели по няколко случая чрез братя на дядото да докажат непрекъснатата мъжка връзка.", "date": "2018.03.10", "title": "ДНК от 2007 г. на изнасилвача Росен го свърза в 2018 г. с шесторния убиец от Нови Искър"}
{"url": "https://www.24chasa.bg/novini/article/6755973", "text": "Делегатите на извънредния конгрес на управляващата в Румъния партия гласуваха за присъединяване на страната към еврозоната до 2024 г., предаде агенция Ройтерс. Лидерът на Социалдемократическата партия /СДП/ Ливиу Драгня каза пред 4000 делегати на конгреса, че присъединяването към еврозоната е задължителна и естествена стъпка за Румъния, една от най-бързо нарастващите икономики в ЕС, но все още най-бедната и най-корумпирана страна. \"Трябва да бъдем смели и да разберем, че това е задължителна стъпка и единственият шанс за Румъния да седне на масата на богатите страни в Европа. Това е проект на национална солидарност\", каза Драгня, предава БТА. Суверенитетът на Румъния \"ще бъде защитен със законите, които ще приеме парламентът\", заяви още пред конгреса лидерът на СДП, предаде ТАСС, като се позова на агенция Аджерпрес. \"При цялото ни уважение към западните страни, които съдействат за модернизирането на Румъния, националният суверенитет трябва да се определя в Румъния, а не в чужбина\", каза Драгня. \"Румъния ще затвърждава стратегическото си партньорство със САЩ, развивайки икономиката. Имаме много добро партньорство в областта на отбраната, но Румъния има право да се възползва и от икономическата част на това партньорство. Изпълнихме всичките си военни задължения.\" Така Драгня реагира на твърденията, че независимо че Румъния разположи в Девеселу американски комплекс за противоракетна отбрана и е отделила два процента за нуждите на отбраната, инвестициите ан САЩ в страната остават незначителни. Драгня обеща, че парламентарната група на СДП ще увеличи подкрепата на курса на Молдова за сблажаването й с ЕС и Румъния и \"ще проучи възможността това лято да бъде предоставена финансова помощ на молдовското население с ниски и много ниски доходи\". В речта си Драгня попита делегатите искат ли той да остане техен председател, на което те отговориха с продължителни аплодисменти. Участниците в конгреса гласуваха за начало на обсъждането на пет национални конвенции - за влизане в еврозоната до 2024 г., за председателството на Румъния на Съвета на Европа догодина, за културата, за равноправие на половете и за стратегическото развитие на страната \"Румъния - 2040\". Планирано е да бъде приета политическа програма на СДП и да бъдат избрани ръководни органи на партията. Същевременно десетки демонстранти протестираха в Букурещ срещу СДП, скандирайки \"Вие сте крадци\". Полицията задържа трима души за нарушаване на обществения ред.", "date": "2018.03.10", "title": "В Румъния гласуваха страната да влезе в еврозоната до 2024 г."}
{"url": "https://www.24chasa.bg/novini/article/6755706", "text": "Турският президент Реджеп Тайип Ердоган критикува днес НАТО за това, че не оказва подкрепа за турската военна операция \"Маслинова клонка\", насочена срещу сирийските кюрдски бойци в Северна Сирия, предаде Асошиейтед прес. \"Хей, НАТО, къде си ти?\", запита Ердоган, който говори пред свои поддръжници. Той обвини алианса в двойни стандарти. Ердоган посочи още, че Турция е изпращала свои военни в конфликтни зони, когато е била молена за това, но не получава подкрепа в замяна на това, предава БТА.  Турският президент призова НАТО да окаже подкрепа на страната му, като посочи, че \"границите й точно в момента са изложени на заплаха\". Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.10", "title": "Ердоган с критики към НАТО, че не оказва подкрепа за \"Маслинова клонка\""}
{"url": "https://www.24chasa.bg/novini/article/6754959", "text": "Огромното търсене на кадри в софтуерната индустрия и в същото време - липсата на качествено предлагане. Знаем, че нямат достатъчно практика и всъщност ние решихме да направим истинско учебно заведение, където хората учат чрез правене, където фирмите задават какво ще се учи като учебен план и където правим нещата по най-съвременния начин. В България има нужда от такова място, което да дава истински умения в дигиталната сфера на хората и най-важното е, че има истинско търсене за уменията на тези хора, за тяхната реализация. Това е нашата мисия всъщност. Започнахме с една зала в “Хаджи Димитър”, следващата година се преместихме на друго място, където вече имахме две зали, днес вече залите са десет, с капацитет на мястото 1000 човека, като можем да обучаваме още безброй онлайн. Обучаваме не само софтуерни инженери, но и специалисти по дигитален маркетинг, специалисти по дигитални изкуства, дизайн - графичен и видеообработка. Обучаваме дечица - 1-и, 2-и, 3-и клас, които навлизат чрез роботика, чрез игра, чрез забавления в програмирането и в технологиите. Имаме и собствена гимназия за дигитални умения, която приема гимназиални ученици, които излизат с професия, работа и диплома за средно образование. Преди малко повече от 4 години стартирахме инициативата с няколко ентусиасти с ясната визия и а сега, 4 г. по-късно, екипът ни наброява повече от 60 професионалисти и Ние се гордеем с тези резултати, защото реално тези резултати правят истинската промяна в средата ни и подкрепят цялостното развитие на информационните технологии и на дигиталната екосистема, която се превръща във все по-значим фактор за икономиката на страната ни. След появата на криптотехнологиите, на криптовалутите и блокчейн технологията, която седи зад тях, ми стана много интересно, че ще се организира курс, и реших да се запиша. Смятам, че това ще е бъдещето. Аз в живота си се ръководя от един-единствен принцип и това е да правя нещо, което ми е интересно. Софтуерният университет ми дава точно тази възможност - да правя нещата по-практически ориентирани, с по-малко теория. Търсех по-алтернативен начин на обучение и тогава открих софтуерния университет. Намерих доста хора със същите интереси и самият факт, че вече идвам тук, ме кара да надграждам знанията, които вече имам. През последните няколко години софтуерният универститет направи истинска революция в сферата на софтуерното и дигитално образование в България, създавайки десетки хиляди В много голям мащаб успяваме да обучаваме десетки хиляди души на година, вече в трийсет и няколко града и това наистина работи. Дори може би следващата стъпка е да излезем на световния стандарт, защото в България вече достигнахме едно много, много високо професионално ниво - и като количество, и като качество, и като обхват. Винаги навсякъде по света има и негативи, и позитиви. Вече е личен избор - ти върху кое ще се фокусираш и дали искаш да си щастлив, или предпочиташ да се оплакваш и някой друг да ти е виновен за проблемите. Моят съвет към хората винаги е да се насочат към позитивното, към това, което ти помага ти да градиш, да помагаш на останалите. Защото по какъвто и да е начин, ако помагаш, то това нещо се връща рано или късно към теб.  България е прекрасно място с умни хора, където могат да се правят иновации, където могат да се правят продукти на световно ниво. Това бих им казал: живейте си в България с българските обичаи и традиции и покажете на света, че ние сме достойни на тази планета!", "date": "2018.03.10", "title": "Трима българи създадоха първия софтуерен\nуниверситет в България"}
{"url": "https://www.24chasa.bg/novini/article/6755663", "text": "Къща е горяла в петък в Елена, съобщиха от регионалната пожарна служба във Велико Търново. Сигналът за инцидента на ул. „Йеромонах Йосиф Брадати“ е получен в 06.19 часа от тел.112. Незабавно на местопроизшествието пристигнали 1 специализиран автомобил от службата в Елена с трима огнеборци. Те успели да спасят постройката, но огънят е унищожил 80 км покривна конструкция. Причините за възникване на пожара са в процес на установяване.", "date": "2018.03.10", "title": "Къща пламна в Елена, разследват причините"}
{"url": "https://www.24chasa.bg/novini/article/6755678", "text": "Партията на европейските социалисти изразява дълбоко учудване от нападките, които президентът на Европейската народна партия, Жозеф Дол, си позволи да отправи към българските социалисти по време на посещението си в София на 9 март. В официално прессъобщение, разпространено от ГЕРБ, партия-член на ЕНП, Жозеф Дол е цитиран да казва: „Според мен българските социалисти не съществуват, откакто България пое Председателството, защото Бойко е най-успешният шеф в Европа.“ „За сведение на г-н Доул, според последните социологически проучвания, БСП има близо 19% от подкрепата на избирателите срещу 21% за ГЕРБ – факт, за който най-вероятно неговите домакини са пропуснали да го информират.“, коментира президентът на ПЕС Сергей Станишев  . Комплиментите, отправени от президента на ЕНП към българския премиер, че правителството му е най-доброто, също будят недоумение. ГЕРБ в момента управлява България в коалиция с националистически партии, а на управляващите постоянно им се налага да разясняват анти-европейските изказвания на коалиционните вицепремиери и министри. Последният случай беше само преди месец, когато вицепремиер нарече европейският депутат Ска Келер „Зелена джихадистка“. През 2013 г. самият Дол определи един от настоящите коалиционни партньори на ГЕРБ като „ксенофобска партия, която яростно отрича европейския път на България”. „Социалисти в Европа и в България съществуват и те са на мястото си, за да следят за интересите на гражданите, да се борят за социална справедливост и да не позволяват европейските страни да бъдат подвеждани към еднолична власт, както стана с Орбан в Унгария, чиято партия също е член на ЕНП“, допълни президентът на ПЕС Сергей Станишев.", "date": "2018.03.10", "title": "ПЕС: Президентът на ЕНП да внимава с определенията към социалистите в България"}
{"url": "https://www.24chasa.bg/novini/article/6755461", "text": "Турските въоръжени сили са неутрализирали 3195 терористи от началото на операцията \"Маслинова клонка\" в района на град Африн, Северна Сирия, съобщи днес генералният щаб на турската армия, цитиран от турската телевизия НТВ. В рамките на операцията в Африн турските въоръжени сили са убили през изминалото денонощие още 46 терористи от отрядите на Силите за защита на народа (СЗН), Кюрдската работническа партия (ПКК), Партията на демократичния съюз (ПДС) и екстремистката групировка \"Ислямска държава\", предава БТА.  От началото на операцията до момента са били неутрализирани общо 3195 терористи, е посочено в изявлението на генералния щаб на турската армия. Офанзивата на турските въоръжени сили \"Маслинова клонка\" започна на 20 януари.", "date": "2018.03.10", "title": "Неутрализираха 3195 терористи по време на операцията \"Маслинова клонка\""}
{"url": "https://www.24chasa.bg/novini/article/6755466", "text": "Незабавно се включват екипи на Предприятие „Язовири и каскади“, които ще окажат помощ, така че дейностите по отстраняване на авариите да започнат още днес. Това каза на извънреден брифинг в Министерски съвет министърът на енергетиката, предаде „Фокус“. С цел да не се губи нито минута време по разпореждане на премиера Бойко Борисов заедно с областния управител на Враца, кмета на Хайредин, колеги от Министерството на транспорта сформираме работна група в Министерство на енергетиката“, заяви тя. „За да бъдат хората спокойни и да бъде гарантирана тяхната сигурност“, изтъкна Теменужка Петкова. „Ще действаме по-най бързия начин, за да се предприемат адекватни действия и мерки в тази ситуация“, каза още министърът.", "date": "2018.03.10", "title": "Теменужка Петкова: Още днес започва отстраняването на авариите по язовирите"}
{"url": "https://www.24chasa.bg/novini/article/6755468", "text": "В цялата страна БСП започна подписката за разваляне сделката за ЧЕЗ България. Днес и през следващите дни народните представители от БСП за България ще участват в националната кампания в избирателните си региони. В инициативата се включват и членовете на Националния съвет на БСП, съобщиха от пресцентъра на БСП.  Всеки, който желае да подкрепи инициативата, може да намери информация в областните и общински съвети на партията.", "date": "2018.03.10", "title": "БСП започна подписката срещу сделката с ЧЕЗ в цялата страна"}
{"url": "https://www.24chasa.bg/novini/article/6755475", "text": "Хакери, които миналата година са извършили кибератаката срещу правителствена мрежа в Германия, са успели да откраднат един от протоколите от преговорите между Европейския съюз и Великобритания за Брекзит. Това съобщава германският седмичник \"Шпигел\", цитиран от ТАСС и БТА.  Кибепрестъпниците са откраднали данни и за преговорите на ЕС с Украйна и Беларус. Към този момент обаче германската страна вече е била в течение на хакерската атака и съзнателно не била блокирала достъпа до тези документи, защото те не били секретни. Като цяло били откраднати шест документа, допълва \"Шпигел\". В края на февруари стана известно, че атаката е била извършена през 2017 г. Кибепрестъпниците са вкарали зловреден софтуер в сървърите на министерствата на външните работи и на отбраната на Германия.", "date": "2018.03.10", "title": "Хакери откраднали документи за Брекзит и за Украйна от сървърите на германските ведомства"}
{"url": "https://www.24chasa.bg/novini/article/6755491", "text": "Президентът на Русия Владимир Путин заяви, че големите страни не трябва да се заплашват взаимно, а да обединят усилие в борбата срещу тероризма, предава РИА Новости. „А за да се защитят от ударите на терористите, големите държави не трябва да представляват заплаха една за друга, а да се обединят срещу него“, заяви Путин по време на интервю пред западни медии, предава \"Фокус\". Той заяви, че съобщенията за това, че сирийските власти използват химическо оръжие са „фалшиви новини\". „Радикалните елементи, терористите извършват тези престъпления, за да обвинят в това сирийския президент Башар Асад“, заяви Путин. „Знаем за плановете на терористите да представят това по такъв начин, че все едно правителството на Сирия е извършило нападенията“, допълни той. Според него това се прави, за да може силите срещу Асад да се съсредоточат. Руският президент напомни, че сирийското правителство е унищожило своите запаси от химическо оръжие. Според него и до момента няма сериозно разследване на предишните инциденти и че е необходимо такова се осъществи. Същевременно Путин призова САЩ да обърнат внимание на собствените си действия в Ирак и в Сирия. Според него Мосул в Ирак и Ракка в Сирия са „разрушени до основи“ и под техните развалини все още има мъртви тела, а случващото се в тези региони също си струва да бъде разследвано.", "date": "2018.03.10", "title": "Путин: Големите страни да не се заплашват взаимно, а да се обединят срещу тероризма"}
{"url": "https://www.24chasa.bg/novini/article/6755496", "text": "Европейският съюз очаква днес разяснения от САЩ относно митата, наложени от президента Доналд Тръмп върху стоманата и алуминия и вече предупреди Вашингтон за риск от търговска война, ако не бъде изключен от тези американски мерки, предаде Франс прес. Постоянният търговски представител на САЩ Робърт Лайтхайзър ще разговаря по-късно днес с европейския комисар по търговията Сесилия Малмстрьом, както и с японския министър на икономиката Хирошиге Секо. Секо и придружаващата го японска делегация вече пристигнаха в централата на Европейската комисия и проведоха първи разговор по темата с Малмстрьом, предава БТА.  Европейците и японците искат да бъдат изключени от митата, наложени с разпореждане на Тръмп. Те са 25 процента върху стоманата и 10 процента върху алуминия. Двете страни отхвърлят условието на споразумение за сигурността, наложено на Австралия от американския президент. Малмстрьом предсказа, че денят ще бъде много дълъг, визирайки предстоящите разговори между нея, американския представител и японския министър на икономиката.", "date": "2018.03.10", "title": "ЕС и Япония очакват днес разяснения от САЩ за митата, наложени от Тръмп"}
{"url": "https://www.24chasa.bg/novini/article/6755517", "text": "Русе активно се готви да отбележи Българското председателство с проекта “Познаваме Европа - повишаване информираността на гражданите на община Русе относно приоритетите на Българското председателство на Съвета на ЕС”. Разработката и планираните дейности по проекта са дело на община Русе в партньорство с фондация “Русе - град на свободния дух”, Асоциацията на дунавските общини “Дунав”, Русенския университет “Ангел Кънчев”, Русенската държавна опера и началното училище по изкуствата “Проф. Веселин Стоянов”. Изпълнителите са избрали за реализацията на проекта неслучайна дата - 29 юни, когато се чества Международният ден на река Дунав. За целта на ключови и емблематични за града места на които ще се представят приоритетите на Българското председателство. Те ще са тематични и ще бъдат дислоцирани на площадите “Батенберг”, “Хан Кубрат”, “Свобода” и пред операта. Всеки корнер ще има различна визия и излъчване и ще ангажира вниманието на аудиторията в различни аспекти, свързани с приоритетните области на председателството. Важен момент е, че всички четири информационни експозиции а гражданите ще бъдат стимулирани да посетят и да се включат във всички инициативи, подготвени от организаторите.В тях ще бъдат показани успешни практики и проекти, ще бъдат организирани игри и демонстрации, ще се провеждат дискусии и други прояви. В края на деня ще се състои музикален пърформанс, който ще представи българската култура като част от Дунавското и европейско пространство и обединяващ различни форми на музиката. Идеята е музикалният пърформанс да изгради своеобразен мост между представените приоритети на председателството и Представлението ще се състои на централния площад “Свобода”. То ще бъде посветено на празника на Дунав и на него ще звучат емблематични за България и Европа музикални произведения като “Дунавско хоро” от Дико Илиев, “На хубавия син Дунав” от Йохан Щраус, “Ода на радостта” от Бетховен. Идеята на изпълнителите на проекта е чрез музиката България да предаде символично председателството на Австрия, която поема следващото домакинство на Съвета на ЕС.", "date": "2018.03.10", "title": "Концерт и изложби в Русе представят приоритетите на Българското председателство"}
{"url": "https://www.24chasa.bg/novini/article/6755553", "text": "Министър-председателят Бойко Борисов ще присъства на церемония в Централната софийска синагога по повод 75-годишнината от уникалния акт на спасение на българските евреи по време на Втората световна война, съобщиха от пресслужбата на кабинета.  През 1943 г. България записва името си със златни букви в световната история като не изпраща на сигурна смърт в нацистките концентрационни лагери близо 50 000 свои граждани от еврейски произход. Събитието ще се проведе днес от 19:00 часа в Централната софийска синагога, като на него ще присъстват официални лица от България и Държавата Израел, както и представители на ръководствата на световни еврейски организации, сред които Роналд Лаудер, президент на Световния еврейски конгрес, Роберт Сингер, изпълнителен вицепрезидент на Световния еврейски конгрес и д-р Александър Оскар, председател на Организацията на евреите в България “Шалом”. За да отбележат 75-та годишнина от спасяването на българските евреи, специално в страната ни пристига и г-н Ейтан Броши, член на израелския парламент и председател на групата за приятелство между България и Държавата Израел, както и председателите на българските организации в Държавата Израел и равините на всички балкански еврейски общности.", "date": "2018.03.10", "title": "Борисов ще присъства на церемония за 75 години от спасяването на българските евреи"}
{"url": "https://www.24chasa.bg/novini/article/6755574", "text": "Надзиратели от затворите в цялата страна се събират днес за протест в София, предава  .  По данни на синдиката, който ги представлява, в протеста ще се включат между 1500 и 2000 служители от местата за лишаване от свобода. Протестът започва в 13 ч. пред Министерството на правосъдието, шествието ще премине покрай Министерство на финансите до Министерския съвет. Към 12 ч. протестиращи се събраха и пред Съдебната палата. Протестният митинг е под наслов „Европа и за нас”. Основните искания са за увеличение на заплатите с 20%, както и на броя на надзирателите в затворите. Надзирателите настояват още за подобряване на условията на труд и решаване на проблемите с натрупани отпуски, униформено облекло и агресията срещу служителите.", "date": "2018.03.10", "title": "Надзиратели от цялата страна се събраха на протест в София днес"}
{"url": "https://www.24chasa.bg/novini/article/6755599", "text": "56-годишен български моряк загина при пожар на борда на кораба \"Героите на Севастопол\", който плава към Сочи, съобщиха от пресцентъра на \"Параходство Български морски флот\" АД. Инцидентът е станал в петък по обяд. Огънят е избухнал в кабината на загиналия, който не е бил на вахта. Екипажът веднага е локализирал и потушил пожара, като не е допуснато разпространението му на кораба. Няма други пострадали. По случая е започнало разследване, за да бъдат установени причините за инцидента.", "date": "2018.03.10", "title": "Български моряк загина при пожар на борда на ферибота \"Героите на Севастопол\""}
{"url": "https://www.24chasa.bg/novini/article/6755595", "text": "Протестите на жителите на сирийския анклав Източна Гута край Дамаск срещу контролиращите региона части на опозицията са зачестили след откриването на хуманитарния коридор в град Млех, предава ТАСС. „След откриването на допълнителния пункт за пропуск в посока град Джисрейн в Млех са регистрирани повече случаи на сблъсъци между цивилните в Източна Гута и въоръжената опозиция, която продължава да блокира изхода от района“, съобщава представителят на Центъра по примирието на враждуващите страни в Сирия генерал-майор Владимир Золотухин, предаде \"Фокус\".  12-та хуманитарна пауза в Източна Гута започна в събота от 9 часа сутринта местно време (съвпада с българското). От тогава от региона са излезли 13 бойци на въоръжената опозиция, които са изпратени в провинция Идлиб.", "date": "2018.03.10", "title": "Зачестиха сблъсъците между мирните жители и опозицията в Източна Гута"}
{"url": "https://www.24chasa.bg/novini/article/6755632", "text": "„Категорично е необходима либерализация в режима на придобиване, притежаване, носене и използване на оръжие за самоотбрана и самоохрана“ добавя още Джамбазки. Това се казва в позиция на евродепутата и зам.-председател на ВМРО – Българско национално движение Ангел Джамбазки по повод шумния отпор, който някои политици, прокуратурата и ВСС, както и либералните среди в България оказват срещу разширяването на института за неизбежна отбрана в НК, съобщиха от пресцентъра на ВМРО.  „За левицата чуждото е ничие. Битовата и циганската престъпност са наследството от БСП, ДПС и компания, които съсипваха България с десетилетия и показаха на престъпниците, че могат да безчинстват безнаказано“, допълва още той. Ето и пълния текст на позицията на евродепутата: Този коментар е и ще е политически, не правен. Защото въпросът вече не е само правен. Въпросът за разширяването на института на неизбежната отбрана е политически. Както и въпросът за либерализацията на режима за придобиване, носене и използване на оръжие за самоохрана и самоотбрана. Защото се изисква ясна политическа воля и решимост, за да се промени законодателството така, че да отговоря на изискванията на времето и на обществените потребности. Времето, в което живеем е време на безнаказана, вихреща се, често етническа, битова престъпност. Време, в което домовите кражби, обирите на вили, мазета, тавани, кражбите на имущество масово не се разследват, не се разкриват и не се наказват. Просто не се наказват. И това е факт. Нещо повече! Българските граждани отдавана не вярват, че дори да се обадят на телефон 112, дори да подадат сигнал, жалба или оплакване, то някой изобщо ще им обърне внимание. Колко пъти сте се обаждали на 112 и сте получили смислена и навременна помощ? Колко пъти сте пускали жалби след обири на апартаменти, мазета, тавани и прочее и кражбите са били разкрити? Хайде по-сериозно, моля. „Статистиката“, според която тези престъпления били намалявали е нескопосана подигравка с реалността и здравия ни разум. Полицейското присъствие в малките населени места продължава да липсва. Отделен е въпросът с недокомлекта и мотивацията на силите. Съдебните състави продължават да пускат закоравели социопати, рецидивисти обратно на улицата. Отдавна е известно, че българските съдилища системно присъждат немотивирано ниски присъди. И всичко това е следствие от целенасочената политика на управлявалите БСП, ДПС и компания, които в продължение на два мандата опустошиха и малкото останало от безчинствата на комунизма. Предхождащите прехода 45 години „светло комунистическо бъдеще“ в комбинацията от умишлено проваления преход и криворазбраната представа за човешки права, доведоха до беззаконието в страната. Няма и не може да има никаква житейска и правна логика в това лице с девет присъди да е на улицата. И не на улицата, а в частен имот, въоръжено с нож. За да обира. Всеки, който защитава този престъпник, насърчава подобните му. Казва на останалите рецидивисти – „крадете си спокойно, в двора, в гаража, от вилата може и никой не може нищо да Ви направи. И да Ви хванат, ще Ви дадат още някоя я условна, я три-четири месечна присъда, после отново си крадете.“ И всеки, който отрича тези позорни факти, или пада от Марс, или е заинтересован да се прави на „дръж ми шапката“. Има няколко такива групи и обществени прослойки, които яростно бранят „статуквото“ такова, каквото е, и това се видя ясно в дебатите миналата седмица. Защитниците на статуквото на практика отрекоха частната собственост. От двора можело да се краде. Оправдаването на крадеца, който само „си берял черешки“, доведе до убийството на пазач на черешов масив в Кюстендилско. Зверско убийство, извършено с колове и лопати, от озверяла тълпа индо-българи. Която „само си беряла черешки“ в чужд имот. Знаете ли как „берат“ чужди череши тези наши съграждани? Унищожават цялата градина. Трудът, работата, парите, хлябът на собствениците заминава. Не само едногодишната реколта, цялата градина. Тези паразити ли пазите? И, ако за левицата това е да речем нормално, тя така или иначе смята, че всичко чуждо е ничие и може да бъде присвоено, то когато такива тези и позиции идват от политици, претендиращи да са десни, това е нелепо и позорно. Атаката срещу правото на самозащита и отбрана на живота и собствеността е атака срещу базовия принцип, на който е основано днешното ни общество, а именно принципа на частната собственост на свободния гражданин. Частната собственост е частна и трябва да бъде неприкосновена. В това ние, патриотите от ВМРО – БНД, вярваме и ще се борим това да бъде гарантирано от закона и държавата. Апартаменти, вили, гаражи, тавани, ниви, лозя, мазета, градини СА частна собственост. И никой няма никаква работа там, ако не е собственик. Всичко останало си е чист болшевизъм. Оправдаването на кражбата и нарушаването на неприкосновеността на частната собственост от страна на „десни“ политици и журналисти е гротеска и пореден пример за безпринципност и липса на последователност в защитата на ясни политически позиции. И след като обществото ни е неспособно да изгради работеща система от правоохранителни и правораздавателни органи, то тогава трябва да бъде дадена и гарантирана възможността на всеки гражданин да се защити и отбрани от противоправни нападения и посегателства. А що се отнася до промените в НК, то те категорично са нужни. Във формулировката на текстове на чл. 12 от НК, които уреждат нормативно „неизбежната отбрана“. Сегашната редакция позволява разнопосочни тълкувания и поражда противоречива съдебна практика. Да се отричат тези факти е крайно несериозно. Нужна е промяна в начина на изчисляването на присъдите и съдебната практика, които сега позволяват на убийци, рецидивисти, изнасилвачи да се разхождат свободно по улиците. И да! Категорично е необходима либерализация в режима на придобиване, притежаване, носене, използване на оръжие за самоотбрана и само-охрана. Сегашният режим оставя решението дали да се даде разрешение или не, на субективната оценка на началника на съответното районно полицейско отделение. А където има субективна оценка - има субективна преценка. И това поражда корупция и лични отношения. И да, става дума за оръжие за отбрана, не за нападателни оръжия. Има разлика. Затова – няма никаква причина, ако едно лице е с чисто съдебно минало, психически здраво и физически подготвено, да не може да придобие оръжие за самоотбрана. Аргументът, че „хората щели да се изтрепят“ е лаишки, не почива на никаква логика и не е верен. Защото който иска да се „изтрепва“, и сега намира начини - престъпниците и сега са въоръжени. Винаги са. Жертвата на престъпното посегателство е беззащитна. Статистиката е безпощадна – в държавите, където оръжието за самоотбрана е разрешено, броят на въоръжените нападения и обири е по-малък от този, който е регистриран в държавите със силни рестрикции.", "date": "2018.03.10", "title": "Джамбазки за неизбежната отбрана: Хайде по-сериозно, моля! Не живеем в болшевизъм!"}
{"url": "https://www.24chasa.bg/novini/article/6755649", "text": "Двама германски журналисти са арестувани вечерта от гръцката полиция на гръцко-турската граница, докато са отразявали придвижването на мигрантите в региона, предава македонската медия „ТВ21“. Германското посолство в Атина потвърди новината. Арестуваните са 33-годишна жена и 31-годишен мъж, за които се предполага, че са работили за телевизия ARD. Те не са имали право да остават в добре охранявания граничен район между двете страни. Германското външно министерство информира, че работи чрез консулските служби, за да изясни случая, предава \"Фокус\".  Арестът на журналистите се случва седмица след като турската армия залови двама гръцки войници, които преминаха границата по време на патрул. Войниците са обвинени в шпионаж.", "date": "2018.03.10", "title": "Задържаха 2-ма германски журналисти на гръцко-турската граница"}
{"url": "https://www.24chasa.bg/novini/article/6755652", "text": "През 1999 година работническо мениджърско-дружество, оглавявано от Корнелия Нинова придобива 67% от \"Техноимпекс\" само за 70 000 щатски долара. Срещу тази първоначална вноска купувачът получава активи за над 3 милиона лева, разкри в предаването „Документите“ на телевизия Европа политологът Антон Тодоров, съобщиха от пресцентъра на телевизията.  На 13 януари 1999 г. се подписва договора за приватизация на 67 % от акциите на външнотърговското дружество „Техноимпекс“. Купувачът е работническо мениджърско-дружество, оглавявано от Корнелия Нинова. Срещу първоначална вноска от 70 000 щ.долара, купувачът придобива активи за над 3 млн. лева, от които около 2 млн. са валута в каси и банкови сметки на дружеството, разкри политологът. Според официален доклад до Министерството на икономиката от 1999 г. относно проверката на годишния счетоводен отчет на външнотърговското дружество „Техноимпекс“ за 1998 г., две седмици преди дружеството да бъде приватизирано от работническо-мениджърско дружество, оглавявано от от днешния лидер на БСП, по сметките и в касите му има над 1 млрд. и 800 млн. неденоминирани или над 1 млн. и 800 хил.деноминирани лева! Това са реални пари във валута част, от които (около 2/3) са в задгранични сметки на дружеството, а останалите – са в кеш в касите на задграничните бюра на външнотърговското дружество. Отделно, „Техноимпекс“ има активи за около 1,5 млн.деноминирани лв. Всичко това през януари 1999 г. РМД-то, оглавявано от Корнелия Нинова, го придобива само за 70 000 щ.долара. Самата Нинова пък преди няколко месеца в интервю обяви, че нямало платени такива пари - \"Откъде ще взема аз тези пари да платя „Техноимпекс“!, каза тогава лидерът на БСП.", "date": "2018.03.10", "title": "2 седмици преди приватизацията на „Техноимпекс“ от РМД-то на Нинова по сметките му има близо 2 млн. лв."}
{"url": "https://www.24chasa.bg/novini/article/6755657", "text": "„205 броя язовири на територията на цялата страна са с най-висока степен на неизправности, същевременно представляват опасност за населението. Това е написала прокуратурата в доклад до правителството през 2017 г. Разполагам с него и мога да ви го предоставя”. Това каза председателят на НС на БСП Корнелия Нинова в родното си село Крушовица. Тя добавя, че в него се констатира, че положението се е влошило и броят им се е увеличил спрямо проверката им от 2015г., съобщиха от пресцентъра на БСП.  Днес за пореден път правителството демонстрира на своето заседание безпомощност и хаос. Не знаят кой е виновен, не знаят откъде да започнат. Днес ще дадат 3 млн. лева на община Хайредин, защото тук е бедствено, утре - другаде. Това не е държавност, това не са институции. Четири години минаха от наводнението в Мизия. Пълно безхаберие. Не направиха нищо, освен глупост след глупост. Четири години им предлагаме решения - не, та не. Чуйте поне сега разумни предложения, добави Нинова. Ето ги и предложенията:  1. ГЕРБ прехвърлиха отговорността от държавата на общините, но не им осигуриха средства за ремонти и поддръжка. Решение - спешна актуализация на общинските бюджети със средства за това, но не само там, където е бедствено, а на всички, превантивно. 2. Прехвърлиха и отговорността за почистване на коритата на реките. Решение - средства за това и драконовски мерки за контрол на кметовете дали са го направили. 3. Преглед на всички язовири и водоеми, дадени на концесия на частни лица. Който не ги поддържа в техническа изправност, а само си гледа печалбата, веднага да му се прекрати концесията. 4. ГЕРБ приеха изменения в законите, с които създадоха съвет от девет министерства и сдружението на общините, които да управляват процесите. Вижда се години по-късно, че това води само до хаос и прехвърляне на отговорност от един на друг, дори днес премиерът не знае какво да прави-кметове ли, хидроинженери ли, министри ли да ангажира. Решението е - отмяна на този текст в закон и създаване на единен държавен орган, който да отговаря за това. 5. Разкриване на виновниците за случилите се дотук наводнения-съдебен процес и отговорност. 6. Спрете да се оправдавате с дъжда, обществените поръчки и всичко останало. Трябва здрава ръка и държавност.", "date": "2018.03.10", "title": "Нинова: За пореден път правителството демонстрира безпомощност и хаос"}
{"url": "https://www.24chasa.bg/novini/article/6755665", "text": "Заради извънредната ситуация с язовир „Рогозен”- 1 в община Хайредин днес се проведе извънредно заседание на кабинета, на което бяха набелязани мерки за аварийно-възстановителни дейности на хидротехническото съоръжение. По разпореждане на министър-председателя Бойко Борисов, днес в 14.30 ч. ще бъде направен оглед на водоема, за да бъдат издадени предписания за неговото аварийно укрепване. С постановление ще дадем 3 млн. лева на община Хайредин, за да си оправят язовирите. Това заяви премиерът Бойко Борисов на извънредното заседание по повод мерките за гарантиране на сигурността на населението във връзка с рисковете от препълване на язовирите в страната. На място край застрашения язовир отиват зам.-министъра на енергетиката, представители на министерството на транспорта и на предприятието „Язовири и каскади“ към НЕК, съобщиха от областна администрация във Враца. Ще бъде оказано пълно съдействие от страна на властите за справяне с критичната ситуация. От сутринта нивото на река Скът при Мизия се е повишило, обяви директорът на ГД \"Пожарна безопасност\" Николай Николов. Според него се очаква днес реката да достигне своя максимум, който ще бъде с 40 см по-ниско от опасната кота на преливане. Николов смята че, засега няма проблеми за населението. Местните хора са изключителнo притеснени и непрекъснато наблюдават нивото на Скът. Жителите на Мизия все още не са се отърсили от кошмара, който преживяха през 2014 година и се притесняват, че сценарият от тогава ще се повтори. Според Николов прогнозата за следващите три дни е, че ще има постепенно успокояване на обстановката. От понеделник обаче се очакват нови превалявания и нивата на водоемите отново могат да се вдигнат драстично.", "date": "2018.03.10", "title": "Спешна проверка на опасен язовир във Врачанско нареди премиерът Борисов"}
{"url": "https://www.24chasa.bg/novini/article/6740706", "text": "Страдание на светите мъченици Кодрат, Киприан, Дионисий, Анект, Павел, Крискент и другите с тях Свети мъченик Кодрат се родил и възпитавал при следните обстоятелства. По време на жестокото гонение срещу християните от нечестиви царе и князе Христовите изповедници били подлагани на ужасни мъчения; поради това много вярващи, боейки се от непоносимите мъчения, оставяли градовете, жилищата и имуществото си. Бягайки, те се скривали в планините и пустините, за да съхранят невредима светата вяра в Христа, приемайки по-добре да живеят със зверовете, отколкото с нечестивите идолопоклонници. В тези тежки времена една благочестива жена на име Руфина поради страх от мъченията избягала от Коринт в пустинята и там се криела в непроходими места. По време на бягството от града Руфина била бременна и когато дошло време, родила в пустинята младенец от мъжки пол и след това, като преживяла още няколко дни, починала. Бог, Който дава храна на всяка плът, отваря ръката Си и насища всичко живо (Пс. 103:27-2 , не оставил осиротелия младенец, но станал баща и майка за него, възпитател и хранител. По заповед на Всевишния Бог отвисоко се спускал облак и стелейки се по земята, от него излизала сладка роса на устата на младенеца. Така облаците хранели детето като с мляко или мед дотогава, докато не поотраснал и не започнал сам да се храни с пустинни треви. Така, подобно на свети Йоан Кръстител, младенецът живеел в пустинята, пазен от Бога, наставляван и вразумявай в богопознанието (Лук.1:80) от Светия Дух. Вече в юношеска възраст, той бил намерен от вярващи хора; те го завели в града, където се учел да чете книги и усвоил лечебното изкуство. Но той не толкова лекувал болестите със своите познания, колкото ги изцелявал с дадената му свише благодат. Тъй като от детство бил привикнал към пустинното безмълвие, той особено се стараел да се отдалечава от човешката суета: обичайки уединението, голяма част от живота си прекарвал в планините и пустините, отдавайки се на богомислие. Когато идвал по някаква работа в града, на всички дарявал неизброими блага, лекувайки телесните болести и с Божие слово изцелявайки душевните недъзи. Но той не задълго оставал в града, бързайки отново към приятното за него пустинно уединение, в което и се приближил към старостта. Тук, в пустинята, при него идвали, обичащи го в Христа, желаещи да се насладят на вида на светолепното му лице и да получат наставление от неговите боговдъхновени беседи; каквито били Киприан, Дионисий и Анект, Павел и Крискент, които заедно с него пострадали за Христа. Те пострадали по следния начин.", "date": "2018.03.10", "title": "Православен календар за 10 март, вижте кои имена празнуват днес"}
{"url": "https://www.24chasa.bg/novini/article/6755365", "text": "Лек автомобил се преобърна по таван на Околовръстния път в София в петък вечер. При инцидента са ранени двама души. Пожарникари рязали ламарините, за да извадят пострадалите от смачкания автомобил, предаде  .  Инцидентът е станал в платното в посока кв. „Младост”, в близост до голям търговски център. Не е ясно дали е имало и друг участник в катастрофата, който е избягал. Друга версия, по която се работи, е движение с превишена скорост. Около два часа след катастрофата, на Околовръстния път стана и друг инцидент. Кола се заби в разделителната мантинела. Катастрофата е в същото платно, преди разклона за \"Драгалевци\".", "date": "2018.03.10", "title": "Кола се обърна по таван на Околовръстното в София, 2-ма са ранени (Видео, снимки)"}
{"url": "https://www.24chasa.bg/novini/article/6755370", "text": "Тримата заложници и престъпникът, който предизвика заложническата ситуация в Калифорния са мъртви, предава Reuters. Три жени и въоръженият, който ги държеше като заложници в дома за ветерани в Янтвил, окръг Напа, щата Калифорния са мъртви, предава \"Фокус\".  По-рано снощи AFP предаде, че стрелец е взел трима заложници в дом за ветерани в Калифорния. Заложническата ситуация бе потвърдена от говорител на щатската служба за ветераните. „Безопасността на нашите обитатели, служители, както и на населението е наш основен приоритет. Ние сме активирали протокола за извънредни ситуации и сътрудничим с правоохранителните органи\" заяви говорителят. Щатският сенатор Бил Дод съобщава пред репортери по-рано, че въоръженият мъж е член на „Път към вкъщи“ – програма за ветерани, страдащи от посттравматично стресово разстройство, а заложничките са били служителки в дома. Домът за ветерани в Янтвил е най-големият в САЩ по данни на сайта на дома.", "date": "2018.03.10", "title": "Стрелец взе 3-ма заложници в дом за ветерани в Калифорния, всички са мъртви"}
{"url": "https://www.24chasa.bg/novini/article/6755373", "text": "На днешната дата отбелязваме Деня на спасението на българските евреи и отдаваме почит на паметта на жертвите на Холокоста. На този ден през 1943 г. пловдивският митрополит Кирил, по-късно български патриарх, и софийският екзарх Стефан предотвратяват депортирането към нацистките концлагери на стотици евреи от Пловдив, предава \"Фокус\".  На 24 декември 1940 г. правителственото мнозинство в XXV ОНС гласува специален Закон за защита на нацията, чрез който се регламентира лишаването на българските евреи от граждански и политически права, отстраняването им от стопанския живот на страната и отчуждаването на имуществата им. След като България подписва тристранния пакт на 1 март 1941 г., тя е подложена на още по-голям натиск от страна на хитлеристка Германия. От началото на 1942 г. годното за физическа работа еврейско население е разпределено принудително в работни групи и изпращано на обекти, където се изисква упражняването на тежък физически труд. Пристъпва се и към непосредствени мерки за ликвидиране на българските евреи. На 22 февруари 1943 г. е сключено специално споразумение между пълномощника на Гестапо Т. Данекер и комисаря по еврейските въпроси на България Ал. Белев за депортиране на 20 000 души в лагерите на смъртта. Междувременно в столицата и други градове на страната непрестанно се предприемат нападения и погроми над еврейски домове и цели махали от членове и съмишленици на Съюза на българските национални легиони, на Всебългарския съюз „Отец Паисий“ и др. От друга страна, против Закона за защита на нацията, както и срещу предприетите дискриминационни действия срещу българските евреи, надигат глас видни обществени и културни дейци като Я. Сакъзов, Д. Казасов, Л. Стоянов и др. В протестната акция се включват и видни представители на Българската православна църква – митрополитите Стефан Софийски и Кирил Пловдивски, както и цели обществени организации – Съюзът на адвокатите, Съюзът на лекарите, Съюзът на художниците и др. При тази обстановка цар Борис III и тогавашното правителство на проф. Богдан Филов не се решават да изпълнят постигнатата договореност с Берлин. Като \"компромисен вариант\" е възприето депортирането на евреи само от новоприсъединените земи в Беломорието и Тракия. През март 1943 г. под предлог за прехвърлянето им във вътрешността на България 11 836 души евреи са отведени до дунавските пристанища и от там отправени за концентрационните лагери. Разработва се и нов план за допълнително депортиране на още 8560 евреи. Неговата реализация не се осъществява поради острата протестна вълна, в която се включват и някои дотогавашни правителствени симпатизанти – Димитър Пешев, подпредседател на Народното събрание, и др. На 17 март 1943 г. заместник-председателят на 25-ото Народно събрание Димитър Пешев пише писмо против депортирането на българските евреи, подкрепено от 42 депутати. С намесата и на обществеността българските евреи са спасени. През 2002 г. на среща на министрите на образованието на страните - членки на Съвета на Европа е взето решение от 2003 г. Международният ден в памет на Холокоста, който до 2002 г. се чества на 27 януари, да се отбелязва във всяка държава, съобразено с нейната национална история. В България е отбелязан за първи път на 10 март 2003 г. Обявен е с решение на Министерски съвет от 13 февруари 2003 г. като „Ден на Холокоста и на пострадалите от престъпления срещу човечеството“.", "date": "2018.03.10", "title": "Днес отбелязваме Деня на спасението на българските евреи"}
{"url": "https://www.24chasa.bg/novini/article/6755375", "text": "Президентът на САЩ Доналд Тръмп съобщи, че е разговарял по телефона с премиера на Австралия Малкълм Търнбул и че те работят по споразумение, което да спести на Австралия готвените американски мита над вносната стомана и алуминий, предаде Ройтерс. \"Той е ангажиран да имаме много честни и взаимоизгодни военни и търговски отношения\", написа Тръмп в Туитър, говорейки за Търнбул. \"Работим много бързо по споразумение в сигурността, за да не е нужно да налагаме мита върху стоманата или алуминия за нашия съюзник, великата нация Австралия\", добави Тръмп, предава БТА.  Въпреки че е един от водещите световни доставчици на желязна руда, Австралия няма особено висок износ на стомана, отбелязва Ройтерс. Износът на австралийска стомана и алуминий за САЩ се равняваше едва на 400 милиона австралийски долара (около 250 милиона евро) миналата година, сочат правителствени данни. Австралийският премиер Малкълм Търнбул заяви малко след това в Туитър, че двустранните отношения са честни и взаимоизгодни. \"Благодаря Ви за потвърждението, че новите мита няма да бъдат наложени на австралийската стомана и алуминий. Това е добре за заетостта в Австралия и САЩ!\", туитна Търнбул.", "date": "2018.03.10", "title": "Тръмп обеща на Австралия да не й налага митата над стоманата и алуминия"}
{"url": "https://www.24chasa.bg/novini/article/6755410", "text": "Вицепрезидентът на Европейската инвестиционна банка Вазил Худак каза, че банката би обмислила финансиране на проекта АЕЦ \"Белене\", ако получи официално запитване от българското правителство. Той обаче подчерта, че институцията никога не е финансирала изграждането на нова ядрена централа, а само проекти, които подобряват състоянието на вече съществуващи мощности, предава  .  Помолен да оцени възможността за изграждането на АЕЦ \"Белене\" като балкански проект, Худак заяви: „Това е много голям и сложен проект, който има дълга история. Ние настояваме проектите, които финансираме, да имат добавена стойност - като позитивен ефект върху околната среда; подобряване на бизнес средата там, където се осъществява проекта. Засега не сме получавали официално запитване от българското правителство за АЕЦ \"Белене\". Ако получим такова, ще го обмислим“.", "date": "2018.03.10", "title": "Европейската инвестиционна банка би обмислила финансиране на проекта АЕЦ \"Белене\""}
{"url": "https://www.24chasa.bg/novini/article/6755402", "text": "През почивните дни ще продължи извършването на механизирано миене с автоцистерна на улици и булеварди в столицата. Екипите на почистващите фирми, ангажирани с изпълнението, ще работят предимно през нощта, с цел да не се затруднява движението. Това съобщиха от пресцентъра на Столична община. Миенето започва, след като е извършено механизирано метене и почистване на регулите, както и почистване на дъждоприемните шахти. На 10 март през деня ще се мие ул. „Хан Кубрат“, район „Надежда“, бул. „Александър Малинов“, район „Младост“ и през нощта улиците „Александър Екзарх“ и ул. „Река Велека“ в район Подуяне, бул. „Драган Цанков“, район Изгрев, бул. „Ген. Михаил Д. Скобелев“ и бул. „Христо Ботев“, ул. „Бяла черква“, бул. „Витоша“, район „Триадица“. На 11 март се предвижда дейностите да продължат по ул. „Острово“ и ул. „Първа българска армия“, в район „Подуяне“, бул. „Шипченски проход“, ул. „Добринова скала“ в район „Люлин“ и бул. „Арсеналски“. Екипи на Столичен инспекторат извършват контрола по изпълнение на работата.", "date": "2018.03.10", "title": "Миенето на улици и булеварди в София продължава и през почивните дни"}
{"url": "https://www.24chasa.bg/novini/article/6755404", "text": "Има нова версия за отравянето на бившия руски шпионин Сергей Скрипал и дъщеря му според британския вестник The Telegraph, цитиран от руската агенция Интерфакс. Според британското издание двамата са изложени на отровното вещество в дома им. Сержант Ник Бейли е пострадал след като е посетил дома на разузнавача, предава \"Фокус\".  Според вестника той е бил там няколко часа, след като Скрипал и дъщеря му са били намерени на пейка пред търговски център.", "date": "2018.03.10", "title": "Британски вестник с нова версия за отравянето на руския шпионин Скрипал"}
{"url": "https://www.24chasa.bg/novini/article/6755415", "text": "На извънредно заседание, свикано от премиера Бойко Борисов, кабинетът ще обсъжда какви мерки да бъдат взети след топенето на снеговете и преливането на реки и язовири в Северозападна България. Това съобщи  . В сила остава бедственото положение в село Бързина. Река Русенски Лом излезе от коритото си и заля няколко къщи в Красен. Хората там следят с тревога нивото на водата и се надяват този път да не залее и центъра на селото. В Мизия, където река Скът излезе от коритото си, се е образувало свлачище по пътя към Оряхово. От общината уверяват, че реката се наблюдава денонощно. Река Скът е нараснала като русло поне седем-осем пъти. Зам.-областният управител на Враца Мирослав Комитски заяви, че обстановката във Врачанско се нормализира. „Имаме локални свлачищни процеси, активизирали се между град Мизия и град Оряхово. Имаме в следствие на снеготопенето и подпочвени води пропадане на част от пътя, около 80 метра от него, Враца – Криводол”, заяви Комитски. Той каза, че по последна информация има трайно, макар и недостатъчно понижение на нивото на водата на яз. Рогозен. Очаква се спадане през целия ден. Към момента няма опасност за жителите на Мизия.", "date": "2018.03.10", "title": "Борисов свика извънредно заседание заради опасността от преливането на язовири и реки"}
{"url": "https://www.24chasa.bg/novini/article/6755407", "text": "Президентът на Руската федерация Владимир Путин „не би могъл да се тревожи по-малко“ за намесата в американските избори през 2016 година. Това той е заявил в интевю, публикувано в петък. „Защо сте решили, че руските власти, включително аз, сме разрешавали на някого да върши подобно нещо?“, заявява Путин пред американския телевизионен канал NBC, цитиран от AFP. „Какво като са руснаци?“, пита руският президент и продължава; „Има 146 милиона руснаци, какво от това? Не бих могъл да се тревожа по-малко…Те не представляват интересите на руската държава“. Руският президент заявява, че не вижда доказателства тази намеса да нарушава законите на САЩ, предава \"Фокус\".  Според Путин Русия не разполага с възможностите на САЩ за атаки в киберпространството, предава ТАСС. В интервюто руският президент заявява още: „Ние не разполагаме с такива средства, с каквито разполагате вие (американците – бел.ред.), ние нямаме глобални средства за масова информация, с които разполагате вие, ние имаме само Russia Today. В същото време Путин говори за постоянното вмешателство във вътрешните работи на Руската федерация от страна на САЩ. „Русия не се меси в работите на САЩ“, заяви Путин. „И нямаме такива намерения. Това е невъзможно да се направи. Преди всичко ние имаме собствени принципи, които не допускат намеса в нашите вътрешни работи, а ние не се месим в работите на другите. Това са нашите принципи“. Президентът на Русия Владимир Путин заяви, че страната му е готова по всяко време да обсъди със САЩ всички въпроси, включително и ракетния. „Дайте да седнем спокойно, да поговорим и да решим въпросите. Мисля, че настоящият президент на САЩ иска да направи това, но има сили, които не искат да му позволят това. Ние сме готови да говорим по всеки въпрос, включително и за ракетите, киберпространството, включително и контратероризма – по всяко време“, заяви Путин. „Ако човек е достоен за това, мога да го помилвам“, допълни Путин на въпроса дали е склонен да \"помилва\" Алексей Навални, за да може той да е конкурент на изборите на 18 март. ", "date": "2018.03.10", "title": "Путин е готов да обсъди със САЩ всички въпроси, включително и ракетния"}
{"url": "https://www.24chasa.bg/novini/article/6755421", "text": "Властите на американския щат Калифорния съобщиха, че  , уби ги, а после се самоуби, е на 36 години и е бивш американски военен, който е бил на мисия в Афганистан, предаде Асошиейтед прес. Той бе идентифициран като Алберт Уонг. Тримата служители на дома, които той уби, са жени, идентифицирани като 42-годишната Дженифър Голик, 48-годишната Кристин Льобер и 29-годишната Дженифър Гонсалес. Льобер е била директорка на програма за работа с ветерани. Останалите две жени са били съветнички по програмата. Пациентите, лекувани по програмата, са страдали от постравматичен стрес, след като са били на мисии в Ирак и Афганистан, предава БТА.  Нападателят Уонг е бил военен в периода май 2010 г. - август 2013 г. Той е бил на мисия в Афганистан в продължение на една година. Уонг е получил четири медала за военни заслуги. Според властите нападателят е бил пациент на програмата за лекуване на постравматичен стрес, провеждана в дома за ветерани.", "date": "2018.03.10", "title": "Нападателят в дома за ветерани в Калифорния бил бивш военен с 4 медала"}
{"url": "https://www.24chasa.bg/novini/article/6755428", "text": "Месеци наред чувам - независимо от мерки, мерки, мерки, пари, мерки, и едно безкрайно администриране между държава, общини, агенции, структури, и това, което най ме вбесява е, че само чувам как нещо не може да стане: „Трябвало специално постановление; но такова постановление не можело, защото влизало в разрез с обществените поръчки; обществените поръчки трябвало да отидат през екологията до еди къде си; кметът кандидатствал – първо били 70 хиляди лева, после станали 700 хиляди лева, после станали милион и 700 хиляди лева“. Лавинообразно нарастват цени, суми и всичко останало. Това заяви премиерът Бойко Борисов на свиканото от него извънредно заседание на кабинета за опасността от наводнения на язовирите и реките в страната, съобщиха от пресслужбата на кабинета.  Поотделно съм правил сигурно стотици срещи – от вчера с хидроинженерите, момчетата от Враца, които се занимават с тази работа. Едната страна бракониери я взривявали, после – възстановявали. Другата аварийно правена, преливник не работел. Какво толкова е сложното на този преливник, какво толкова сложно има на тези съоръжения, това са едни кранове и те се поддържат в изправност?!, попита Борисов.  Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред! Дали да не направим – Емил Караниколов предлага отделна компания, аварийна, само с това да се занимава. Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават, каза още Борисов.  Снощи, когато си говорех с кмета, той ми казва: „Нито за риба го ползваме този язовир, нито за електроенергия, нито за напояване“. Само че, това отговаря на въпроса: „Като не са нужни, защо не ги източите и няма да има язовир и няма да има проблем“. Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам… пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса „Какво правите?“. А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми. Този въпрос искам да го решим днес и да отидат да го направят. Не може да ни стои това през две-три години, едно и също си говорим. Не може!, категоричен беше Бойко Борисов.", "date": "2018.03.10", "title": "Борисов: Добре е да се готвим за бедствия в хубаво време, а не когато бедствието е факт (Обновена)"}
{"url": "https://www.24chasa.bg/novini/article/6755432", "text": "Познавам Гинка Върбакова от 20 г. Познавам и нея, и семейството й. Мой познат по-късно им стана кум. Интелигентни хора са. Тя бе завършила лингвистика , а съпругът й енергетика. Никой от нас не е предполагал, че аз ще стана министър на енергетиката, а те ще се занимават с енергетика. В момента, в който разбрах за сделката, подадох оставка. Това каза министърът на енергетиката Теменужка Петкова пред  . Гинка Върбакова е млад, интелигентен и почтен човек, който се занимава с частен бизнес. Аз з разлика от нея винаги съм работила за държавата. Аз бях един от последните хора, които са разбрали сделката на ЧЕЗ с фирмата „Инеком”, продължи Петкова.  На въпрос остава ли министър на енергетиката, тя отговори: Благодаря на премиера, ГЕРБ и коалиционнните партньори за доверието. Това ме задължава изключително много.", "date": "2018.03.10", "title": "Теменужка Петкова: Гинка Върбакова е млад, интелигентен и почтен човек"}
{"url": "https://www.24chasa.bg/novini/article/6755434", "text": "Президентът на САЩ Доналд Тръмп ще получи желания от него военен парад във Вашингтон, но на него няма да участват танкове, предава Fox News. Според документ на Пентагона парадът ще включва колесни машини, за да не се нанесат щети на улиците на столицата. Същевременно на парада ще има „засилен въздушен компонент“, което означава че ще има много летящи самолети в небето над Вашингтон, предава \"Фокус\".  Събитието е планирано на 11 ноември – Денят на ветерана. Очаква се парадът да премине между Белия дом и Капитолия. Тръмп реши, че иска да организира военен парад във Вашингтон, след като присъства на такъв по случай Деня на Бастилията миналата година в Париж.", "date": "2018.03.10", "title": "Тръмп ще получи желания от него военен парад във Вашингтон, но без танкове"}
{"url": "https://www.24chasa.bg/novini/article/6755441", "text": "Над един тон кокаин, скрит в товар с банани за Антверпен в Белгия, е бил заловен в Колумбия, предаде Франс прес. При проверка в пристанището Санта Марта, Североизточна Колумбия, са открити 1626 килограма кокаинов хлорхидрат в пратка с банани за Антверпен, съобщи отделът за борба с наркотрафика, предава БТА.  Заловеният кокаин струва близо 89 милиона долара на европейския пазар. По данни на ООН Колумбия е най-големият световен производител на кокаин с 866 тона през 2016 г.", "date": "2018.03.10", "title": "В Колумбия откриха над тон кокаин в товар с банани за Белгия"}
{"url": "https://www.24chasa.bg/novini/article/6755445", "text": "На езеро Малахово край руския град Оренбург се е разбил моторен парапланер. Информацията за пострадалите се уточнява, предава РИА Новости. „Постъпи съобщение, че в района на езеро Малахово в района на ТЕЦ „Сакмарск“ е паднал моторен парапланер“, съобщава регионалното отделение на министерството на извънредните ситуации, предава \"Фокус\".  На място работи водолазна група на спасителните служби.", "date": "2018.03.10", "title": "Парапланер се разби край руския град Оренбург"}
{"url": "https://www.24chasa.bg/novini/article/6755452", "text": "Във всеки автобус водачът ще бъде отделен от пътническия салон, ще има видеонаблюдение и паник бутон. Това каза в интервю за „Фокус“ зам.-кметът на София с направление „Транспорт и транспортни комуникации“ Евгени Крусев за нощния градски транспорт, който тръгва експериментално от 7 април. „Ще работим в координация както със СДВР, така и с общинска полиция“, посочи той. „Безопасността е един от най-важните фактори за успешното въвеждане на тази услуга и ако тя отсъства, никой не би ползвал нощен градски транспорт, колкото и удобен да е той. Нашата задача е сигурността на пътниците и сигурността на водачите“, заяви Евгени Крусев. „Работим усилено в посока на това да създаваме повече пешеходни зони, развиваме велотранспорта и изграждаме бърза и удобна свързаност на транспорта с всяка точка на града“, изтъкна зам.-кметът. „Само преди няколко дни започнахме поставянето на нови указателни табели, изписани със специално изработен за София шрифт, на входовете на метрото. Такива ще има на спирките на градския транспорт. Указателни табели ще бъдат поставени и за културните забележителности в града“, каза още той.", "date": "2018.03.10", "title": "Евгени Крусев: В нощните автобуси в София ще има камери и паник бутон"}
{"url": "https://www.24chasa.bg/novini/article/6755457", "text": "Не очакваме преливане на реките в страната, въпреки това организацията на правителството, областните управители и на кметовете на населени места продължава. Това каза на извънреден брифинг в Министерски съвет директорът на ГД „Пожарна безопасност и защита на населението“ главен комисар Николай Николов. „Предвид усложняването на метеорологичната обстановка се очаква реките на запад от Огоста да бъдат с повишен дебит, и всички реки в долните си течения- Места, Струма, Искър, Арда, Тунджа, Марица, Камчия да бъдат с повишени нива“, обясни той. „В село Крушовица има около 50 двора, които са наводнени, но не от прииждащи води, а от подпочвени. Няма застрашени хора“, посочи гл. комисар Николов. „Според прогнозата за следващите 3 дни ще има постепенно успокояване на обстановката. От понеделник вечерта ще започнат превалявания от дъжд, с интензитет от около 5-10 литра на кв. м за два дни. Според НИМХ понеделник, вторник и сряда времето ще се развали. Два дни ще има добро време и още два дни пак разваляне на времето“, поясни Николай Николов. Ситуацията е нормална за сезона. Рисковата ситуация на язовир „Рогозен 1“ е преодоляна, заяви комисар Николов. „От 00.00 часа до 6.00 сутринта нивото на язовира е паднало с 28 см. Усилията, които вложихме за изпомпване на водата и прехвърляне в долния язовир, и наливането на скална маса дадоха резултат“, каза още  той. „Нивата на всички реки в страната задържат пълноводие, все още под код червен. Внимателни сме, наблюдаваме нещата, за да предотвратим човешки жертви. Всички критични точки се наблюдават, за да можем своевременно да предупредим застрашените хора“, изтъкна Николай Николов. „Изключение прави река Скът при Мизия. От сутринта нивото е вдигнато с 6 см. До обяд очакваме да достигне своя максимум, който ще бъде с 40 см по-ниско от опасната кота на преливане. Не смятаме, че има проблеми за населението“, допълни комисарят.", "date": "2018.03.10", "title": "Гл. комисар Николай Николов: Не очакваме преливане на реките в страната"}
{"url": "https://www.24chasa.bg/novini/article/6755662", "text": "Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония. В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи, съобщиха от пресслужбата на кабинета.  Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност. В рамките на посещението са планирани и двустранни разговори между премиерите Борисов и Заев.", "date": "2018.03.10", "title": "Борисов ще почете жертвите на Холокоста в Скопие"}
{"url": "https://www.24chasa.bg/novini/article/6755669", "text": "Руският президент Владимир Путин, за когото е почти сигурно, че ще бъде преизбран на 18 март за четвърти президентски мандат, заяви днес, че няма никакво намерение да променя конституцията, за да остане на власт и след 2024 г., предаде Франс прес. \"Никога не съм променял конституцията и няма да го направя, за да ме уреди това и нямам такива намерения днес\", каза той в интервю за американската телевизия Ен Би Си. Така той отговори на въпроса дали има намерение да последва примера на китайския президент, който се стреми към неограничен мандат, предава БТА.  Путин дойде на власт през 2000 г. В периода 2008-2012 г. президент бе Дмитрий Медведев, а Путин бе премиер, а после отново се върна на президентския пост въпреки протестите на опозицията. Путин отхвърли хипотезите, според които не може да напусне властта, защото това ще я изложи на опасност. \"Защо смятате, че след мен властта в Русия ще бъде обезателно упражнявана от хора, които са готови да разрушат всичко, което съм направил през последните години?\", каза Путин. Той увери, че още през 2000 г. е мислел за потенциален приемник.", "date": "2018.03.10", "title": "Путин: Няма да променям конституцията, за да остана на власт"}
{"url": "https://www.24chasa.bg/novini/article/6755635", "text": "Студенти от Стопанска академия „Димитър А. Ценов” за поредна година участваха в престижното национално състезание за финансови аналитици „CFA Research Challenge”, информираха от ръководството на висшето училище. В състезанието, организирано от CFA Institute Bulgaria, участие взеха отбори и десетки студенти от икономическите висши училища и стопански факултети от цялата страна. За поредното силно представяне на отбора от свищовски студенти, номиниран от катедра „Финанси и кредит”, се пребориха третокурсниците от спец. „Финанси” Екатерина Ангелова (стипендиант на „Банка Пиреос България” за 2017/2018 уч. г.), Христина Ангелова и Димитър Веселинов, и капитанът на отбора Васил Филев – IVк., спец. „Стопански и финансов контрол” (председател на Студентски съвет – организацията, оказала финансова подкрепа за участието на отбора в етапа от състезанието, проведен в София). За ментор от страна на катедра „Финанси и кредит” бе определен гл. ас. д-р Димитър Костов, а за методически консултант д-р Калоян Петков. Организаторите на състезанието ангажираха за консултант от практиката на свищовския отбор банковия експерт Явор Ганев. Първата среща, в която отборите получиха заданието си, се проведе на 24.11.2017 г. в Централното управление на ЦКБ в София. Мястото бе подбрано съвсем не случайно, тъй като тазгодишната задача беше особено предизвикателна и изискваше отборите да оценят холдингът-майка на ЦКБ – публичното дружество „Химимпорт“ АД. Съгласно стриктните правила на състезанието, оценката на съответното дружество се извършва по точно определен подход чрез използване на набор от аналитични модели. Крайният очакван резултат е отборите да направят аргументирана препоръка за акциите на анализираното дружество с три опции: BUY, SELL или HOLD с краткосрочен инвестиционен хоризонт. Студентите от СА „Д. А. Ценов” приложиха комплекс от аналитични модели и оценъчни техники, изучавани в бакалавърските курсове по „Финансов анализ”, „Финанси на фирмата”, „Инвестиции”, „Управление на портфейла” и „Бизнес оценяване”. Практически подготовката на свищовския отбор бе резултат и от устойчива работа на преподаватели и ментори по развитие на академичните курсове с финансово-аналитична насоченост. Програмата по учебната дисциплина „Финансов анализ”, по която се обучават свищовските студенти, е съобразена с програмата за обучение на сертифицирани финансови анализатори (CFA) още от 2002 г. Тогава пионерно в академичен учебник е включен компакт диск с обучаващи материали, като за съавтор в курса е включен и проф. Джони Холст от университет в Гьотинген. Централно място в работата на отбора заемаше метода за оценка на свободните парични потоци към капитала (FCFE), както и методи за сравнително оценяване, посредством пазарни множители. Наред с това бяха анализирани макроикономическата среда, финансовото състояние на дружеството чрез стандартни коефициенти и др. методи, позволени от условията на състезанието. Многоседмичният труд на свищовските студенти бе оформен в текстов доклад с обем 10 стр. и изпратен до оценяващата комисия на 17.02.2018 г. Заключителният етап на състезанието се проведе на 02.03.2018 г. в Парк-хотел „Москва” в София. Конкуриращите се отбори представиха резултатите си в презентация изцяло на английски език за лимитирано време от 10 мин. пред компетентно жури от CFA асоциацията в България с председател Калин Методиев от финансова група „Карол”. Отборът от свищовски финансови аналитици отново изпъкна с добра презентация и най-вече с изчерпателното изследване, резултат от което беше инвестиционна препоръка „HOLD” за акциите на „Химимпорт”. „Отличното представяне на нашия отбор е поредна оценка както за качеството на учебния процес в свищовската академия, така и за личните качества на ангажиралите се с предизвикателствата на състезанието студенти”, коментира менторът на отбора от Стопанска академия, гл. ас. д-р Димитър Костов. Той поясни, че според условията на състезанието, няма класиране, а се избира само един отбор от всички участвали, който да продължи в международната студентска надпревара, организирана от CFA Institute. Свищовските студенти, участвали в това престижното състезание на национално ниво ще получат сертификат за участие.", "date": "2018.03.10", "title": "Свищовски студенти участваха в престижно национално състезание за финансови аналитици"}
{"url": "https://www.24chasa.bg/novini/article/6755685", "text": "Русия е заинтересована руските туристи да почиват в България. Това заяви Олег Сафонов, ръководител на Федералната агенция по туризъм на Руската федерация на среща с министъра на туризма Николина Ангелкова. И допълни, че тази година се предвижда туристите от Русия да са още повече, съобщава пресслужбата на министерство на туризма. Двамата разговаряха в рамките международното туристическо изложение \"Интурмаркет\" в Москва, където България се представя с национален щанд. Министърът Ангелкова посочи, че Русия е един от стратегическите туристически пазари за България и през миналата година заема 5-о място в националната класация за брой посещения в нашата страна с близо 558 хил. пътувания. В първия месец на тази година руските туристи у нас са повече от 9,6 хил. Национален маркетингов център Visit Russia се очаква да бъде открит тази година в България, заяви министърът. Идеята за центъра, който ще ускори развитието на туризма между двете страни, е на българския министър. Олег Сафонов коментира още, че се търсят начини за задълбочаване на сътрудничеството в сектора. Една от възможностите е общи действия в сферата на круизния туризъм, което ще бъде обсъдено на съвместна работна група. Перспективна идея е и създаването и утвърждаването на проект за Черноморска кухня, каза Сафонов. Двамата с министър Ангелкова се обединиха около идеята, че такива инициативи биха били изключително ползотворни за привличането на повече руски туристи. В София през ноември ще се проведе и вторият Международен конгрес на световните цивилизации и древните маршрути към Световната организация по туризъм, информира министър Ангелкова и покани за участие г-на Сафонов. България и Федералната агенция по туризъм на Руската федерация имат традиции в партньорството за инициативи подпомагащи развитието на туризма.", "date": "2018.03.10", "title": "Ръководителят на руския туризъм пред Ангелкова: Искаме туристите ни да почиват в България"}
{"url": "https://www.24chasa.bg/novini/article/6755690", "text": "Котка в САЩ беше провъзгласена за герой, след като спаси стопаните си от пожар, съобщи ЮПИ. Случката се е разиграла в град Маккийспорт, щата Пенсилвания. Имената на писаната и собствениците й не се споменават, предава БТА.  \"За щастие стопаните на котката са били в леглото си, когато питомката им е надушила \"нередност\" в дома, втурнала се е в спалнята и ги е събудила. Тъй като поведението й е било необичайно, те са осъзнали, че се случва нещо. Когато собствениците са станали и са отворили вратата на банята, са открили огъня\", разказва служител на местната противопожарна служба. Огнеборците са установили, че пожарът е започнал на тавана и се разпространил към банята. Пожарникарите отбелязват, че ако не е била навременната намеса на котката, за час или два ситуацията е щяла да излезе извън контрол.", "date": "2018.03.10", "title": "Котка спаси стопаните си от пожар в щата Пенсилвания"}
{"url": "https://www.24chasa.bg/novini/article/6755697", "text": "49-годишната българка с инициали И.Г. бе задържана в едно сръбско село, където се е укривала в продължение на 4 години от Интерпол, предаде БГНЕС. Българката, която е от София, бе арестувана край град Кралево. При спецакцията в къщата е открит 51-годишен български гражданин, който е пребивавал незаконно в Сърбия. Българката има 8-годишна присъда, която е потвърдена от Върховния съд за убийството на мъжа й на 24-ти февруари 2010 година в столицата. Тя е забила нож във врата на съпруга си. След издаването на окончателната й присъда И.Г. успява да избяга от България на 8-ми септември 2014 година. В момента тя се намира в ареста на затвора в град Ниш, където очаква решението си на сръбските власти за нейното екстрадиране. Срещу 51-годишния българин, който е открит без право на престой на територията на Сърбия, е съставен акт и в момента е на свобода. Той е прекарал няколко часа в предвартиления арест.", "date": "2018.03.10", "title": "В Сърбия задържаха българка, издирвана от Интерпол за убийство"}
{"url": "https://www.24chasa.bg/novini/article/6755702", "text": "Каталунският парламент отложи за неопределен период избирането на нов регионален лидер, след като Върховният съд на Испания отсъди, че кандидатът Жорди Санчес няма да бъде пуснат от затвора, за да участва на парламентарната сесия, планирана за понеделник, предава Reuters. Санчес е в затвора, чакащ процес по обвинения за бунт във връзка с референдума в Каталуня от миналия октомври и едностранното обявяване на независимостта на страната, предаде \"Фокус\".  Председателят на каталунския парламент Рожер Торент заяви, че сесията на органа ще бъде отложена, докато сепаратистките партии оспорват решението на испанския съд в Европейския съд за човешките права.", "date": "2018.03.10", "title": "Каталунският парламент отложи гласуването за нов регионален лидер"}
{"url": "https://www.24chasa.bg/novini/article/6755704", "text": "54-годишен руснак е бил пребит в Бургас на 9 март, след спор на пътя, съобщават от полицията. Инцидентът е станал на кръстовището на улиците „Гурко“ и „Оборище“. Около 13 ч. руснакът се движел с автомобил „Хонда Джаз“ по ул. „Демокрация“ и завивайки по „Гурко“спрял, за да даде предимство на пресичаща по пешеходната пътека жена. Шофьорът на колата зад него започнал да му свири, но руснакът продължил по улица „Гурко“, като завил и спрял на „Оборище“. От задния автомобил слезли трима младежи и нападнали руснака.  Той се опитал да им обясни, че спрял за да даде път на пешеходката, но получил юмруци в лицето. При единия удар му е избит  горен зъб. След побоя хулиганите отпрашили с автомобила си. Побоят обаче е бил записан на охранителни камери и полицаи от Първо РУП бързо установили извършителите. Това са 25-годишните Станислав С. и Герасим С. и 22-годишният им авер Кристиян Д. И тримата са криминално проявени, казаха от ОД МВР Бургас. По случая в Първо Районно управление,е образувано досъдебно производство.", "date": "2018.03.10", "title": "Трима пребиха руснак в Бургас - спрял на зебра, но изнервил шофьор"}
