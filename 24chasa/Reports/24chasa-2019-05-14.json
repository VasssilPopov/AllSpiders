{"url": "https://www.24chasa.bg/novini/article/7453291", "text": "Русия се надява, че военен сценарий в ситуацията около Иран няма да бъде реализиран, каза днес руският външен министър Сергей Лавров на обща пресконференция с държавния секретар на САЩ Майк Помпейо след разговорите им в Сочи, предаде ТАСС. \"Когато казвам, че се надяваме да бъде намерено политическо решение на ситуацията около Иран. . . , ние действително ще способстваме там да не се стигне до военен сценарий\", подчерта Лавров, като добави, че САЩ \"също са настроени да се търси политическо решение\", предаде БТА. Помпейо от своя страна също каза, че САЩ не се стремят към война с Иран. \"Ние абсолютно не искаме война с Иран, а искаме иранската администрация да престане да поддържа \"Хизбула\", терористите по цял свят и в частност в Близкия изток\", каза той. Според него Вашингтон оказва натиск върху Техеран, за да може \"Иран най-после да стане нормална страна\". Лавров обърна внимание, че Москва смята за грешка решението на САЩ да излязат от споразумението за иранската ядрена програма. Той отбеляза, че Русия, Китай и европейските участници в ядреното споразумение с Иран ще продължат контактите със САЩ за уреждане на ситуацията, \"за да се търси с американските колеги път към изход от кризата\". Руският външен министър изрази също надежда, че съобщенията за изпращане на 120 000 американски войници в Близкия изток за възпиране на Иран са абсолютно неоснователни, защото \"този регион и без това е пренапрегнат от различни конфликтни ситуации\". Вчера вестник \"Ню Йорк таймс\", цитирайки неназовани източници в американската администрация, съобщи, че Вашингтон разглежда възможността за изпращане на въоръжени сили в Близкия изток за възпиране на Иран. Според вестника миналия четвъртък шефът на Пентагона Патрик Шанахън е изложил план, предвиждащ изпращане на 120 000 войници в страните от Близкия изток в случай, че \"иранските въоръжени сили атакуват американските военни\". Днес американският президент Доналд Тръмп нарече публикацията на \"Ню Йорк таймс\" фалшива новина. Русия и САЩ продължават да имат различия по иранската ядрена програма, но страните продължават да обсъждат ситуацията, каза Лавров. Това дава надежда, че с подкрепата на Русия и САЩ могат да бъдат постигнати някакви споразумения, каза той. В отговор на въпрос Помпейо каза, че САЩ нямат информация за инцидента с петролните танкери в Обединените арабски емирства и \"се опитват да разберат каква точно е била причината за атаките\".", "date": "2019.05.14", "title": "Лавров: Надявам да не се стигне до военен сценарий около Иран"}
{"url": "https://www.24chasa.bg/novini/article/7453056", "text": "От една касетка с репички и 3 декара обработваема земя до 10 години партньорство с “Кауфланд” и 100 декара, засети със зеленчуци площи. За това разказват братовчедите Стоян и Тихомир Тимонови, които са трето поколение земеделци и са едни от първите български производители, които работят с “Кауфланд”. Двамата братовчеди са израснали в Пловдив и наследили земите и страстта към земеделието от своите бащи. Когато хипермаркет от веригата отваря врати в Пловдив преди 10 г., Стоян отива там с касетка репички, за да предложи да работят заедно. Партньорството продължава и до днес. “Техните продукти имат сертификат Global G.A.P, гаранция за качеството им, а целият процес по придобиването му е финансиран от “Кауфланд”, разказва Веселин Спасов, директор на направление “Плодове и зеленчуци” във веригата. Допълва, че всеки западен клиент би се гордял да яде такива зеленчуци, каквите произвеждат те. “При тях стоката е много по-близко до биологичното производство и са с най-високо качество”, казва Спасов и добавя, че “Кауфланд” е инвестирал 250 хил. лв., за да подпомогне 11 производители за получаването на международния сертификат, който има директно отражение върху по-високото качество на продукцията им. В дългото партньорство семейният бизнес на Тимонови се разраснал не само като обработваеми площи, но и като предлагани продукти. Семейството е успяло да изгради своя производствена база в село Стряма, Пловдивско. Отначало предлагали само репички, а сега могат да се похвалят с голяма гама продукти - зелени салати, моркови, лук, чесън, картофи и различни видове подправки. “Работният ни ден започва в 6 сутринта, а това, което изкарваме, го мобилизираме в обновление, модернизация и разширяване на базата”. Така Тихомир определя рецептата за успех и разказва, че в основата е и надеждният партньор в лицето на “Кауфланд”. Веригата им дава сигурност, като им съобщава година по-рано прогнозните нужди на пазара и количествата продукти, които ще им бъдат необходими по месеци. В екипа на семейния бизнес винаги има агрономи, които произвеждат разсадите за културите и следят процеса на производството. Веселин Спасов разказва, че Тимонови работят с холандски семена. Чуждестранна лаборатория е изпратила агрономи, които са взели проби от почвите, проучили са климата и специално са произвели семената за “Кауфланд” - с 95% кълняемост. Производителите опитали да работят с български семена, но над 50% от тях не покълнали. Случвало се дори да поникне друг продукт вместо закупения. Зеленчуците и плодовете във веригата преминават през няколко етапа на контрол на качеството. Самите производители дават проби в лаборатория за пестициди и други забранени вещества, а “Кауфланд” проверява дори и камиона, с който е превозена стоката, дали отговаря на изискванията, както и качеството на продуктите в друга лаборатория. “Нашите изисквания са много по-строги дори от тези на Еврокомисията - до 1/3 от позволеното от ЕС”, допълва Спасов. Сред политиките на компанията е да подкрепят български производители и да им подават ръка да се развиват. “80% от нашите производители на плодове и зеленчуци са български. Работим с всеки един от тях, защото вие искате да ядете българско, ние искаме да го предлагаме”, акцентира шефът в “Кауфланд”. Когато има сезонни български зеленчуци и плодове, “Кауфланд” дори спира вноса на чужди, за да предлага родните продукции. Спасов допълва, че работят с много български производители - “развиваме ги и им предоставяме възможност, при желание, да изнасят и за чужбина”. Ние им даваме достъп до пазара в чужбина, където “Кауфланд” има магазини", "date": "2019.05.14", "title": "“Кауфланд” подава ръка на зеленчукопроизводител, който от касетка с репички стига до 100 дка обработваема земя"}
{"url": "https://www.24chasa.bg/novini/article/7453232", "text": "\"Газпром\" очаква първата доставка на газ по \"Турски поток\" да се осъществи в края на декември, предаде ТАСС, позовавайки се на члена на управителния съвет на руския газов гигант Олег Аксютин. \"Очакваме газовите доставки по \"Турски поток\" да започнат до 31 декември. Морският участък на тръбопровода е напълно завършен, сухопътният участък от руска страна е готов на 100 процента, а от турска страна са завършени 73,5 процента. Очакваме през ноември строежът да бъде напълно приключен\", каза Аксютин. Първата линия на \"Турски\" поток е предназначена за снабдяване на вътрешния пазар на Турция, а втората - за страните от Южна и Югоизточна Европа. \"Газпром\" започна строителството на \"Турски поток\" през май 2017 г. Общата дължина на газопровода е 930 километра.", "date": "2019.05.14", "title": "\"Газпром\" очаква първата доставка на газ по \"Турски поток\" в края на декември"}
{"url": "https://www.24chasa.bg/novini/article/7453224", "text": "Средната заплата в България през март 2019 г. се е повишила и е стигнала 1247 лв., съобщи Националният статистически институт. Това прави точно 637 евро. През януари 2019 г. тя е била 1192 лв., през февруари е намаляла малко до 1184 лв., но през март се е качила до 1247 лв. Средната заплата за цялото първо тримесечие е 1208 лв., което е ръст от 3,2 на сто спрямо последното тримесечие на 2018 г. В същото време обаче възнаграждението на депутатите, президента, премиера, министрите и останалите управляващи, чиито заплати са вързани със средната, леко намалява - с около 2,6%. Причината е, че тяхното брутно заплащане се определя спрямо средната заплата за последния месец от тримесечието, но в обществения сектор. През март 2019 г. тя е била 1236 лв., което е с 33 лв. по-малко спрямо декември 2018 г. Депутатите вземат 3 пъти средната заплата в обществения сектор, т.е. вече ще се разписват срещу минимум 3708 лв., без да се смятат участията в комисии, класовете за прослужено време и без доплащанията за сътрудници и други разходи. Брутната заплата на президента е две депутатски заплати, т.е. но без доплащанията за трудов стаж. Класацията по средни заплати продължават да водят работещите в IT сектора с 2930 лв. средно при 2788 лв. в края на м.г. Следват финансистите, енергетиците и работещите в добивната промишленост. Неизменно в дъното на таблицата са хотелиерите и ресторантьорите със 729 лв.", "date": "2019.05.14", "title": "Средната заплата у нас с 3,2% ръст - стигна 637 евро, депутатската леко намалява"}
{"url": "https://www.24chasa.bg/novini/article/7453253", "text": "Държавният секретар на САЩ Майк Помпейо предупреди руския външен министър Сергей Лавров днес, че Вашингтон няма да толерира никаква руска намеса в президентските избори в САЩ през 2020 г., предадоха Ройтерс и Асошиейтед прес. На съвместната пресконференция на двамата министри след разговорите им в Сочи Помпейо каза, че недвусмислено е посочил пред Русия, че Вашингтон няма да допусне повторение на намеса в изборите като тази, за която Вашингтон обвинява Москва за президентските избори през 2016 г. Такава намеса \"би влошила още повече нашите отношения\", подчерта държавният секретар, предава БТА. Русия отрича да се е намесвала в американските избори. Днес на пресконференцията Лавров заяви, че не съществуват никакви доказателства, че Русия се е месила в американските избори през 2016 г., съобщи ТАСС.", "date": "2019.05.14", "title": "Помпейо: Русия да не се намесва в изборите в САЩ през 2020 г."}
{"url": "https://www.24chasa.bg/novini/article/7453134", "text": "Отстранената кметица на “Младост” Десислава Иванчева е подложила предприемача Александър Ваклин на засилен натиск, за да го убеди, че се намира в безизходно положение, “при което единственото спасение за него е да се подчини на корупционното искане”. Това пише в пространни мотиви от 260 страници съдията от специализирания съд Иво Хинов. Той и двама съдебни заседатели осъдиха кметицата на 20 г. затвор за поискан подкуп от 187 500 евро от бизнесмена, за да му придвижи преписка. За помагачество при искането на рушвета присъди получиха и зам.-кметицата на “Младост” Биляна Петрова - 15 г. затвор, и бившият кмет на района Петко Дюлгеров - 12 г. затвор. На 16 март м.г. тримата се срещнали в пицария “Ил Форно” в кв. “Борово”. Иванчева и Петрова поискали лично за тях имущество от новата сграда на Ваклин - между 3 и 5 % от разгънатата застроена площ. Дюлгеров им възразил, като казал, че това е равно на площта на цяла малка сграда, пособва съдът. Като алтернатива двете поискали пари - по 20 евро на кв. м. Толкова Иванчева искала като дарения от предприемачите в района. На 12 и 13 април м.г. Дюлгеров предал исканията им на Ваклин. Съдът оправдава подсъдимите за получени 70 хил. евро подкуп, тъй като затова нямали обвинение. Магистратите обаче не отричат, че в колата е имало пари и че не са подкупа от Ваклин. “Пречката за осъждане не може да бъде отстранена. Ако съдът вместо “приеме” използва друго понятие - например “получи”, както е по закон - ще трябва да осъди подсъдимите за деяние, което не е предвидено в закона”, казва съдия Хинов. По делото не е установено дали двете жени са докосвали парите в колата. Съдът обявява, че нито един държавен служител - прокурор, разследващ или човек от КПКОНПИ не е казвал на Ваклин как да се държи и какво да говори на срещите, когато е окичен със СРС, заради което се отрича провокацията към подкуп. Според съда нямало подхвърлени доказателства. Подхвърляне на маркиращо вещество обективно не е било необходимо. При ареста “прокуратурата разполагала с изявленията на подсъдимите, събрани със СРС, от които по несъмнен и безспорен начин ставали ясни техните корупционни изявления”. “Колкото и невероятна да изглежда вероятността от такова подхвърляне, ако все пак се е осъществило, то по никакъв начин не се е отразило на крайния съдебен акт. Поради което и такова действие не е довело до незаконосъобразност или несправедливост на делото”, обяснява съдия Хинов. Според него присъствието на КПКОНПИ при ареста на Иванчева и Петрова пред Спортната палата е било незаконно. Следствието обаче не било опорочено. Въпреки усилията да съда да установи мъж, с който Ваклин е разговарял пред кабинета на Иванчева за оферта, не бил открит. Самоличността му не била установена, защото видеозаписа не станал въпреки устройствата, с които Ваклин бил оборудван. Според съда обаче, ако мъжът бил разпитан, това нямало да има обратна тежест върху доказателствата за осъждане на подсъдимите.", "date": "2019.05.14", "title": "Съдът: Иванчева е поставила Ваклин в безизходно положение, за да й се подчини"}
{"url": "https://www.24chasa.bg/novini/article/7453186", "text": "Съветът на ЕС отчете днес ръст в разходите за отбрана за последните две години. Според данните за 2018 г. повишението на тези разноски е било 3,3 на сто, а за тази година се очаква да достигне 4,6 процента, предава БТА. Съветът приканва държавите в ЕС да продължат работата към по-добро съответствие между системите за отбрана, особено при съвместното развитие на бойни способности. Отправен е призив за допълнителни усилия за повишаване на възможностите за разполагане на въоръжените сили. Отчита се, че повечето от съвместните европейски отбранителни проекти отразяват задачите на НАТО. Върховният представител на ЕС по външната политика и сигурността Федерика Могерини посочи развитието на гражданската инфраструктура като най-видимия досега проект за взаимодействие с алианса. Преди година пактът препоръча изгражданата със средства от ЕС инфраструктура да бъде пригодена и за нуждите на военните. В развитието на съвместните европейски отбранителни способности участват всички държави от ЕС без Великобритания, Дания и Малта.", "date": "2019.05.14", "title": "ЕС: Около 4,6 % се очаква да е ръстът в разходите за отбрана тази година"}
{"url": "https://www.24chasa.bg/novini/article/7453194", "text": "Американският президент Доналд Тръмп опроверга появилата се във вестник \"Ню Йорк таймс\" информация, че САЩ обсъждат военен план, предвиждащ в Близкия изток да бъдат изпратени до 120 000 войници, за да парират всякакви нападения или ускоряване на ядрената програма на Иран. Тръмп заяви това днес пред репортери в Белия дом, предаде Ройтерс, цитирана от БТА. \"Смятам, че това са фалшиви новини. Дали бих го направил? Безусловно. Но не сме планирали такова нещо. Надявам се, че няма да ни се налага да планираме такова нещо. Ако все пак го направим, ще изпратим доста повече войници от това\", каза Тръмп.", "date": "2019.05.14", "title": "Тръмп: Не обсъждаме план да изпращаме 120 000 военни в Близкия изток"}
{"url": "https://www.24chasa.bg/novini/article/7453198", "text": "План-приемът за следващата учебна година предвижда близо 60 процента от паралелките да са професионални. По този начин ще се постигнат стойностите от преди 30 години, съобщи министърът на образованието и науката Красимир Вълчев на среща с представители на образователната общност и на едни от най-големите фирми в преработвателната сфера у нас при посещението си в общините на Средногорието, цитиран от пресцентъра на МОН. Министър Вълчев е заявил, че професионалното образование трябва да осигури в следващите десет години достатъчно кадри за технологичните отрасли в сферите на електрониката и мехатрониката, добивната индустрия и в други сектори. Затова МОН ще продължи да създава всички условия за финансиране на обучението по професии с очакван недостиг на пазара на труда. Образователният министър е посочил, че включването в дуална форма на обучение в Средногорието гарантира възможности за професионална реализация и видимо се разраства през последните години. Предприятията за поредна година са заявили желание за обучение на ученици от три специфични за региона специалности. Това са \"Машини и съоръжения за заваряване\", \"Машини и системи с цифрово-програмно управление\" и \"Електрообзавеждане на производството\". Министър Вълчев се е срещнал в Златица с учители от Аграрно-техническата професионална гимназия, а в Пирдоп - с учителските колективи на Професионалната гимназия по механо-електротехника, на Средното училище \"Сава Савов\" и на Професионалната гимназия по туризъм и хранителни технологии \"Никола Димов\". В разговорите си министърът е подчертал, че МОН ще продължи да изпълнява поетия от правителството ангажимент за повишаване на доходите на учителите, както и за намаляване на административната тежест. По-късно министър Красимир Вълчев е разговарял и с учителите от Средното училище \"Любен Каравелов\" в град Копривщица. Училището поставя акцент върху иновациите, особено в работата с роботи и компютърно моделиране. Министърът се е срещнал и с учителите от основните училища в селата Антон, Чавдар и Мирково. С тях са били обсъдени възможностите за привличане и обхващане на учениците в образователната система, както и за използване на иновативни подходи в тази посока. В разговорите са били споделени положителни практики.", "date": "2019.05.14", "title": "Вълчев: Предвиждаме близо 60% от паралелките следващата година да са професионални"}
{"url": "https://www.24chasa.bg/novini/article/7453208", "text": "Москва е заинтересована от нормализиране на отношенията със САЩ на основата на взаимното уважение, каза днес руският външен министър Сергей Лавров на съвместна пресконференция с американския държавен секретар Майк Помпейо след разговорите им в руския черноморски курорт Сочи. \"Убедени сме, че това е напълно възможно и реално, ако действаме на основата на взаимното уважение и взаимното зачитане на интересите\", отбеляза Лавров, предаде ТАСС. Според него Русия може да се договори със САЩ за продължаване на Договора за съкращаване на стратегическите нападателни оръжия (СНВ-3) в рамките на двустранна съвместна консултативна комисия, предава БТА. Лавров заяви, също Русия и САЩ ще продължат диалога си за Сирия. Помпейо каза, че Вашингтон прави всичко възможно за нормализиране на отношенията с Москва. \"Ние искаме да подобрим отношенията между нашите народи. Правим всичко, за да се предприемат стъпки в тази насока\", посочи той. \"Ние не искаме която и да е страна да се намесва в работите на Венецуела, искаме венецуелският народ да получи своята демокрация, сам да избере своя ръководител, независимо дали това ще бъде (Николас) Мадуро или някой друг\", каза държавният секретар, цитиран от ТАСС. Лавров от своя страна каза, че бъдещето на Мадуро трябва да бъде решено от венецуелския народ и нарече американския натиск върху него недемократичен, съобщи Ройтерс. Той каза също, че американските санкции срещу Северна Корея ще бъдат отменени, след като Пхенян изпълни своите обещания (за денуклеаризация). Помпейо добави, че е настоял Москва да освободи задържаните (при Керченския инцидент) украински моряци и да работи с новия украински президент за установяване на мир в Източна Украйна.", "date": "2019.05.14", "title": "Лавров и Помпейо искат нормализиране на отношенията между Русия и САЩ"}
{"url": "https://www.24chasa.bg/novini/article/7453119", "text": "Ислямистката Партия на щастието /ПЩ/ в Турция ще участва на повторните избори на 23 юни със собствен кандидат, обяви лидерът на формацията Темел Карамоллаоглу, цитиран от частната телевизия НТВ. ПЩ ще участва с кандидат-кмета си от първите местни избори на 31 май Недждет Гьокчънар, който преди седмица каза, че е готов да се откаже и подкрепи отстранения опозиционен кмет Екрем Имамоглу, предава БТА. На изборите през май в Истанбул Гьокчънар получи 103 300 гласа. Основната опозиционна Народнорепубликанска партия (НРП), чийто кандидат Имамоглу спечели с лек превес изборите за кмет на Истанбул на 31 март, се надяваше, че други по-малки опозиционни формации като ПЩ ще я подкрепят на повторното гласуване през юни, независимо от идеологическите различия между тях или някои разногласия в миналото. Основният кандидат на опозицията за кмет на Истанбул Екрем Имамоглу е получил досега подкрепа от Турската комунистическа партия, която обяви, че няма да издига собствен кандидат, а ще подкрепи кандидата на НРП. Демократичната лява партия също обяви вчера, че няма да издига собствен кандидат. Кандидатът на НРП е подкрепян и от по-големите опозиционни сили \"Добра партия\" и прокюрдската Демократичната партия на народите (ДПН), които не издигнаха собствени кандидати и на изборите от 31 март, за да увеличат шансовете на Имамоглу да пребори кандидата на управляващата партия Бинали Йълдъръм. На 6 май Висшата избирателна комисия на Турция взе решение да отмени резултатите от местните избори в Истанбул на 31 март, като се произнесе в полза на управляващата Партия на справедливостта и развитието, която оспорва резултатите с аргумент, че вотът е бил белязан от нередности.", "date": "2019.05.14", "title": "Ислямистката \"Партия на щастието\" също ще има кандидат на изборите в Истанбул"}
{"url": "https://www.24chasa.bg/novini/article/7450388", "text": "- Като всичко в живота, което спокойно можем да наречем случайност, и Ватиканът по един странен начин за мен стана съвсем случайно. Моето първо докосване до католическия християнски свят е достойно за разказ, защото всичко, което се случи, беше като в приказка. И то изглежда така. - Току-що завършил Художествената академия, ме бяха приели от първите ми участия в изложби като член на Ателието на младия художник в СБХ. Моето първо ателие в живота ми бе кухнята в едно приземно апартаментче. Една сутрин разбрах, че в Равена са поканени няколко български заслужили и народни художници да участват в световно биенале. В коридорите на галерията на “Шипка” 6 при случайна среща със секретаря на секция “Скулптура” Валентин Старчев той ме попита дали да дам свое произведение за участие в световното биенале в центъра на Данте Алигиери в Равена на тема по трилогията “Божествена комедия” и дали имам произведение на тази тема. След три дни мога ли да го представя. С ясното съзнание, че нямам такова произведение, аз възкликнах и с почуда, и с остроумие: “Да, имам.” Бях щастлив, че за първи път ми се удава възможност да покажа мое произведение зад граница, не че толкова бях показвал и произведения в моята страна. И за три денонощия сътворих във восък и отлях в бронз една скулптура и я нарекох “Вратата на Чистилището”. По-късно се появиха статии със заглавие “Вратата на читалището”, но нейсе, нали сме си наши. След месец се получи писмо от Италия, което пазя и до ден днешен , с щастливия текст, че между 500 произведения от цял свят международното жури ме удостоява с почетния Златен медал на Ватикана на името на Данте Алигиери. И така заминах с влак до Италия - със сто долара в джоба, старите ми дънки и с едно топло яке. В Равена, в центъра “Данте Алигиери” бях посрещнат от директора Северино Рагацини, а министърът на културата на Ватикана кардинал Пупар, ми връчи диплома за моето удостояване. Той е жив и здрав и до днес, на преклонна възраст. По-късно заминах за Рим, където имах кратка аудиенция при папа Йоан Павел Втори, който ми връчи един плик с паричната част от наградата, както и медала с образа на Данте от чисто злато. Гледах като втрещен, не вярвах на очите си и не разбирах дори какво се случва. Каква приказка, а! - Божественото започна още при влизането в коридорите на Ватикана. За един художник е страхотно чувство чиито творби са на ватиканските стени като Микеланджело, Рафаело, Караваджо, Веронезе. А пред самата врата на Библиотеката ме посрещнаха творбите на един от художниците, които много съм харесвал и харесвам - Доменикос Теотокопулос (Ел Греко). Всичко това в една помпозност на стара барокова архитектура и с мирис на средновековна история. - Ако кажа ,че съм се помолил за каквото и да е, би било лъжа. Това е едно място, където за мен спря времето, и животът, и дъхът но това е изненадата, която преживях за първи път. - Трудно може да се каже, че нещо конкретно и много ме е впечатлило, тъй като харесвах всичко. Ватиканът е държава и за щастие, тя е инвестирала много в едни от най-големите архитекти и художници, но не бих скрил, че бях изумен от Страшния съд на Микеланджело в Сикстинската капела. Тогава усещането ми не беше, че гледам творба на художник, а виждах изригнал вулкан, който с цялата си лава потича върху теб. Силен, агресивен, нежен. Гениален. - Последните дни отново се появиха дежурните специалисти по всички въпроси, които, за жалост, предозираха публичното пространство с анализи и какви ли не етикети и оценки. От многословието като че ли не прихванахме основното послание, с което папата дойде. Той дойде не само с призив за мир, а от напрежението на планетата - свят, който прилича на кипящ вулкан, готов всеки момент да изригне. Той дойде обезпокоен за бъдещето на човечеството и с призив за помиряване на хората и съхраняване на нашия свят в добруване, а не във война. Светът е в особена криза, в каквато не е бил от последната световна война. Но смятам, че се получи точно обратното - отново дадохме повод част от световната преса да реагира недобре към България. Явно, че робуваме на хора, които пишат зад граница, но минават границите, когато носят лош имидж на българската държава, без да носят никаква отговорност за това. И сигурно така ще бъде, докато ги търпим. А иначе папата като прогресивен човек дойде добре подготвен, с ясното съзнание и очакване за онова, което му предстои и с мисията, с която той управлява Ватикана и католицизма в света. Не съм спирал нито да вая, нито да рисувам. Това е част от мен и от живота ми. такъв, какъвто е, изцяло подчинен на моята емоционалност. Отложих за догодина своя изложба в Москва в залите на Международната академия по изкуствата, като тази година ще имам изложба в Пловдив през септември с част от моята колекция от западноевропейско изкуство и с мои произведения. Тя ще е в градската Художествена галерия на Пловдив. - Сигурно е така. Може би това е отражение от моето детство, защото като дете знаех радостта от помощта и милосърдието. Но по-важно е да използвам възможността и да благодаря на други достойни хора, с които имам честта да се познавам и да общувам. За мен случаят с Павел Васев е пореден урок както за благородството на хора, които са запазили човека в себе си, както и други, родени с бездушието си. Когато посрещнах на летището приятеля си Павел Васев, съм благодарен на един човек като Калин Сърменов, който пръв ми се обади с готовност да помогне, както и на всички останали приятели, които направиха възможно да заплатим досега 12 хиляди евро, за да е Павел жив, на Димитър Рачков - един от малкото, който лично ми се обади с готовност да помогне с каквото трябва. Изключително съм благодарен на помощта на българския посланик в Москва Атанас Кръстин - той е пример какъв трябва да бъде един дипломат. Прекланям се пред всички български медици, а в случая - пред лекарите и ръководството на “Пирогов”, които направиха всичко, за да бъде Павел у дома, благодаря на Цветан Цветанов, който помогна с партийни средства, на здравния министър Кирил Ананиев, който пое своята отговорност и прояви човечност и не на последно място - на премиера Бойко Борисов, който за разлика от онези, чието милосърдие се състои в това да раздават мерцедеси, то неговата “томбола” на държавник е да спасява човешки живот. Примерите са много - от трагедията в Охрид, през Христо Мутафчиев и до днес, а в крайна сметка това е и попаднал в беда. Аз знам, че това няма да прозвучи приятно в ушите на някои хора, но в крайна сметка в това е неговата сила на държавник. - Мъдър поет. Връщате ме към едни вечери, пълни с песни и поезия, заедно с Дамян и Надежда Захариева прекарани в къщата на поета Христо Фотев в Равадиново. А колкото до мълчанието - това ми напомня на мъдростта на царя, който изпрати едно послание до своите министри преди време да бъдат господари на мълчанието, а не роби на думите. Тогава точно във в. “24 часа” , на зададен въпрос по повод мълчанието отговорих така на Негово Величество: Да не се страхува от приятелите си - те могат само да го предадат, да не се страхува от враговете си - те могат само да го унищожат, а да се страхува от тези, които мълчат - с мълчанието си те правят възможно едното и другото. - Всеки по своему. Аз я нямам тази рецепта - как всички да бъдат щастливи. - На 68 години единственото,което успях да разбера е,че ние сме народ, който се бори вече 1300 години. Явно се налага да продължим - - Във всичко прекрасно, което се случи, се намериха една шепа хора, които наричайки себе си с какви ли не сладурски имена, отново си позволиха да сложат едно леке върху чистото име на България.", "date": "2019.05.14", "title": "Вежди Рашидов за божественото по пътя към Ватикана"}
{"url": "https://www.24chasa.bg/novini/article/7453128", "text": "Оригиналът на Търновската конституция ще бъде прибран в архивите за известно време заради необходимостта от реставрация. Уникалното издание може да бъде видяно за последно в изложбената зала на Държавна агенция \"Архиви\" до 19 май. В последните месеци Търновската конституция обиколи страната като част от изложбата по повод 140-ата годишнина от приемането й. Тя се организира съвместно от Народното събрание и Държавния архив и стартира от сградата на парламента, а след това бе във всички 28 областни града. Според специалистите конституцията не трябва да се излага на осветяване повече от 60 часа годишно, а сега се натрупаха доста повече, затова има нужда да бъде реставрирана, обясни шефът на ДА \"Архиви\" доц. Михаил Груев. Освежаване ще бъде направено и на Сребърната конституция от 1911 г. В архивите е съхранен екземплярът, поръчан лично за цар Фердинанд, който е обкован специална със сребро и има позлатен герб. Изложбата показва още уникати и реликви на българската държавност. Сред тях и оригиналите на протоколите на Учредителното събрание. Това са оригинални документи, с които да акцентираме на огромното дело на основателите на модерната българска държава, обясни доц. Груев. За първи път може да се види държавният печат на Княжество България, чиито пазител е бил министърът на правосъдието. След 1908 г. той е прибран в архивите, тъй като е изработен друг за новото Царство България. Сигурен съм, че в днешните времена имаме нужда от позитивни примери, а процесът на градежа на държавността е именно такъв пример, който всички ние носим със себе си и имаме пред себе си, каза доц. Груев.", "date": "2019.05.14", "title": "Прибират Търновската конституция за реставрация"}
{"url": "https://www.24chasa.bg/novini/article/7453140", "text": "„Радвам се, че съм в един от най-европейските градове на България. И точно от Русе искам да кажа, че думата на тези избори е промяна – у нас и в Европа. Изборите ще минат, но ние българите трябва да се научим да отстояваме интересите си последователно и системно, а не кампанийно. Да търсим партньори и съюзници за нашите каузи. Непосредствено след 26 май това има три аспекта. Първата ни национална задача е полагането на политически усилия за привличането на новия Европейски орган по труда, което за България ще носи допълнителен авторитет и финансов ресурс. Втората национална задача – ресорът на българския комисар в новата Европейска комисия. В предходната стартирахме със силен ресор на Кристалина Георгиева. Но след нейното оттегляне получихме този, който беше на разположение. Сега е време да постигнем национално съгласие и да проведем открита дискусия за българското портфолио. Готов съм да водя разговори и с Франс Тимерманс, в случай че бъде излъчен за председател на ЕК. Той има изключително добро отношение към България, но трябва да има и много силна кандидатура на страната ни.“ Тези национални задачи очерта президентът на ПЕС и кандидат за евродепутат от „БСП за България“ Сергей Станишев в Русе, където съвместно с Валери Жаблянов е на поредица от срещи с обществеността, с актива и със симпатизантите на партията. Двамата посетиха и Ветово, и Сливо поле. „Третата ни непосредствена задача е да проведем преговори по следващата финансова рамка като сме наясно какво искаме по важни направления за страната и се борим да няма орязване на парите за ключови за България проекти. Именно ние, социалистите, се противопоставяме на орязването на средствата за кохезионна и селскостопанска политика. Като част от тази работа трябва да подготвим Националната си стратегическа референтна рамка на базата на анализ на постигнатите резултати и да заложим в нея политики за устойчиво развитие и достойни доходи.“, заяви лидерът на европейската левица. „С вълнение участвам на срещите в Русе като част от листата на „БСП за България“. Нуждаем се от социална справедливост сега! От европейска и българска солидарност за защита на труда, за увеличение на заплатите – изоставането ни се вижда, не може да бъде прикрито от красивите фрази на участниците в листата на ГЕРБ.“, посочи кандидатът за евродепутат Валери Жаблянов. „Десет години са достатъчен период и за най-авторитетната партия да докаже какво може в управлението. Видими резултати. А тези от българите, които очакват повече и искат друга политика и социални принципи на разпределение на бюджета, имат избор да подкрепят листата на нашата партия. Целите на българските и на европейските социалисти съвпадат и това е гарант, че БСП не е сама, а има подкрепа от всички нива на управление в ЕС. Да, България постигна успехи от присъединяването си към ЕС досега, но темпото е недостатъчно, г-н премиер, управляващата партия се задъха! БСП е тази, която носи нова енергия.“", "date": "2019.05.14", "title": "Станишев: България трябва да започне прозрачна дискусия за ресора и кандидатурата на българския комисар"}
{"url": "https://www.24chasa.bg/novini/article/7453055", "text": "Движението по 6,5 км от АМ „Струма“ след Благоевград ще бъде пуснато по-рано от предвиденото. В заключителен етап са строителните работи в участък, част от лот 3.1 на АМ „Струма“ между Благоевград и отсечката преди бъдещия тунел „Железница“. Целта е да се облекчат пътуващите към Гърция при предстоящите почивните дни и активния летен сезон. Това обяви министърът на регионалното развитие и благоустройството Петя Аврамова, която инспектира заедно с председателя на Управителния съвет на Агенция „Пътна инфраструктура“ Георги Терзийски строителните дейности по участък 1 от лота, който започва от края на изградения през ноември 2015 г. лот 2 Дупница – Благоевград и продължава до новоизградения п.в. „Благоевград-Юг“, който се намира след ел.подстанцията на главен път Е-79. Това съобщиха от пресцентъра на Министерството на регионалното развитие и благоустройството. Дължината на отсечката е около 6.5 км. Чрез нея ще се избягва влизането в Благоевград и създаването на тапи в градските кръстовища, което ще спести време на пътуващите и ще разтовари града от сериозен трафик. Лот 3.1 е с обща дължина 12,6 км. Проектът включва изпълнението на два участъка, като работата по втория продължава. Вече приключи и преместването на археологическите находки, които бяха разкрити по трасето на магистралата край село Покровник. Индикативната стойност на извършваните дейности по преместване и теренна консервация на археологическите ценности, както и изграждането на подпорна стена за отделянето им от трасето на автомагистралата е 1,2 млн.лв. На следващ етап, извън компетенциите на АПИ, ще бъде изработването на интегрирана консервация на археологическия парк и проект за цялостното му експониране и социализация.", "date": "2019.05.14", "title": "Пускат по-рано движението по 6,5 км от АМ „Струма“ след Благоевград (Снимки)"}
{"url": "https://www.24chasa.bg/novini/article/7453091", "text": "Посланикът на Обединените арабски емирства (ОАЕ) в София Абдулуахаб ал Нажар събра на ифтар по случай свещения месец рамазан представители на различни религии в България. Освен главния мюфтия и неговия заместник на вечерята дойдоха хора от православния клир, представители на евангелистките църкви у нас, на католическата, еврейската и арменската общност. \"ОАЕ определи 2019-а като година на толерантността и призова гражданите и жителите на емирствата да следват тази ценност като основен принцип в изграждането на здрави общества и стабилни държави, ценност, която води до народно щастие и културно утвърждаване\", каза посланикът в речта си преди вечерята. Той добави, че неговата страна следва принципа на толерантност между народите, тъй като в емирствата живеят и работят хора от около 200 различни националности и религии, които са защитени от справедлив закон без дискриминация. На вечерята присъстваха и представители на дипломатическия корпус и българското Министерство на външните работи, както и приятели на ОАЕ в България. ", "date": "2019.05.14", "title": "Посланикът на ОАЕ в София с ифтар за толерантност"}
{"url": "https://www.24chasa.bg/novini/article/7452923", "text": "На 15 май, сряда, от 14.00 часа президентът Румен Радев ще приеме на „Дондуков“2 министъра на правосъдието Данаил Кирилов. Това съобщиха от прессекретариата на президентството. От 15.30 часа държавният глава ще проведе среща с главния инспектор в Инспектората към Висшия съдебен съвет Теодора Точкова. Разговорите са част от поредица срещи, които държавният глава провежда с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор.", "date": "2019.05.14", "title": "Президентът ще се срещне с Данаил Кирилов и Теодора Точкова"}
{"url": "https://www.24chasa.bg/novini/article/7452933", "text": "Агенция “Пътна инфраструктура” (АПИ) подписа днес, 14 май 2019 г., договор с фирмата “Телетол” АД, с който дружеството става вторият Национален доставчик на услуги за електронно събиране на пътни такси след „Интелигентни Трафик Системи“ ЕАД. Това съобщиха от пресцентъра на АПИ. Съгласно Общите условия, приети от Управителния съвет на АПИ за доставчици на услуги, е предвиден 10-дневен срок от подписване на договора, в който фирмата да докаже оперативна съвместимост с Електронната система за събиране на пътни такси и да започне дейност по предоставяне на услуги. Едва след установяване на съвместимост договорът с националния доставчик на услуги влиза в сила. Ако в указания срок не се установи готовност за представяне на услугите, то срокът се удължава до момента на фактическото доказване, че е постигната оперативна съвместимост. Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние. Първият етап е подаване на заявление за регистрация, съгласно изисквания разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси. Съгласно Наредбата лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.05.14", "title": "АПИ подписа договор с втори доставчик на услуги за електронно събиране на такси"}
{"url": "https://www.24chasa.bg/novini/article/7452946", "text": "Говорителят на Европейската комисия Маргаритис Схинас отхвърли твърденията на представители на управляващата в Румъния Социалдемократическа партия (СДП), че писмото, с което Европейската комисия предупреди Румъния за възможно задействане на член 7 от Договора за ЕС, е било \"диктувано\" от президента Клаус Йоханис, а съдържанието на документа е било оформено на срещата на върха на ЕС в Сибиу миналата седмица, съобщава информационният сайт Зиаре, цитиран от БТА. Първият заместник-председател на Европейската комисия Франс Тимерманс изпрати до румънските власти писмо, с което предупреди Букурещ за готовността на Комисията да задейства чл. 7, ако страната не предприеме очакваните стъпки по въпроса с върховенството на закона. Говорител на Комисията съобщи вчера, че писмото е било изпратено миналия петък (10 май) и че в него са посочени недостатъците и необходимите мерки за възстановяване на доверието. Говорителят отбеляза, че изпращането на писмото е било решено от еврокомисарите още през април. След като съдържанието на писмото стана публично достояние, управляващите в Букурещ социалдемократи заговориха за сътрудничество между президента-десноцентрист Клаус Йоханис и европейските представители, за да бъде притиснато правителството на СДП. Запитан снощи за писмото, лидерът на СДП Ливиу Драгня заяви пред телевизия Антена 3, че се е оказал прав, когато заявил тези дни, че \"основната тема, обсъждана от Йоханис и неговите господари е била бързо отново да извадят нещо срещу Румъния, за да се помогне на Йоханис в предизборната кампания\". Бившият министър на образованието Ливиу Поп заяви, че президентът Йоханис е \"диктувал какво да пише\" в писмото. Поп коментира, че писмото преследва само предизборен интерес в \"отчаянието на господин Йоханис за втори мандат\". Говорителят на Европейската комисия Маргаритис Схинас бе попитан днес дали председателят на Европейската комисия Жан-Клод Юнкер е обсъждал писмото с президента Клаус Йоханис, когато двамата се срещнаха на 9 май в Сибиу. \"Разбира се, че не. Бе решено преди председателят (на Комисията) да отиде в Сибиу. Писмото бе обсъдено на среща на колегиума (на комисарите) на 30 април, където получи пълна подкрепа\", отговори Схинас, цитиран от Зиаре.", "date": "2019.05.14", "title": "ЕК: Предупредителното писмо към Румъния не е диктувано от Клаус Йоханис"}
{"url": "https://www.24chasa.bg/novini/article/7452960", "text": "Съвременните предизвикателства пред сигурността изискват общ европейски подход в сферата на научните изследвания и отбраната, който да се гради върху потенциала на всички държави-членки на ЕС. Тази позиция споделиха държавният глава Румен Радев и генералният директор на Airbus Defense and Space Дирк Хоке, които проведоха днес среща на „Дондуков“ 2. Възможностите за интеграция на българската отбранителна индустрия и наука в перспективни общи проекти в рамките на ЕС бяха водещите акценти на срещата. Това съобщиха от прессекретариата на президента. Индустриалното сътрудничество е фактор за отстояване на позициите на Европа в изследването на космоса, иновациите, наблюдението на климата и опазването на природата. Другата важна сфера, където Европа трябва да търси единодействие е в сферата на сигурността, включително създаването на нов общ европейски изтребител, беше подчертано по време на разговора. По думите на Румен Радев със своя опит и доказана експертиза, българските инженери и софтуерни специалисти могат да предложат най-добрите условия за реализация на общите европейски проекти в тези области. „България е готова да подкрепи проекти, които дават възможност българските учени да остават в страната ни и да получат тук възможност за своята професионална реализация“, подчерта държавният глава. Държавният глава отбеляза възможността България да засили партньорството си с Airbus за модернизиране на системите за наблюдение на реките и язовирите у нас за предотвратяване на наводнения, за опазване на горските масиви и в борбата с незаконната сеч. От своя страна Дирк Хоке открои перспективите за задълбочаване на сътрудничеството с България и при охраната на външните граници на ЕС чрез предоставяне на съвременни интегрирани системи за наблюдение и контрол и предотвратяване на трафика на хора и нелегалната миграция.", "date": "2019.05.14", "title": "Радев: България може да засили партньорството си с Airbus"}
{"url": "https://www.24chasa.bg/novini/article/7452976", "text": "Решението за създаване на единен орган, отговарящ за безопасността на движението по пътищата е поредна крачка за намаляване на инцидентите и жертвите при катастрофи в България, която заслужава поздравления. Това подчерта Матю Болдуин, заместник-генерален директор на ГД \"Мобилност и транспорт\" и координатор на високо ниво на ЕК по въпросите на пътната безопасност\" по време на среща с Малина Крумова, председател на Държавната агенция \"Безопасност на движението по пътищата\", съобщи агенцията. Крумова е на посещение в Брюксел за представяне на новата институция и обсъждане на политики за повишаване на превенцията и пътната безопасност, предава БТА. През новия програмен период кохезионната политика на ЕС ще позволява да се финансират в по-голяма степен проектите, свързани с пътната безопасност. България може да се възползва от това, ако бъде проактивна и покаже добри резултати, стана ясно по време на срещата. Матю Болдуин акцентира, че основен фокус ще бъде поставен на ефективността при разходването на европейското финансиране. \"Уверени сме, че и с по-малък финансов ресурс е възможно да се постигнат по-добри резултати, ако са ясно детайлизирани целите на един проект\", допълни той. Малина Крумова подчерта, че вече са идентифицирани проекти, които ще бъдат подготвени за финансиране от държавната агенция и допълни, че в нейната работа ще се стреми да включи максимално и неправителствения сектор. \"В България има значителен експертен капацитет в редица неправителствени организации, които се занимават изцяло с темата за повишаване на пътната безопасност и с които искаме да работим за постигане на общите ни цели\", каза още тя. В края на срещата Матю Болдуин приветства желанието на България да работи в тясно сътрудничество за създаване на безопасни системи за пътищата в България в дух на приятелство и солидарност. Средно по 500 души на седмица губят живота си при инциденти на пътя в ЕС, а високата скорост е сред основните причини за повечето катастрофи. През последните 5 години страните-членки не успяват да намалят съществено тази негативна статистика, затова настояваме за повече категорични стъпки в тази посока. Това подчерта Антонио Авеносо, директор на Европейския съвет за безопасност на транспорта (ETSC) по време на среща с Малина Крумова. Той също поздрави България за обособяването на Държавната агенция \"Безопасност на движението на пътищата\" като единен орган за координиране на усилията на всички ангажирани институции с темата. Според него пред страната ни има още много работа, но подчерта, че това е стъпка в правилната посока. Малина Крумова представи проектите, по които агенцията работи, и подчерта, че е налице категорична политическа воля за промяна на политики и завишаване на контрола във всички области, свързани с пътната безопасност. Антонио Авеносо се ангажира, че ръководеният от него съвет ще подпомага агенцията с експертиза и ще бъде неин естествен партньор на ниво ЕС. Той отправи и покана държавната агенция да се включи в събитието, което съветът организира в началото на месец юли в България за засилване вниманието на обществото и превенция на шофирането под влияние на алкохола. Създаден през 1993 г., ETSC предоставя експертиза по въпросите на безопасността на транспорта пред Европейската комисия, Европейския парламент и държавите-членки. Съветът обединява 60 организации и институции от Европа, посветили своята дейност на повишаване на безопасността на движението. Иновациите като основен инструмент на бъдещето за повишаване на пътната безопасност бе основна тема на срещата между Малина Крумова и Марк Мориукс, директор в Белгийския институт за безопасност на пътищата (VIAS). Двамата се договориха да се търсят възможности за по-тясно сътрудничество между двете организации и обмяна на опит и добри практики. Малина Крумова подчерта че България има много силно развит сектор на информационните и комуникационни технологии и допълни, че това е възможност за разработване и на повече иновации в областта на пътната безопасност в страната ни. Марк Мориукс се ангажира, че ще подпомага новата агенция с ноу-хау и прие поканата представители на института да дойдат на посещение в България за проучване на възможностите за стартиране на стратегическо сътрудничество с местни партньори.", "date": "2019.05.14", "title": "ЕК: Поздравления за единния орган по пътна безопасност в България"}
{"url": "https://www.24chasa.bg/novini/article/7452984", "text": "Британската опозиционна Лейбъристка партия заяви днес, че премиерката Тереза Мей все още не е постигнала пробив в преговорите за Брекзит и партията се опасява, че един бъдещ консервативен лидер може да се отметне от всяко обещание, дадено от сегашното правителство, предава БТА. Вторият най-влиятелен човек при лейбъристите, техният главен финансист Джон Макдонел, цитиран от Ройтерс, каза, че запазването на митническия съюз с ЕС е абсолютно ключово условие за партията, но все още няма споразумение. \"Все още не виждаме значителна промяна, каквато изискваме, за да можем да подкрепим едно споразумение\", каза той. Макдонел сравни преговорите за Брекзит с правителството на Мей с опит да се сключи търговски договор с компания, която всеки момент ще мине под управление на синдик. Днес след заседание на правителството на Мей негов говорител каза, че министрите са се съгласили за продължаване на преговорите с Лейбъристката партия и са се разбрали как да се процедира занапред. Той обаче подчерта, че правителството трябва да прокара споразумението за Брекзит с ЕС, преди депутатите да излязат в летен отпуск. \"Министрите, пряко ангажирани с преговорите, очертаха подробности за компромисите, които правителството е готово да обсъди, за да се стигне до съгласие, което би позволило на Обединеното кралство да напусне ЕС със споразумение възможно най-скоро\", каза говорителят, цитиран от Ройтерс. \"Кабинетът се съгласи обсъжданията с лейбъристите да продължат, за да се види какво е възможно. Разбрахме се обаче, че е наложително да представим споразумението за изтегляне във формата на проектозакон навреме, за да може той да получи кралско одобрение до лятната парламентарна ваканция\", добави говорителят. Инвестиционната банка \"Джей Пи Морган\" каза днес, че Тереза Мей едва ли ще оцелее на премиерския пост след края на юни. Въпреки впечатляващите й способности да оцелява, смятаме, че времето й като лидер консервативната партия, скоро ще свърши, се казва в документ, изпратен на банката до клиентите.", "date": "2019.05.14", "title": "Лейбъристите: Мей още не е постигнала пробив за Брекзит, не виждаме промяната, която искаме"}
{"url": "https://www.24chasa.bg/novini/article/7453001", "text": "Европейската комисия отрече информация на БСП, че е спряла проект за изграждане на инсталация за комбинирано производство на енергия в София с оползотворяване на RDF отпадък, предава  . Говорителят на Комисията по въпросите на регионалната политика Кристиян Шпар заяви, че е получена молба за третата фаза на системата и в момента изготвя оценката си. „Комисията ще излезе с решение по проекта, след като приключи оценката. На този етап не е спирано финансирането от еврофондовете“, уточнява Шпар. По-рано днес председателят на БСП-София Калоян Паргов заяви, че ЕК е спряла проекта на Столична община за финансиране на съоръжението. ", "date": "2019.05.14", "title": "И Еврокомисията отрече да е спряла проект на София"}
{"url": "https://www.24chasa.bg/novini/article/7453041", "text": "Президентът Еманюел Макрон желае да се срещне с източния либийски военен командир Халиф Хафтар, каза днес днес външният министър на Франция, цитиран от Ройтерс. Миналата седмица Макрон призова за прекратяване на огъня в започналата преди месец битка за либийската столица Триполи. Той направи това след среща с Файез ел Серадж, премиер на международно признатото правителство на Либия, предава БТА. В Триполи заседава правителството на националното съгласие, създадено под егидата на ООН, но някои западни страни, сред които и Франция, подкрепят Хафтар като човек, който може сложи край на хаоса в Либия след свалянето на режима на Кадафи през 2011 г. Ден след срещата с Макрон правителството на Серадж поиска от 40 чуждестранни фирми, вкл. от френската петролна компания \"Тотал\", да кандидатстват за нови лицензи или да прекратят операциите си на либийска територия. \"Положението в Либия е крайно обезпокоително, защото предложената от ООН пътна карта за двете страни, която почти достигна успешното си осъществяване, днес се проваля - от една страна заради инициативата на фелдмаршал Халифа Хафтар, а от друга заради липсата на инициатива у Серадж\", каза пред депутати френският пръв дипломат Жан-Ив льо Дриан. \"По тази причина президентът иска да се срещне с единия и с другия в подкрепа на инициативата на ООН\", добави той. Френски дипломатически източник не можа да потвърди кога Макрон би се срещнал с Хафтар, нито дали той иска да организира среща между него и Серадж.", "date": "2019.05.14", "title": "Френският външен министър: Макрон иска да се срещне с маршал Хафтар"}
{"url": "https://www.24chasa.bg/novini/article/7453046", "text": "Германската полиция издирва ферари от 80-те години на миналия век, струващо над два милиона евро, изчезнало, след като мъж, представил се за купувач, го взел за пробно шофиране, съобщи Асошиейтед прес. Мъжът отговорил на обява за продажбата на червено \"Ферари 288 GTO\" с първа регистрация от 1985 г. Той отишъл на предварително уговорена среща в Дюселдорф, предава БТА. Продавачът и потенциалният купувач се качили в автомобила за пробно шофиране. Когато продавачът слязъл от автомобила, за да отстъпи шофьорското място, другият мъж натиснал педала за газта и бързо ускорил. Полицията не е успяла да намери автомобила и призова, ако някой го види, да даде информация.", "date": "2019.05.14", "title": "Германската полиция издирва ферари за 2 млн. евро, мъж го откраднал"}
{"url": "https://www.24chasa.bg/novini/article/7453050", "text": "Американските фондови индекси се намира в добър отскок в началото на търговията във вторник, тъй като инвеститорите подновиха покупките на силно поевтинелите ден по-рано акции на компании от технологичния и индустриалния сектори. Подкрепа за позитивния старт на Уолстрийт оказват относително оптимистичните коментари на президента Тръмп за бъдещия ход на търговските преговори с Китай, предава  . Индексът DJIA нараства с близо 280 пункта (повишение с 1,12%), но след като в понеделник той се раздели с цели 617 пункта (спад от 2,4%) на фона на новата ескалация на търговска война между САЩ и Китай. Повод за тази ескалация дадоха увеличените в края на миналата седмица американски мита до 25% върху вноса на китайски стоки за 200 млрд. долара, последвани от вчерашни контрамерки на властите в Пекин, изразяващи се в повишение на тарифите за вноса на стоки от САЩ за 60 млрд. долара до 25% в сила от 1-ви юни. Подновените страхове, че тарифната война между Вашингтон и Пекин ще провокира по-нататъшно забавяне на глобалната икономика и по-слаби корпоративни резултати, доведоха в понеделник до спад и на индекса S&P500 с 2,4% (най-солиден спад от 3-ти януари насам), докато технологичният индекс Nasdaq Composite се раздели с цели 3,4% от стойността си, отбелязвайки най-драматични сесийни загуби в рамите на настоящата година. Днес обаче и двата индекса също стартираха с добри повишения, като около 2 часа след началото на търговията на Уолстрийт индексът S&P500 нараства с 1,09%, а технологичният Nasdaq - с 1,28%. Подкрепа за днешното възходящо движение оказва снощно изказване на президента Тръмп, в които той все пак изрази оптимизъм, че ще бъде постигнато търговско споразумение между САЩ и Китай, като, според него, това ще стане ясно в рамките на следващите три до четири седмици. Той също така посочи, че ще разговаря с китайския президент Си Цзинпин на срещата на Г-20 в Япония в края на юни. Американският президент подчерта, че все още не е взел решение дали да одобри въвеждането на високи мита от 25% и за останалия вноса на китайски стоки за над 300 млрд. долара. Акциите на технологичните компании, които отбелязаха през предходната сесия на търговия най-силен спад от повече от четири месеца насам, поскъпват във вторник с около 1,55% благодарение на повишаващите се цени на акциите на Apple, Microsoft и на компаниите за производство на микрочипове. Именно акциите на тези компании бяха едни от най-агресивно разпродаваните в понеделник с оглед на факта, че голяма част от техните приходи се формират от бизнеса има в Китай. Ръст с около малко 1,8% регистрират и акциите на индустриалните гиганти Boeing и Caterpillar, които също бяха обект на много силно поевтиняване през вчерашната търговия.", "date": "2019.05.14", "title": "Силен отскок на Уолстрийт след вчерашните брутални разпродажби"}
{"url": "https://www.24chasa.bg/novini/article/7453065", "text": "Държавната агенция за закрила на детето (ДАЗД) спаси едно бебе благодарение на бързата и адекватна намеса на инспекторите от главна дирекция \"Контрол по правата на детето\", съобщиха от агенцията. Приемната на ДАЗД днес бе посетена от непълнолетна майка с 8-месечното ѝ бебе със заявка да изостави същото за осиновяване поради невъзможност за отглеждане. От служителите на ДАЗД бе осъществена превантивна работа с цел предотвратяване на изоставянето на детето. Майката бе консултирана и информирана за последиците от изоставянето, за нормативната уредба, регламентираща възможната подкрепа от услуги в общността, както и за нейните права като родител, предаде  . Незабавно бе информиран органът по закрила на местно ниво към Дирекция „СП“-Оборище – отдел „Закрила на детето“, на чиято територия се намира ДАЗД, както и Мобилния екип за работа с деца на улицата. „От наша страна беше намерена подходяща социална услуга – звено „Майка и бебе“, в която да бъдат настанени заедно майката с детето, с цел да не се допуска разделянето им”, казаха от агенцията. \"В резултат на бързата намеса, майката и детето са на сигурно място, където с тях започна работа на специалистите, с оглед подкрепа, помощ и превенция на изоставянето\", заявиха от ДАЗД.", "date": "2019.05.14", "title": "Непълнолетна поиска да изостави 8-месечното си бебе, но я спряха"}
{"url": "https://www.24chasa.bg/novini/article/7453105", "text": "Комисията за защита на потребители представи днес резултатите от проучване на пазара на храни и спиртни напитки в рамките на европейския проект за борба с двойния стандарт при продуктите. До есента ще са ясни първите резултати от лабораториите, а санкции се предвижда да налагат националните контролни органи в държавите членки, т.е. КЗП в България. Това заяви председателя на комисията Димитър Маргаритов в студиото на \"Още от деня\" по  . \"Едно от важните неща беше да идентифицираме продуктови групи, които могат да бъдат намерени на пазарите в различните европейски държави и да имат абсолютно идентичен характер, включително като търговска марка и опаковка\", обясни Маргаритов. Той допълни, че данни могат да бъдат използвани за съпоставка на съдържанието във въпросната опаковка и дали е различно то. Председателят на комисията каза, че КЗП е готова да пристъпи към лабораторни анализи и изследвания, за да работи по посока \"установяване наличието на нелоялни търговски практики\". Фокусът на проучванията до момента са концентрирани върху хранителни продукти, но от КЗП са разширили обхвата и върху спиртни напитки. Анализът, който те са извършили, е идентифицирал конкретни продукти, които могат да бъдат намерени на българския пазар и на останалите пет държави, които проектът обхваща. А проверката ще се осъществява при търговците, тъй като целта е да се закупува от същото място, от което и потребителят. \"Досега и до влизането в сила на директивата, което се предвижда да стане през януари 2020 година, законите в държавите членки не забраняваха на производители и дистрибутори на такива стоки да влагат различни съотношения в съдържанието. Сега с наличието на единната методологии и на новите законови текстове, които предвиждат, че тези разлики ще бъдат нелоялна търговска практика, има решение и на въпроса с различните вкусови предпочитания от гражданите от различни районни - било то географски и по националност. Тогава търговците биха могли да регистрират на база на популярните търговски марки и други такива, в които много ясно да е указано и самите потребители дори да бъдат поласкани от честта, че има специална търговска марка, която отчита техните специфични потребности.\", каза Маргаритов относно аргумента на производителите, че част от продуктите се съобразяват със специфичните вкусове в определен район или държава. КЗП ще разчита на лицензирани лаборатории в България, но Маргаритов не изключи, че ако се изпитат затруднения да спазят срока до края на годината, може да се обърнат и към чуждестранни лаборатории. През есента се очаква КЗП да оповести първите резултати. Във връзка с новите по-ниски за международни разговори в рамките на Европейския съюз, Маргаритов изтъкна, че те не изискват преподписване на договорите с потребителите и че съществува опасността на пръв поглед клиентите да бъдат примамени с нови изгодни условия, а всъщност да получат услуги, които не са им необходими. \"Винаги въвеждането на нови правила не предполага подписване на нови договори, тъй като това произтича от общи тарифи, които стават част от условията, по които работят съответните оператори, респективно се тарифират потребители\", каза Маргаритов.", "date": "2019.05.14", "title": "КЗП започна проверката на храни и спиртни напитки за двоен стандарт в качеството"}
{"url": "https://www.24chasa.bg/novini/article/7452918", "text": "Президентът Румен Радев днес прие на „Дондуков“2 председателя на Върховния касационен съд Лозан Панов. Разговорът е част от поредица срещи, които държавният глава инициира с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор. Това съобщиха от прессекретариата на президента. На разговора президентът посочи, че обществото трябва да получи гаранции и да бъде убедено в прозрачността на процедурата и спазването на критериите при избора на новия главен прокурор и в неговата независимост. Отбелязано беше, че доверието на обществото към правосъдието зависи не само от органите на съдебната власт, но и от усилията на другите институции, имащи отношение към правосъдната система. Бяха обсъдени правомощията и отговорността на „тримата големи“ в съдебната власт, ходът на правосъдната реформа, независимостта на съдебната система и ефективността на Механизма за сътрудничество и проверка. Утре президентът Румен Радев ще проведе две срещи – с министъра на правосъдието Данаил Кирилов и с главния инспектор в Инспектората към Висшия съдебен съвет Теодора Точкова.", "date": "2019.05.14", "title": "Румен Радев: Трябват гаранции за прозрачен избор на следващия главен прокурор (Видео)"}
{"url": "https://www.24chasa.bg/novini/article/7452842", "text": "Най-мощната магнитна буря за последните години се разрази на Земята във вторник, съобщиха учени, цитирани от РИА Новости. Очакваше се тя да предизвика проблеми в радиовръзките и да продължи около 10 часа до късно вечерта. По-чувствителните хора бяха посъветвани да си мерят кръвното и да са готови да вземат нужните лекарства. Супермагнитната буря, предизвикана от Слънцето, е най-мощната от 2 години и е впечатляващо събитие, заяви Сергей Богачев, главен научен сътрудник в руската лаборатория за рентгенова астрономия на Слънцето. Силата ѝ се определя като трето ниво от 5-степенната скала. Буря от 5-а степен е изключително рядка - веднъж на 10-20 години. Най-уязвими са хората със сърдечно-съдови проблеми и хипертониците. Възможни са кризи, главоболие и виене на свят. От бурята се очакват полярни сияния. Най-мощната досега геомагнитна буря е регистрирана през 1859 г. От 28 август до 2 септември се появяват много петна по Слънцето, има интензивни полярни сияния в района на екватора и пускащи искри телеграфни проводи. В края на март тази година имаше 3 мощни слънчеви изригвания. ", "date": "2019.05.14", "title": "Мощна магнитна буря удари Земята"}
{"url": "https://www.24chasa.bg/novini/article/7452869", "text": "След възстановяването на еврейската държава точно преди 71 години, през 1948-а над 50 депутати в Кнесета са заявявали, че имат „български корени“, предава  . Те са били от различни партии и често са дебатирали един срещу друг в пленарната зала. В последните 20 години в Кнесета най-често има по един депутат, чийто родители са родом от България, или са имали роднински връзки с български евреи. Екс началникът на генералния щаб на израелската армия Габи Ешкенази, четвъртият в листата на опозиционната формация на Синьо-белите (кахол-лаван) - по време на последните избори, подчертаваше през цялата кампания, че е с пловдивски корен. “През декември бях в София с баща ми. Снима се израелски филм за спасението на българските евреи и поканиха татко да е един от интервюираните. Прие ни лично президентът на страната Румен Радев, който подчерта, че историята на спасението на български граждани с еврейски произход по време на Втората световна война трябва да се помни и популяризира. Още повече, че това не е било за избрани индивиди, а за всички. Не казвам, че не е имало репресии, изселване от големите градове и робски труд в трудови лагери, но самият факт, че в края на войната българските евреи са били повече на брой, отколкото в началото й, е показателен. Вярвам, че сътрудничеството между двата народа ще се разраства и в наши дни“, каза пред БНР Габи Ешкенази. За това ще спомогне и самият Габи Ешкенази, който няма конкурент да оглави парламентарната група за приятелство между Израел и България. А депутатите в новия Кнесет са доста разнолики. Бившият кмет на Йерусалим Нир Баркат например, който е един от богатите израелци със състояние над половин милиард шекела, е поискал от администрацията на Кнесета да му се изплаща заплата от 1 шекел (както е било и когато е оглавявал Йерусалим). От ръководството на парламента са отклонили молбата му, а също молбата на депутатката от опозиционната коалиция Мики Хашмович (много известна веганка и защитничка на животните). Тя е поискала да заменят коженото й креслото, с обикновен дървен стол.", "date": "2019.05.14", "title": "Депутат с пловдивски корени в шарения израелски парламент"}
{"url": "https://www.24chasa.bg/novini/article/7452875", "text": "Българската телекомуникационна компания (БТК), която оперира под търговската марка “Виваком”, ще бъде обявена за продан до края на годината. Телекомът е наел банка \"Лазард\" за консултант по сделката, съобщи специализираното издание Mergermarket. Според изданието френският телеком Orange е един от потенциалните участници в търга. Припомня се, че французите са имали интерес към БТК през 2016 г. Скоро се очаква да бъде задвижена процедура по продажбата на БТК, съобщиха пред “24 часа” няколко източника, близки до настоящите акционери в телекома. Възможно е събирането на оферти за БТК да започне през есента и да приключи в края на годината, твърдят източниците. Инициативата за продажбата дошла от ВТБ. БТК се притежава основно от бизнесмена Спас Русев и руската банка ВТБ. Те през 2016 г. купиха БТК за 330 млн. евро. След това имаше преструктуриране на задълженията на телекома. През миналата година БТК погаси предсрочно облигационния си заем в размер на 400 млн. eвро. Компанията изтегли облигациите си от официалния списък на търгувани ценни книжа на Ирландската фондова борса, където те бяха регистрирани близо шест години. Рефинансирането на дълга стана чрез банков заем в размер на 345 млн. евро със синдикат от повече от дузина финансови институции. Той включва няколко транша с максимален срок от 5,25 години и лихвени нива, които са значително по-изгодни за телекома в сравнение с условията на облигационната емисия. Тогава от телекома заявиха, че това ще позволи на компанията да се съсредоточи върху по-нататъшни инвестиции в инфраструктура и подобряване на качеството на услугите. БТК е най-големият по приходи оператор в България , а също така е лидер във фиксираната телефония и интернет. За 2017 г. консолидираните приходи бяха 854 млн. лв., а печалбата - 73 млн. лв. За деветте месеца на миналата година телекомът отчете почти 670 млн. лв. приходи и над 4 млн. абонати, ползващи мобилни и фиксирани услуги. Наскоро другият акционер в БТК - Спас Русев, заедно с предприемача Елвин Гури, финализираха придобиването на “Телеком Албания” за 55 млн. евро.", "date": "2019.05.14", "title": "Пускат БТК за продан до края на годината (обновена)"}
{"url": "https://www.24chasa.bg/novini/article/7452548", "text": "Вицепремиерът и министър на отбраната Красимир Каракачанов е научил от медиите за оставката на земеделския министър Румен Порожанов, тъй като никой от кабинета не е коментирал темата с него.  \"Този въпрос го решава министър-председателят. Вероятно г-н Порожанов е решил, че трябва да подаде оставка. В крайна сметка той е от друга квота в кабинета\", заяви той пред  Красимир Каракачанов не е съгласен, че държавните институции не правят нищо, за да разкриват злоупотребите. \"Просто медиите са по-активни, а преди избори някои от тях стават особено активни\". По повод евентуални санкции от ЕК за къщите за гости министър Каракачанов подчерта, че за съжаление в подобни ситуации винаги обществото плаща сметката. \"Дори и в поредица нелепи политическип решения, взети в различни сфери. Още от преговорите. Всички тези сметки ги плаща обществото. Всеки облечен с власт, който не решава проблеми, след това плаща обществото\". Красимир Каракачанов не се ангажира с мнение дали могат да се очакват нови оставки на членове на кабинета. По повод преговорите в САЩ за купуване на нови изтребители Ф-16 военният министър подчерта, че те още не са приключили, въпреки, че част от екипа вече се завърна в България. \"Представителите на ВВС останаха във Вашингтон да продължат разговорите. Част от предложенията в ценово отношение не са задоволителни, затова преговорите продължават. Трябва да се съобразим с цената, с пакета услуги и сроковете за плащане. Всичко е въпрос на пазарлък, на преговори. Ако цената не ни удовлетворява, ще кажем не. Няма да приемем всяка цена, която би ни била предложена. Не е коректно да назовавам конкретни параметри. Ако тук не се получи нещо, може да поискаме от НС разрешение да започнем разговори с другите страни - Швеция или Италия\". Дипломатическа практика е да се привика за обяснения чужд дипломат, когато наруши Женевската конвенция за дипломатическата служба, подчерта Красимир Каракачанов. Така е и в случая с турския посланик Хасан Улусой, който препоръча правителството да стимулира изучаването на турски език в училище, за да има повече турски инвестиции. \"Както България не се бърка във вътрешните работи на Турция, така е неприемливо чужд посланик да се произнася по подобни въпроси\". Стратегията за интеграция на ромите ще влезе в МС след изборите, за да не се използва в кампанията, се разбра още от думите на министър Каракачанов. Според него много помощи влизат в циганските семейства и тези хора са се научили, че могат само да получават без да дават. \"30 години финансираме маргиналната раждаемост в гетата, а не грамотната. Това е сбъркан модел на интеграция на циганите в обществото.\"", "date": "2019.05.14", "title": "Каракачанов: Преговорите за закупуване на нови изтребители със САЩ продължават"}
{"url": "https://www.24chasa.bg/novini/article/7452560", "text": "Окончателно бизнесменът Ветко Арабаджиев остава в ареста след няколкочасово заседание, по време на което адвокатът на Арабаджиев и членовете на съдебния състав си размениха остри реплики, предаде  Спецапелативните съдии потвърдиха най-тежката мярка за неотклонение, която постанови Специализираният наказателен съд, след като Арабаджиев беше екстрадиран от Испания. Според съда има опасност на свобода той да се укрие или да извърши друго престъпление, както заради финансовия ресурс, с който разполага, така и заради факта, че беше издирван от българските служби повече от половин година. В момента Специализираният апелативен съд гледа мярката за неотклонение на друг бизнесмен - собственикът на \"Винпром\"- Карнобат Миню Стайков, когото наскоро прокуратурата обвини в злоупотреба със средства от европейски програми. Според неофициална информация заради продължителното си задържане Стайков е обявил гладна стачка.", "date": "2019.05.14", "title": "Окончателно: Ветко Арабаджиев остава в ареста"}
{"url": "https://www.24chasa.bg/novini/article/7452539", "text": "Лидерката на крайно десните във Франция Марин Льо Пен посети България два пъти за пет месеца. Европейските наблюдатели отчетоха това като неслучаен знак за подкрепа към българската партия „Воля”. И двата пъти дойде по покана на Веселин Марешки. На митинг със симпатизанти в София тя заяви, че Европа има нужда от лидери като него. Силни и знакови думи от жената, която е сочена в момента за една от най-влиятелните фигури не само в родината й, но и в Европейския съюз. Нейната формация „Национален сбор” вече изпревари с около два процента партията на президента Макрон. Факт е, че преди години и АТАКА, и ВМВРО са се опитвали да станат неин партньор, но без успех. „Направихме задълбочено проучване на позиции и действия на различни политически сили. Оказа се, че нашите идеи и ценности се припокриват само с тези на ”Воля”, обясни Марин льо Пен в София. Матео Салвини – другото знаково име в Европа, прави истински бум в родината си с твърда политика срещу мигрантите. Той няма конкурент по рейтинг в Италия. В края на миналата седмица, докато Льо Пен говореше за промяната на ЕС в София, Салвини беше при Орбан в Будапеща. Вече не е тайна, че унгарският премиер вероятно ще напусне групата на ЕНП в европарламента и ще се присъедини към Движението за Европа на нациите и свободите, в което членуват и ЛИГА на Салвини, и партията на Льо Пен. В тази група от една година е и Марешки с ”Воля”. Там е и управляващата в Австрия „Партия на свободата” . Какво обединява българските родолюбци от „Воля” с патриотичните партии от Европа? На първо място това е общото мнение, че Европейският съюз е ръководен лошо и през последните години се е превърнал повече в административна машина за натиск на страните-членки, отколкото проект за подкрепа. И тримата лидери не спестяват критиките си към досегашните водещи фигури в съюза. Набиращото все по-голяма популярност Движение говори за Европа на нациите и за премахване на принципа „Европа на две скорости”, който доведе до нарастване на евро-скептицизма в по-бедните държави като България. „Не може да има силен Европейски съюз, без силни нации. Искаме политики близко до проблемите на хората, а не измислени празни директиви, които само оправдават високите заплати на брюкселските чиновници”, казва Марешки. Льо Пен го допълва с тезата, че равноправното партньорство трябва да е водещ принцип, а не изключение. Политиката срещу безконтролното приемане на мигранти от Северна Африка и Близкия Изток е другата допирна точка. Старите лидери на ЕС поканиха тълпи от хора, повечето от които отказват да приемат ценностите на Европа, не искат да работят и да се адаптират. Очакват единствено финансови помощи и безплатно здравеопазване, защото по информация на властите в различните държави, тези хора пристигат в доста лошо физическо състояние. Целият този разход по издръжката им се стовари върху работещите европейци. Всичко това ги настрои срещу старите елити, особено срещу Меркел, която така щедро покани мигрантите. За съжаление, тази покана коства човешки животи и показа категорично, че е абсолютно невъзможно механично смесване на хора от различни светове и култури. Европа беше стресирана, уплашена и безсилна пред тези набези. У нас този проблем не се усеща така силно, както в Централна Европа. Смехотворните пиар акции на военния министър Каракачанов по границата са евтина пропаганда, а не реална подготовка за евентуални нашествия. Отношението към Русия също е обща тема на новите европейски лидери. Всички партии от групата „Европа на нациите и свободите” са за свалянето на санкциите. По тази тема Марешки е категоричен: ”Повече от 80 процента от българите се определят като русофили и искат да поддържаме добри отношения с Москва. Но не от позицията на васали, както го правиха много партии у нас, като равностойни партньори. Българският бизнес има нужда от големия руски пазар. Да не говорим за приходите от туризъм. Имаме обща култура, обща писменост, една вяра. Това не бива да се забравя.” Според социолозите в Брюксел, има реален шанс патриотичните партии да сформират толкова голяма група в бъдещия парламент, че да са втори след ЕНП. Прогнозите дават минимум едно депутатско място и на ВОЛЯ. При това от първо явяване на такива избори. Дали подкрепата от европейските избиратели ще означава наказателен вот за Юнкер, Меркел, Макрон и останалите лидери на ЕС или политиките, които новите лидери предлагат, са много по-разумни и одобрявани, предстои да видим на 26 май. Едно е сигурно – съотношението на силите в ЕП ще се промени значително. „България има шанс чрез „Воля” да е в авангарда на исторически промени, а не пак да стои отстрани и да остави други да решават съдбата на държавата ни”, смята Веселин Марешки.", "date": "2019.05.14", "title": "Какво обедини Марешки, Салвини и Льо Пен"}
{"url": "https://www.24chasa.bg/novini/article/7452577", "text": "Изминаха 6 месеца, откакто бившият премиер Никола Груевски избяга от Република Северна Македония, за да избегне затвор за корупция, и сега депутатите имат законна възможност да гласуват за отнемане на депутатския му мандат заради неоправдано отсъствие от работа, съобщава информационният портал Плусинфо. Заместник-председателят на парламента Фросина Ременски заяви днес, че колегите й са пред сериозен тест, предава БТА. \"Сериозен тест и отговорност за всички депутати е процедурата за отнемане на мандата /на Груевски/ с 80 гласа \"за\". Пред сериозен тест са и прокуратурата и Върховният съд - прокуратурата да даде отговор за разследването на бягството, а върховният съд да устои и да не отмени присъдата му\", каза Ременски. Тя добави, че след като Груевски вече е издал една книга, сега очаква да публикува нова - за своето \"храбро\" бягство като един вид ръководство за действие за закононарушителите. Груевски вече бе лишен от депутатската си заплата, след като през януари бяха приети изменения в закона за депутатите, според които всеки депутат, който има влязла в сила присъда над 6 месеца затвор, губи правото си на заплата. Никола Груевски избяга от страната, след като съд в Скопие го осъди на 2 години затвор за злоупотреба с влияние. Той получи политическо убежище в Унгария.", "date": "2019.05.14", "title": "Вече има законна възможност за отнемане\nна депутатския мандат на Груевски"}
{"url": "https://www.24chasa.bg/novini/article/7452572", "text": "Испанският Върховен съд разреши на петима каталунски сепаратисти, избрани за депутати на изборите на 28 април, но все още държани в предварителен арест, да положат клетва заедно с колегите си на 21 май, но след това ще трябва да се върнат в ареста, предадоха Франс прес и Ройтерс. В тези избори Ориол Жункерас, Жозеп Рул, Жорди Турул и Жорди Санчес бяха избрани за депутати, а Раул Ромева - за сенатор, предаде БТА. Петимата са съдени за участието си в опита за отцепване на Каталуня от Испания през октомври 2017 година. Въпреки че стават членове на парламента, те няма да бъдат освободени, нито ще получат имунитет във воденото срещу тях дело.", "date": "2019.05.14", "title": "Пускат задържаните каталунски сепаратисти, избрани за депутати, да положат клетва"}
{"url": "https://www.24chasa.bg/novini/article/7452569", "text": "Мерки за облекчаване на трафика през ГКПП обсъдиха министърът на вътрешните работи Младен Маринов и с Н.Пр. Йон Гъля, извънреден и пълномощен посланик на Румъния в България, съобщиха от МВР. Двамата дадоха висока оценка на утвърденото сътрудничество в областта на вътрешните работи и изразиха готовност за продължаване на активното взаимодействие по всички въпроси от взаимен интерес. Обсъдени бяха и съществуващи затруднения с трафика през Дунав мост 2 и Дунав мост 1, които надхвърлят компетенциите на министерствата на вътрешните работи. Министър Маринов представи вижданията на българската страна как могат да бъдат отстранени съществуващите трудности. Посланик Гъля пое ангажимент да информира компетентните румънски власти. Декларирана бе готовност и от двете страни да се работи съвместно за увеличаване на пропускателната способност на граничните пунктове и ускоряване на трафика, което е в интерес на гражданите на двете страни.", "date": "2019.05.14", "title": "Младен Маринов и посланикът на Румъния взеха мерки за облекчаване на трафика през ГКПП (Снимки)"}
{"url": "https://www.24chasa.bg/novini/article/7452617", "text": "Състав на Окръжния съд в Добрич наложи условно наказание от 3 години „лишаване от свобода“ с 5-годишен изпитателен срок на подсъдим за причинена по непредпазливост смърт на пътя. Мъжът бе лишен и от право да управлява моторно превозно средство за срок от 4 години. Подсъдимият В.Х. е признат за виновен в това, че на 2 октомври 2017 г., при управление на лек автомобил, е нарушил правилата за движение по пътищата и по непредпазливост е причинил смъртта на пешеходец, като след деянието е избягал от местопроизшествието. Тежкият пътен инцидент е станал около 19 часа, по ул.„Янтра“ в Генерал Тошево, на около 100 метра преди края на населеното място. Водачът е блъснал мъж, който се движел в десния край на пътното платно и бутал велосипед вдясно от себе си. След произшествието подсъдимият провел разговор със своя родственица, която веднага пристигнала на мястото и предложила да поеме отговорността за случилото се, като заяви, че тя е управлявала колата. Подсъдимият се съгласил и напуснал местопроизшествието. Версията, че жената е управлявала автомобила, била поддържана около десетина дни, след което подсъдимият признал вината си пред разследващите. По делото е установено, че непосредствено преди инцидента той е шофирал с около 56,30 км/час и е имал техническата възможност да предотврати удара, ако е реагирал своевременно. Производството премина по реда на съкратеното съдебно следствие, като първоначално определеното наказание на подсъдимия беше редуцирано с една трета.", "date": "2019.05.14", "title": "Условна присъда за причинена смърт на пътя\nв Добричко"}
{"url": "https://www.24chasa.bg/novini/article/7452614", "text": "Правителството на Полша подготвя законопроект, който предвижда по-тежки наказания - до 30 години затвор - за извършителите на сексуални посегателства срещу непълнолетни. Това обяви днес премиерът на страната Матеуш Моравецки, предаде Ройтерс. \"Някои убийства, жестоко третиране на жертвите и педофилията се наказват прекалено меко\", каза Моравецки на пресконференция. \"Всяко изродено, отвратително, жестоко престъпление, социално поведение и разбира се педофилията ще бъдат още по-строго заклеймявани\", добави той. В изказването си премиерът не спомена изрично Католическата църква, нито нашумелия през последните дни документален филм за съдбите на жертви на полски свещеници педофили. Филмът \"Само не казвай на никого\" бе пуснат в събота в \"ЮТюб\" и за три дни вече събра над 11 милиона гледания. В него поляци разказват, че като деца са били сексуално малтретирани от свещеници, а после виновниците не били наказвани, а само премествани в друга енория. Филмът предизвика широк отзвук сред обществото, а журналисти и юристи призоваха полицията да започне разследвания. Шокът от разкритията, че действията на педофили от клира са били прикривани, създава проблем и на управляващата консервативна партия \"Право и справедливост\" (ПиС), която е близка с Полската католическа църква. Наскоро лидерът на партията Ярослав Качински окачестви като \"атака\" срещу църквата критиките срещу \"културата за безнаказаност вътре в църквата\". \"ПиС не иска да говори за църквата в този контекст, защото църквата сътрудничи с партията. Много свещеници подкрепят по време на литургии политиците от ПиС, така че ПиС не иска да вреди на църквата\", каза пред Ройтерс Анна Матерска-Сосновска, политолог от Варшавския университет. Около 85 на сто от гражданите на Полша се самоопределят като католици, а близо една трета от поляците редовно посещават неделните литургии.", "date": "2019.05.14", "title": "Полша засилва наказанията за педофили - до 30 години затвор"}
{"url": "https://www.24chasa.bg/novini/article/7451287", "text": "Китай продължава да гради най-голямата в света социална кредитна система, която ще помогне за възстановяването на общественото доверие, но китайски анализатори призовават правителството по-скоро да пусне правилата, за да подобри защитата на данните и да не се стигне до изтичане на лична информация, предава  . Ако шофьор не плати таксата за паркинг, това може да бъде записано в бъдещата социална кредитна система, заявиха от пекинската комисия по транспорта по-рано този месец. Пекин публикува и преработения кодекс за поведение на пътниците в метрото, като предложи „нецивилизованото\" поведение, например консумирането на храна във влаковете, да бъде добавено към индивидуалната кредитна информация. Жителите на Джъдзян, които често сменят работата си със „злонамерени цели\", е вероятно да бъдат включени в доклада за социалните кредити, заявиха от отдел Човешки ресурси и социална сигурност на провинцията. Китай планира до 2020 г. да изгради ръководена от правителството социална кредитна система, която да оценява лица, предприятия и правителствени агенции в четири области – административни въпроси, търговски дейности, социално поведение и съдебна система, съгласно издадения през 2014 г. план на Държавния съвет. През юни 2018 г. Националната комисия за развитие и реформа и Китайската народна банка съвместно създадоха уебстраницата „Credit China\", където всеки месец се публикува черен списък с имената на лицата и предприятията с неправомерно поведение, което включва основно пушенето във влаковете или превозването на забранени предмети по време на полет. До март 13,49 милиона лица са били квалифицирани като „ненадеждни\", на 20,47 милиона е било забранено да пътуват със самолет, а 5,71 милиона с високоскоростните влакове. Социалната кредитна система е жизненоважна за правителството, за да може да повиши нивото на социалното управление. Нейна цел е не да наблюдава гражданите или да ги класифицира като „добри\" и „лоши\", а да им служи по-добре и да предупреждава за недобросъвестните, твърди Ин Джънтао, изследовател в Китайската академия на социалните науки. Социалната кредитна система ще помогне на страната да възстанови общественото доверие, уверен е китайският посланик в Германия.", "date": "2019.05.14", "title": "Социалната кредитна система ще възстанови общественото доверие в Китай"}
{"url": "https://www.24chasa.bg/novini/article/7452615", "text": "През последните месеци и дни сондирахме активно възможните държави, в които можем да построим новия си завод за няколко марки в Европа. Както решихме вчера в Надзорния съвет и Борда на директорите, започваме конкретни преговори с оставащите кандидати и скоро ще имаме решение. Това заяви главният изпълнителен директор на Volkswagen Херберт Дийс в изказването си в рамките на годишното Общо събрание на акционерите на германския концерн в Берлин. Причината за решението е силното търсене на коли от марката Skoda, което е довело до натоварване на заводите на марката от 120%, поясни още Дийс, предаде  . В понеделник стана ясно, че германският aвтoмoбилен пpoизвoдитeл няма да вземе скоро окончателно решение за местоположението на своя нов завод в Източна Европа, за който кандидат е и България. „Беше решено да се пристъпи към конкретни преговори за планирания нов заводи за множество марки в Европа с останалите потенциални кандидати“, става ясно от oфициaлнoто пресcъoбщeниe cлeд cpeщaтa нa нaдзopния и yпpaвитeлния cъвeт нa гepмaнc?ия ?oнцepн. Така очевидно решение няма да бъде взето през май. „Днес одобрихме важни стратегически решения за Volkswagen Group в Надзорния съвет. Като част от нашата електрическа офанзива ние искаме да осигурим капацитета за нашите батерии чрез стратегически партньорства. Също така искаме да разширим производствения си капацитет в Европа, за да подкрепим своите планове за растеж. Акцентът върху основния бизнес е от съществено значение на фона на все по-сложната индустрия и съответните предизвикателства“, каза председателят на Надзорния съвет Ханс Дитер Пьотч. ?peди ня?oл?o ceдмици Ѕkоdа oбяви, чe oт пъpвoнaчaлнитe чeтиpи вapиaнтa ca ocтaнaли caмo двa, а Наndеlѕblаtt писа, чe оставащите дестинации ca Бългapия и Typция. И в двете страни разходите за персонал са много по-ниски, отколкото в Германия, а самата инвестиция е за около 1 млрд. евро. Според DPA България продължава да има добри шансове за вложението. В деня преди посещението на федералния президент на Германия Франк-Валтер Щайнмайер в София в началото на април група мениджъри на Volkswagen е разгледала немскоезична детска градина в столицата. Това също е едно от условията, които се преглеждат от Volkswagen - автомобилопроизводителят не иска да остави нищо на случайността при избора на бъдещото си местоположение.", "date": "2019.05.14", "title": "\"Фолксваген\": Проучихме възможните държави за завод за няколко марки в Европа"}
{"url": "https://www.24chasa.bg/novini/article/7452675", "text": "Петролните фючърси поскъпват с около 1,5% след новината за   на компанията Aramco, според изявление на енергийния министър Халид ал-Фалих. Това става само ден, след като два саудитски петролни танкери бяха атакувани близо до Ормузкия пролив, допринасяйки за днешното повишаване на цените на черното злато, съобщи  Фючърсите на петрола брент с доставка през юли нарастват с 1,68% към 71,35 долара за барел, а фючърсите на американския лек суров петрол с доставка през юни - с 1,43% към 61,90 долара за барел. Вчера те поскъпнаха рязко с над 2,5% след информация за \"саботажни атаки\", предизвикали значителни щети два саудитски петролни танкера близо до Ормузкия пролив на фона на засилващото се военно напрежение в Персийския залив. Драматичният снощен спад на фондовите борси на Уолстрийт в резултат на ескалиращото търговско напрежение между САЩ и Китай обаче парира това тяхно възходящо движение, като в края на търговията в понеделник петролните фючърси се понижиха съответно с 0,6% и с 1,0%. Днешното постепенно възстановяване на инвеститорския риск-апетит на световните капиталови с оглед на подновени надежди за продължаване на търговските преговори между Вашингтон и Пекин допринася за поскъпването и на петролните фючърси.", "date": "2019.05.14", "title": "Петролът поскъпва след атаката с дронове на саудитски петролопровод"}
{"url": "https://www.24chasa.bg/novini/article/7452493", "text": "Централната избирателна комисия не видя нарушение в думите на президента Румен Радев по време на празника на Асеновград преди няколко дни, заради които тя бе сезирана от ГЕРБ.  За нарушение на президента гласуваха четирима членове на ЦИК, а \"против\" - 15 души. Според Мария Бойкинова Радев е нарушил правилата, защото \"не само е агитирал, но грубо е агитирал срещу определена партия\". \"Президентът може и да е политическо лице, но в период на предизборна кампания той трябва да се въздържа от политически внушения\", каза Бойкинова и цитира думите на Радев към управляващите \"както се ровят в кофите за боклук за контрабандни цигари, е време да се заровят и в задграничните офшорни сметки, в имотите и фирмите на политици чрез подставени лица\". Бойкинова добави, че това са \"груби внушения, които са във вреда на една политическа сила\".  Като член на ЦИК от 2014 г. за нея било прецедент постъпването на сигнал срещу президента. \"Преди няколко дни, когато разглеждахме сигналите срещу народни представители и премиера говорихте точно обратното. Сега президентът не може да прави политически изказвания. Много олекваме с такива тези. За мен жалбата е неоснователна\", заяви Йорданка Ганчева. Бойкинова отговори, че не може да се прави аналогия между президент, премиер и народни представители. \"Две велики сили ще си разменят глупави обвинения до довечера. Имаме по-важна работа\", намеси се Ивайло Ивков. \"Животът не спира в предизборен период. Президентът е обединител на нацията и той има право да изразява своите позиции и те може да не съвпадат с тези на управляващите. Единомислие не означава обединител на нацията\", каза секретарят на ЦИК Севинч Солакова. Според Николай Николов пък президентът бил конституционно задължен да не мълчи. Той попита кой текст в кой закон забранява на държавния глава да изпълнява конституционните си правомощия в предизборен период. Георги Баханов цитира друга част от думите на Радев - \"проблемът на министър-председателя не е в липсата на домашни визити у негови министри и партийци, не е дори и във факта, че назначеният от управляващите антикорупционен орган не хваща необяснимото богатство на някои политици, и дори да го правеше, той щеше да констатира само крайната фаза на корупционния акт и малка част от откраднатото. Истинският проблем на премиера е, смята Румен Радев, че безконтролността на управление генерира корупция в големи размери и това не може да се лекува с медийно осветяване на прегрешилите и с оставки\". \"Нормално е партията, чийто лидер е премиерът, да се почувства засегната. Това е индиректен призив за неподкрепяне на тази партия\", смята Баханов. Според шефката на ЦИК Стефка Стоева е нормално първите мъже в държавата да изразяват позициите си, а ЦИК трябвало да се занимава само със субектите, които участват в предизборната кампания. Стоева обясни, че ще гласува \"против\" установяването на нарушение от страна на президента, така както е гласувала и \"против\" установяването на нарушение от премиера Бойко Борисов преди няколко дни. \"Не харесвам, когато един президент говори за народа си като за \"кофи за боклук\" и го прави от най-голямата община, която партията, издигнала го за президент, е спечелила\", обясни вота си Димитър Димитров.", "date": "2019.05.14", "title": "ЦИК не видя нарушение на президента Радев"}
{"url": "https://www.24chasa.bg/novini/article/7452706", "text": "Възрастен кондуктор от градския транспорт в Пловдив е блудствал с 13-годишно момиче, като го опипал. Районната прокуратура го привлече като обвиняем и го задържа за три денонощия. Това е станало след подаване на сигнал от страна на родителите на детето. На 2 май М.М. бил в автобус, където работел като кондуктор. При престой на последната спирка в район \"Тракия\" се качило 13-годишното момиче. Вместо да го таксува, М.М. извършил блудствени действия с малолетно дете. Предстои Районна прокуратура да поиска постоянен арест за мъжа.", "date": "2019.05.14", "title": "Задържаха 73-годишен кондуктор, блудствал с дете в рейса"}
{"url": "https://www.24chasa.bg/novini/article/7452726", "text": "Редовното правителствено заседание ще се проведе както обикновено – в сряда, 15 май, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА СЪСТОЯНИЕТО НА АДМИНИСТРАЦИЯТА ПРЕЗ 2018 Г. Внася: министър-председателят 2. ПРОЕКТ НА РЕШЕНИЕ ЗА ОТПУСКАНЕ НА ДЪРЖАВНА ПАРИЧНА НАГРАДА ЗА ПРОЯВЕНА ЛИЧНА ДОБЛЕСТ ПРИ ИЗПЪЛНЕНИЕ НА ОБЩЕСТВЕН И ГРАЖДАНСКИ ДЪЛГ И ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСКИЯ СЪВЕТ ЗА 2019 Г. ЗА ИЗПЛАЩАНЕ НА ДЪРЖАВНА ПАРИЧНА НАГРАДА ЗА ПРОЯВЕНА ЛИЧНА ДОБЛЕСТ ПРИ ИЗПЪЛНЕНИЕ НА ОБЩЕСТВЕН И ГРАЖДАНСКИ ДЪЛГ. Внася: министър-председателят 3. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ПЪРВОТО ТРИМЕСЕЧИЕ НА 2019 Г. Внася: министърът на финансите 4. ПРОЕКТ НА РЕШЕНИЕ ЗА ОДОБРЯВАНЕ НА ХУМАНИТАРНА ПОМОЩ ЗА СИРИЯ И РЕГИОНА В РАЗМЕР НА 195 583 ЛВ. (100 000 ЕВРО) И ЗА ХУМАНИТАРНАТА КРИЗА В ЙЕМЕН В РАЗМЕР НА 97 792 ЛВ. (50 000 ЕВРО). Внася: заместник министър-председателят по правосъдната реформа и министър на външните работи 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2019 Г. ПО БЮДЖЕТА НА ДЪРЖАВЕН ФОНД „ЗЕМЕДЕЛИЕ” ЗА ФИНАНСИРАНЕ НА РАЗХОДИ ЗА ДАНЪК ВЪРХУ ДОБАВЕНАТА СТОЙНОСТ НА ОБЩИНИ ПО ОДОБРЕНИ ЗА ПОДПОМАГАНЕ ПРОЕКТИ ПО ПРОГРАМАТА ЗА РАЗВИТИЕ НА СЕЛСКИТЕ РАЙОНИ ЗА ПЕРИОДА 2007-2013 Г. И 2014-2020 Г. И ПО ПРОГРАМАТА ЗА МОРСКО ДЕЛО И РИБАРСТВО ЗА ПЕРИОДА 2014-2020 Г. Внася: министърът на земеделието, храните и горите 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ИКОНОМИКАТА ЗА 2019 Г. Внася: министърът на икономиката 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2019 Г. Внася: заместник министър-председателят по обществения ред и сигурността и министър на отбраната 8. ПРОЕКТ НА РЕШЕНИЕ ЗА ОТДАВАНЕ ПОД НАЕМ НА ДЪЛГОТРАЕН АКТИВ, СОБСТВЕНОСТ НА „БЪЛГАРСКИ МОРСКИ КВАЛИФИКАЦИОНЕН ЦЕНТЪР” ЕАД - ВАРНА. Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ВЗЕМАНЕ НА РЕШЕНИЕ ЗА ПРИВАТИЗАЦИЯ НА ОБОСОБЕНА ЧАСТ ОТ ИМУЩЕСТВОТО НА „ПРИСТАНИЩЕ ВИДИН” ЕООД - ВИДИН. Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ВЪЗЛАГАНЕ НА НАЦИОНАЛНАТА АГЕНЦИЯ ЗА ПРИХОДИТЕ ДА ИЗВЪРШИ ПРОДАЖБА НА ИМУЩЕСТВО, ОТНЕТО В ПОЛЗА НА ДЪРЖАВАТА. Внася: министърът на финансите 11. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА КОМИСИЯТА ЗА ПРОТИВОДЕЙСТВИЯ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТОТО ИМУЩЕСТВО. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА АКАДЕМИЯТА ЗА МУЗИКАЛНО, ТАНЦОВО И ИЗОБРАЗИТЕЛНО ИЗКУСТВО „ПРОФ. АСЕН ДИАМАНДИЕВ” - ПЛОВДИВ. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТИ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ОБРАЗОВАНИЕТО И НАУКАТА ЗА НУЖДИТЕ НА РЕГИОНАЛНОТО УПРАВЛЕНИЕ НА ОБРАЗОВАНИЕТО - ТЪРГОВИЩЕ, И НА ОБЩИНА ТЪРГОВИЩЕ. Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА ПРЕДОСТАВЯНЕ НА КОНСУЛТАНТСКИ УСЛУГИ МЕЖДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО НА РЕПУБЛИКА БЪЛГАРИЯ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ, ПОДПИСАНО НА 8 АПРИЛ 2019 Г. Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 887 НА МИНИСТЕРСКИЯ СЪВЕТ ОТ 2002 Г. ЗА ОДОБРЯВАНЕ СЪСТАВА НА ПОСТОЯННАТА ДИПЛОМАТИЧЕСКА МИСИЯ НА РЕПУБЛИКА БЪЛГАРИЯ КЪМ НАТО В БРЮКСЕЛ И ПОДГОТОВКАТА Й ЗА ТРАНСФОРМИРАНЕ В НАЦИОНАЛНА ДЕЛЕГАЦИЯ И СЪЗДАВАНЕ НА НАЦИОНАЛНИ ВОЕННИ КОНТАКТНИ ГРУПИ В КОМАНДНИТЕ СТРУКТУРИ НА АЛИАНСА И ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 603 НА МИНИСТЕРСКИЯ СЪВЕТ ОТ 2008 Г. ЗА ОПРЕДЕЛЯНЕ СЪСТАВА НА ПОСТОЯННОТО ПРЕДСТАВИТЕЛСТВО НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ В БРЮКСЕЛ, БЕЛГИЯ. Внася: заместник министър-председателят по обществения ред и сигурността и министър на отбраната 16. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ОКОЛНАТА СРЕДА И ПРОСТРАНСТВЕНОТО ПЛАНИРАНЕ НА РЕПУБЛИКА СЕВЕРНА МАКЕДОНИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА И ВОДИТЕ. Внася: министърът на околната среда и водите 17. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА ОФИЦИАЛНАТА БЪЛГАРСКА ДЕЛЕГАЦИЯ ЗА УЧАСТИЕ ВЪВ ВТОРАТА СЕСИЯ НА БЪЛГАРО-ПАКИСТАНСКАТА МЕЖДУПРАВИТЕЛСТВЕНА СМЕСЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 20 И 21 МАЙ 2019 Г. В ИСЛАМАБАД. Внася: министърът на икономиката 18. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 15 АПРИЛ 2019 Г. В ЛЮКСЕМБУРГ. Внася: министърът на земеделието, храните и горите 19. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ГНАЙС”, РАЗПОЛОЖЕНА В ЗЕМЛИЩАТА НА С. ОРЕШЕ И С. КРУШЕВО, ОБЩИНА ГЪРМЕН, И С. ДОЛЕН, ОБЩИНА САТОВЧА, ОБЛАСТ БЛАГОЕВГРАД. Внася: министърът на енергетиката 20. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ДЪЛБОК ДОЛ”, РАЗПОЛОЖЕНА В ЗЕМЛИЩЕТО НА С. АБЛАНИЦА, ОБЩИНА ХАДЖИДИМОВО, ОБЛАСТ БЛАГОЕВГРАД. Внася: министърът на енергетиката 21. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПЪТЯ”, РАЗПОЛОЖЕНА В ЗЕМЛИЩЕТО НА С. КАМЕНО ПОЛЕ, ОБЩИНА РОМАН, ОБЛАСТ ВРАЦА. Внася: министърът на енергетиката 22. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ХАНЧЕТО”, РАЗПОЛОЖЕНА В ЗЕМЛИЩЕТО НА С. СТРИЖБА, ОБЩИНА КИРКОВО, ОБЛАСТ КЪРДЖАЛИ. Внася: министърът на енергетиката 23. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЧИНКА-3”, РАЗПОЛОЖЕНА В ЗЕМЛИЩЕТО НА С. ГОЛЯМА ЧИНКА, ОБЩИНА КРУМОВГРАД, ОБЛАСТ КЪРДЖАЛИ. Внася: министърът на енергетиката 24. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПЛАЧКОВ РИД”, РАЗПОЛОЖЕНА В ЗЕМЛИЩЕТО НА С. ПИТОВО, ОБЩИНА НОВА ЗАГОРА, ОБЛАСТ СЛИВЕН. Внася: министърът на енергетиката 25. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЕЛИЦА”, РАЗПОЛОЖЕНА В ЗЕМЛИЩЕТО НА ГР. ЧЕРВЕН БРЯГ, ОБЩИНА ЧЕРВЕН БРЯГ, ОБЛАСТ ПЛЕВЕН. Внася: министърът на енергетиката 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ. Внася: заместник министър-председателят по обществения ред и сигурността и министър на отбраната 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА РЕДА ЗА КЛАСИФИЦИРАНЕ НА РАСТЕНИЯТА И ВЕЩЕСТВАТА КАТО НАРКОТИЧНИ, ПРИЕТА С ПОСТАНОВЛЕНИЕ № 293 НА МИНИСТЕРСКИЯ СЪВЕТ ОТ 2011 Г. Внася: министърът на здравеопазването 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ИКОНОМИКАТА, ПРИЕТ С ПОСТАНОВЛЕНИЕ № 447 НА МИНИСТЕРСКИЯ СЪВЕТ ОТ 2014 Г. Внася: министърът на икономиката 29. ПРОЕКТ НА ПОСТАНОВЛЕНИЕ ЗА ОТМЕНЯНЕ НА ПРАВИЛНИКА ЗА УСТРОЙСТВОТО И ДЕЙНОСТТА НА ВОЕННА АКАДЕМИЯ „Г. С. РАКОВСКИ”, ПРИЕТ С ПОСТАНОВЛЕНИЕ № 187 НА МИНИСТЕРСКИЯ СЪВЕТ ОТ 2013 Г. Внася: заместник министър-председателят по обществения ред и сигурността и министър на отбраната 30. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА ДИРЕКЦИЯТА ЗА НАЦИОНАЛЕН СТРОИТЕЛЕН КОНТРОЛ. Внася: министърът на регионалното развитие и благоустройството", "date": "2019.05.14", "title": "Вижте какво решава утре Министерски съвет"}
{"url": "https://www.24chasa.bg/novini/article/7452704", "text": "Депозитите на сектори Нефинансови предприятия и Домакинства и Нетърговски организации, обслужващи домакинствата (НТООД) в края на март 2019 година са 10.212 млн. броя. На годишна база броят им намалява с 2.7 на сто, отчита Българската народна банка. Общият размер на тези депозити e 75.733 млрд. лева и нараства с 8.6 на сто на годишна база. Депозитите на сектор Нефинансови предприятия в края на март 2019 г. са 596 хил. броя, което представлява спад от 4.6 на сто спрямо края на същия месец на 2018 г. В края на първото тримесечие на 2019 г. тези депозити са в размер на 23.365 млрд. лева като на годишна база те нарастват със 7.8 на сто. В края на първото тримесечие на 2019 г. броят на депозитите на сектор Домакинства и НТООД е 9.615 млн., като намалява на годишна база с 2.6 на сто. Размерът на тези депозити в края на март 2019 г. е 52.368 млрд. лева, като нараства на годишна база с 8.9 на сто. Кредитите на сектори Нефинансови предприятия и Домакинства и НТООД към края на първото тримесечие на 2019 г. са 3.092 млн. броя и на годишна база те нарастват с 11.1 на сто. Общият им размер e 55.536 млрд. лева, като той се повишава на годишна база със 7.5 на сто. Кредитите на сектор Нефинансови предприятия в края на първото тримесечие на 2019 година са 151 хил. Броя и на годишна база те спадат с 1.1 на сто. Размерът на тези кредити е 33.367 млрд. лева, което представлява нарастване с 5.4 на сто на годишна база. В края на март 2019 г. броят на кредитите на сектор Домакинства и НТООД се увеличавана годишна база с 11.8 на сто като достига 2.941 млн. лв. Размерът им нараства на годишна база с 11 на сто, като достига 22.170 млрд. лева.", "date": "2019.05.14", "title": "Депозитите на нефинансовите предприятия и домакинствата нарастват с 8,6%"}
{"url": "https://www.24chasa.bg/novini/article/7452798", "text": "Нашата работа е да създадем повече предпоставки, повече условия за инвестиции, по-голяма конкурентоспособност, а това от своя страна да доведе до повишаване на минималната и средна работна заплата. Това заяви кандидатът за евродепутат Николай Диков днес при посещението си в две от предприятията в Стара Загора, развиващи своята дейност в хранителната и промишлената индустрия. „Европа работи за Стара Загора! Искам бизнесът да се чувства спокоен да инвестира тук“, допълни още той. Това съобщиха от пресцентъра на ГЕРБ. „Откакто се помня гръбнакът на Стара Загора е малкият и среден бизнес – всеки един от нас има близки около себе си, които заедно със семействата си са изградили фирма, предприятие, магазин. Европа подкрепя вложените от тях труд, време и средства чрез механизмите за инвестиции и повишаване уменията на работещите в тях“, коментира кандидатът за евродепутат. В същото време градът ни е с най-ниските данъци за бизнеса като такса сгради и такса смет. Общината запазва тази тенденция, която е в ползва за развитието на региона. Николай Диков посочи също, че в Стара Загора има много добра бизнес среда и ниска безработица. „Създаването на индустриална зона „Загоре“ заедно с държавата е добър стимул за развитие. Ние търсим производства с висока добавена стойност, търсещи специалисти и предлагащи високи заплати. Стара Загора има потенциал“, категоричен бе кандидатът за евродепутат. Общинският ръководител на ГЕРБ и зам.-председател на Народното събрание Емил Христов също се включи в срещите днес.", "date": "2019.05.14", "title": "Николай Диков, кандидат за евродепутат от ГЕРБ: Европа работи за Стара Загора!"}
{"url": "https://www.24chasa.bg/novini/article/7452136", "text": "Държавният секретар на САЩ Майк Помпейо заяви днес, че по време на посещението си в Русия смята да обсъди ред важни въпроси и задачата му е \"да открие път напред\", предаде ТАСС. \"При срещите ми в Русия ще акцентираме върху ред важни теми. По някои въпроси може да постигнем съгласие, по други - не, но когато става дума за нашите интереси, длъжни сме да открием път напред\", написа той в Туитър. Това е първото посещение на Помпейо в Русия като държавен секретар. Днес се предвижда той да разговаря в Сочи с външния министър на федерацията Сергей Лавров. Дмитрий Песков, прессекретарят на президента Владимир Путин, потвърди, че гостът ще бъде приет и от руския държавен глава, предава БТА. В излъчено в събота интервю за Си Ен Би Си Помпейо заяви, че смята да обсъди с руските си събеседници ситуацията във Венецуела и ще се опита да открие възможности за взаимодействие между Вашингтон и Москва във връзка с Афганистан и Сирия. По-рано Сергей Лавров назова сред централните теми на преговорите евентуалното продължаване на договора за съкращаване на стратегическите нападателни оръжия СТАРТ-3 и положението около ядрената програма на Иран.", "date": "2019.05.14", "title": "Помпейо: Задачата ми в Русия е да открия път напред"}
{"url": "https://www.24chasa.bg/novini/article/7452112", "text": "За да влезе в ЕС, Сърбия чака 10, Черна гора 11, а Македония 14 години. Толкова години тези държави от Западните Балкани са заседнали в различни присъединителни фази, чакайки да станат част от съюза заедно с Албания, Босна и Херцеговина и дори Косово в определени сегменти на процеса. Докато ЕС се подготвя за едни от най-ключовите избори в своята история, насрочени за този месец, недоволството на държавите, които са в списъка на чакащите за влизане в ЕС показва един начин на възприемане на предизвикателствата, пред които блокът е изправен сега и в бъдеще. ЕС бе основан през 1993 г. с 12 членки от Западна Европа. Оттогава постепенно се разшири до 28 членки, като последно Хърватия влезе в ЕС през 2013 г. Осем държави от региона на Западните Балкани са в списъка на чакащите да влязат в ЕС като трябва да изпълнят условията от дългия процес, който включва съгласуване на държавните закони с европейската политика и получаване на подкрепа от другите членки, Европейската комисия, Съвета на ЕС и Европейския парламент. Този процес също така включва напредък в решаването на вътрешни въпроси и етническо напрежение, поради което регионът е относително икономически слаб. Но кандидатките се оплакват, че процесът е твърде бавен, а условията за влизане са твърде строги. Междувременно антиевропейските настроения се увеличават, а държави като Китай, Турция и Русия се наложиха като алтернативно решение. През изминалите две години ЕС се отвори към възможността за приемане на нови членки от Западните Балкани. Когато ЕС оповести своята засилена стратегия от 2018 г. за региона, тя включваше и амбициозен план за приемане на най-малко две балкански държави до 2025 г., най-вероятно Сърбия и Черна гора. Проектът за разширяване на ЕС не съществува само за да донесе полза на възможните членки, но и европейските лидери вярват, че това ще им осигури стабилен износ, демокрация и икономическо развитие на техните съседи, контрол върху тратегическа геополитическа област, предотвратяване на държави като Русия и Китай да наложат своето влияние в Европа и получаване на още по-голяма мощ на световната сцена. Но държавите от Западните Балкани сякаш губят търпение в процеса. Анкетите показват, че 26 процента от анкетираните в региона не вярват, че техните държави изобщо ще влязат в ЕС. Някои опозиционни политици в Сърбия вече заявяват, че тяхната държава трябва да се оттегли от присъединителния процес. На срещата неотдавна в Берлин косовският президент Хашим Тачи поиска от САЩ повече страни да се включат в преговорите, за да се решат проблемите между Косово и Сърбия, заявявайки за Ройтерс, че без САЩ никога няма да има диалог, преговори или какъвто и да било договор, защото ЕС не е единен в този процес. Недоволството вероятно ще се влоши, ако ЕС не започне официални присъединителни преговори за влизане на Северна Македония и Албания през юни, което европейският комисар по разширяването е уверен, че ще се случи. Датата за преговори бе отложена през юни миналата година, когато някои членки на ЕС, включително Франция и Холандия, сметнаха, че държавите не са направили достатъчно, за да подобрят върховенството на закона и борбата с организираната престъпност. Междувременно други държави наложиха своето влияние в региона. Китай смята, че регионът представлява стратегически начин, за да влезе в Централна Европа и да разшири иницативата \"Един пояс - един път\". Всяка година Китай провежда бизнес среща на върха \"16 плюс 1\" с държави от Централна и Източна Европа, включвайки Албания, Сърбия, Босна и Херцеговина. Китайската корпорация за изграждане на пътища и мостове гради инфраструктура, фабрика за пневматични устройства и индустриален парк в Сърбия, както и оспорваната магистрала, която ще свърже държавата с адриатическия бряг на Черна гора. Сръбският министър на строителството, транспорта и инфраструктурата Зорана Михайлович неотдавна заяви, че не би било нескромно или погрешно Сърбия да се нарече главният китайски партньор в Европа. Израел и Обединените арабски емирства също така увеличиха своите инвестиции в инфраструктурни и строителни проекти в Западните Балкани заедно с Турция, която също така от дълги години чака да влезе в ЕС. Тя първа спомена идеята за влизане в ЕС още през 2004 г., но членството бе замразено, а Европейският парламент неотдавна въведе необвързваща резолюция, настоявайки от ЕС да суспендира преговорите. Междувременно за някои експерти руските търговски инвестиции сигнализират за желание да се създаде балканска политическа и икономическа зависимост, както пишат Пол Стронски и Ени Хаймс от Института за международен мир \"Карнеги\". Според тях Русия е против влизането на балканските държави в ЕС и кандидатурата на Македония да стане част от НАТО. Орасенията, че тези държави искат да отслабят европейското влияние в региона и в случая с Русия да влошат етническото напрежение, накараха Германия и Франция да свикат срещата за Балканите, която се състоя в Берлин на 29 април. Но ако тяхната цел бе да уверят държавите, че ЕС все още иска да ги приеме, очевидно е, че не успяха в това. Президентът на Косово Хашим Тачи заяви за \"Файненшъл таймс\" след срещата на върха, че не само той, но и всички лидери в региона са били разочаровани от срещата в Берлин, защото нищо конкретно не било казано. За да бъдем реалисти, ЕС иска да реши редица нерешими въпроси. Осем нерешени гранични спорове все още, до ден днешен предизвикват сред балканските държави разделения, останали още от разпадането на бивша Югославия. Еманюел Макрон и Ангела Меркел се надяват, че скоро ще се реши спорът между Косово и Сърбия, за който европейските представители смятат, че спъва целия регион. Косово обяви независимост от Сърбия през 2008г. , решение, което Сърбия все още не признава. Като отговор на блокирането на Косово в Интерпол от страна на Сърбия, Косово неотдавна въведе мита от сто процента за сръбските стоки. На берлинската среща не бе постигнат никакъв напредък, макар друга среща с двете държави да е насрочена за юли. Също така трябва да се сложи край на протестите с твърденията за корупция, държавните скандали и авторитарността на правителствата на Албания, Сърбия и Черна гора. Сред самите европейски лидери съществуват разногласия около това дали Балканите са подготвени да станат част от блока. Някои са загрижени, че преговорите за разширяване ще увеличат влиянието на евроскептиците на предстоящите избори за Европейски парламент. Джонатан Кац, високопоставен сътрудник от института \"Германски фонд Маршал\" на САЩ казва, че те не искат никакъв политически риск и увеличаване на напрежението. Държавите от Западните Балкани може би ще се обърнат към други държави като начин да се защитят и поне временно да компенсират забавянето на процеса за влизане в ЕС, смята Вук Вуксанович, докторант на Лондонското училище по икономика и бивш военен аташе в сръбското външно министерство. Но Вуксанович вярва, че членството в ЕС остава единствената опция, която има стратегически смисъл. ЕС е най-големият търговски партньор в региона, а Европейската банка за възстановяване и развитие миналия месец обяви, че ще инвестира 1,1 милиарда евро тази година в Западните Балкани. Европейските лидери казват, че членството е бавен, но ценен процес, който трябва да доведе до по-голям просперитет и мир в региона, в който те много липсват. Държавите от Западните Балкани ще искат да се придържат към това обещание, но не е ясно още колко дълго ще продължи това и кой междувременно ще наложи влиянието си. (От БТА)", "date": "2019.05.14", "title": "Западните Балкани губят търпение, заседнали в чакалнята на ЕС"}
{"url": "https://www.24chasa.bg/novini/article/7452086", "text": "Проектът за изграждане на инсталация за производство на енергия от РДФ-гориво на Столична община е в процес на оценка от Европейската комисия. Не отговарят на истината твърденията, разпространени от БСП-София, че проектът е спрян, както и че е объркана „пътеката за кандидатстване за финансиране“. Това заявиха от Столичната община по повод появили се твърдения, че Брюксел е спрял най-големия проект по Оперативна програма \"Околна среда\". \"За проекта е изготвен доклад за съответствие от „Джаспърс“ (механизъм за техническа помощ на ЕК, ЕИБ и ЕБВР), който потвърждава, че той отговаря на изискванията на Оперативна програма „Околна среда“. Проектът беше одобрен на национално ниво през есента на миналата година и изпратен за последваща оценка от Европейската комисия. Пътеката на кандидатстване следва стриктно регламента за т.нар. „големи проекти“. Процесът на оценка продължава. На този етап е поискана допълнителна информация във връзка с режима на държавните помощи. Срокът за възстановяване на разходи по оперативните програми от настоящия програмен период е декември 2023 г.\", се казва още в позицията на общината. Съоръжението ще бъде в \"ТЕЦ - София\" и ще струва общо 157 млн. евро. Над 58% от средствата за проекта ще бъдат осигурени от Оперативна програма \"Околна среда\". Той е третата фаза от мащабния проект на столицата за управление на отпадъците, който започна с изграждането на компостиращите инсталации за преработка на зелени и хранителни отпадъци, и завода за механично-биологично третиране, които вече работят от няколко години. Инсталацията ще оползотворява RDF горивото, произведено от завода за отпадъци и от него ще произвежда електро и топлоенергия. Тя ще осигури електроенергия, достатъчна за нуждите на 25 000 - 30 000 домакинства и топлоенергия за 30 000 - 40 000 семейства.", "date": "2019.05.14", "title": "Столична община: Проектът за инсталация за RDF гориво не е спрян"}
{"url": "https://www.24chasa.bg/novini/article/7452164", "text": "Двамата старшини от френските ВМС Седрик дьо Пиерпон и Ален Бертонсело, които   Това заяви днес френският президент Еманюел Макрон на национална церемония в памет на двамата военни в Дома на инвалидите в Париж, предаде Франс прес. \"Тези подофицери от флота бяха необикновени войници, с каквито малко армии в света имат късмета да разполагат\", заяви Макрон. \"В името на Републиката ви присъждам титлата офицери на Почетния легион\", заяви той в края на речта си в присъствието на семействата на убитите военни, на основните представители на държавното управление, членове на правителството и мнозина други политици. След това Макрон постави ордените върху двата покрити с френското знаме ковчези, предаде БТА. \"Днес със смъртта си влизате в бляскавата светлина на историята на нашата държава\", каза Макрон и съобщи, че имената на двамата военни ще бъдат вписани в паметниците на загиналите в родните им места. Седрик дьо Пиерпон и Ален Бертонсело проявиха невиждана храброст с намесата си срещу похитителите посред нощ, защото за тях няма нищо по-важно от бойната задача, нищо по-ценно от живота на заложниците\", заяви френският президент. \"Няма с нищо да отстъпим в боевете, в които участвахте и дадохте живота си\", каза Макрон по адрес на двамата старшини. Той добави, че Франция никога няма да изостави децата си, имайки предвид французойката Софи Петронен, която е заложница в Мали след отвличането й на 24 декември 2016 г. \"Който нападне французин трябва да знае, че нашата нация никога не изоставя децата си, независимо от обстоятелствата и ако ще да са на другия край на планетата\", заяви френският президент.", "date": "2019.05.14", "title": "Макрон: Военните, убити при спасяване на заложници в Буркина Фасо, загинаха геройски"}
{"url": "https://www.24chasa.bg/novini/article/7452193", "text": "Резултатите от американско изследване показват, че най-малко един вид паяци може да изтъче копринена нишка и да я опъне като тетива на лък, за да се придвижи с голяма скорост към жертвата си, съобщи Франс прес, цитирана от БТА. Паяци Hyptiotes cavatus бяха заснети с камера с висока резолюция, за да се потвърди, че използват въпросния механизъм с цел да се получи ефект, сходен с този при използване на лък или катапулт. Използването на технологията за пръв път е научно доказано за различен от човека вид, отбелязаха авторите на изследването. \"Паякът използва мускулите си, за да намотае копринена нишка така, както човек опъва тетива на лък с ръката си - заяви Сара Хан от университета в Акрън, щата Охайо. - След това паякът остава в тази позиция, докато жертва не влезе в контакт с паяжината. Когато напрежението се освободи, паяжината получава голямо ускорение. Тя се омотава около насекомото жертва и с това започва улавянето му от разстояние.\" Скоростта е около 400 дължини на тялото на паяка в секунда. Учените доказаха, че ускорението се дължи на освобождаването на паяжината, а не на мускулите на краката на паяка, които са неспособни да генерират толкова голяма енергия. Резултатите от изследването са публикувани в сп. \"Протоколи на Американската академия на науките\".", "date": "2019.05.14", "title": "Паяци се изстрелват като с катапулт към жертвите си (Видео)"}
{"url": "https://www.24chasa.bg/novini/article/7452192", "text": "Министърът на правосъдието Данаил Кирилов откри днес в Стара Загора нов следствен арест. Помещенията отговарят на всички международни изисквания и стандарти. \"Имаме нещо ново, съградено с усилията на държавния бюджет, Главна дирекция \"Изпълнение на наказанията\" и администрацията на Старозагорския затвор. Това е сериозна стъпка напред и продължаване на политиката следствените арести да се местят в затворите. Този е шестият подобен случай в страната\", каза министър Кирилов. Новият арест е върху площ от 600 квадратни метра, изграден е в един от корпусите на Старозагорския затвор. Капацитетът му е 63 задържани лица. На всеки задържан е осигурена площ от 4 квадратни метра, пряка слънчева светлина, както и възможност връзка с външния свят по време на задържането му. На журналистите бе показана килия с 3 легла, бели чаршафи и тоалетна. Банята е обща за всички обитатели на ареста. Арестът е изграждан в продължение на година и половина. Любопитен факт е, че през това време била освободена фирмата изпълнител и строежът е завършен с ресурс на затвора. Така на бюджета били спестени към 550 хиляди лева. \"Пожелавам в ареста да има по-малко хора, да има дефицит. Но и предупреждавам, че при ниска посещаемост ще затваряме арести\", пошегува се министърът. \"Имаме обаче завишена криминогенна обстановка, дефицит на справедливост. Надявам се правосъдието и правоохранителните органи да работят добре, за да са спокойни за правата и защитата си всички граждани\", допълни Кирилов. Той коментира и приетите на първо четене промени в закона за неизбежната самоотбрана с думите, че разбира мотивите на депутатите, но има и резерви, защото правосъдието може да се изроди в самоуправство и така да се върнем с един век назад.", "date": "2019.05.14", "title": "Откриха нов следствен арест за 63 души в Стара Загора"}
{"url": "https://www.24chasa.bg/novini/article/7452238", "text": "Експерти по биоразнообразие от РИОСВ - Хасково освободиха в естествена среда 38 сухоземни костенурки, които са били обект на бракониерство в района на община Харманли, съобщиха от пресцентъра на екоинспекцията. От там припомнят, че в РУ - Харманли са образувани досъдебни производства срещу три лица за държане и придобиване на костенурки, които са защитени от Закона животински видове. Експерти от РИОСВ - Хасково са извършили незабавна проверка по случая, при която са били установени общо 38 сухоземни костенурки. От тях 32 са били от вида \"шипоопашати\" и 6 - \"шипобедрени\". Те са били иззети с полицейски протокол. Животните са били във видимо много добро състояние и веднага е било организирано тяхното връщане в естествената им среда.", "date": "2019.05.14", "title": "Пуснаха на свобода 38 костенурки, иззети от бракониери в Харманли"}
{"url": "https://www.24chasa.bg/novini/article/7452217", "text": "За трета поредна година врачанският митрополит Григорий ще отслужи молебен за всички ученици от епархията, които завършват средното си образование.  Утре владиката е поканил всички абитуриенти, техните учители и родители, в митрополитския храм “Св. Николай, за да вземат участие в богослужението. “Нека заедно се помолим за здравето, преуспяването и успешното представяне на учениците в предстоящите им изпити и начинания, призова владиката.- Да бъдем до тях в този толкова важен момент от живота им. И да изпросим за тях Божията помощ и закрила, и молитвеното застъпничество на Света Богородица и на всички светии”.", "date": "2019.05.14", "title": "Врачанският владика прави молебен за абитуриентите"}
{"url": "https://www.24chasa.bg/novini/article/7452285", "text": "Повече от 450 души са убити от началото на битката за либийската столица Триполи, а над 2100 са ранени, съобщи днес на брифинг в Женева говорителят на Световната здравна организация (СЗО) Кристиан Линдмайер, цитиран от ТАСС. \"Данните за Либия са: от 5 април до 9 май са загинали 454 души и 2154 са ранени\", отбеляза той. От друга страна, според публикувани днес данни на Международната организация по миграция (МОМ), повече от 66 000 либийци са били принудени да напуснат домовете си вследствие на боевете, избухнали на 4 април. Говорителят на МОМ Джоел Милман изрази безпокойство във връзка с \"влошаването на хуманитарната ситуация в Триполи и съседните райони\". Той подчерта, че \"особена тревога предизвиква положението на 3300 мигранти, сред които има деца и бременни жени\", предаде БТА. В МОМ са обезпокоени също от нарастващия брой жертви сред мигрантите и бежанците, които се опитват да се доберат от Либия до европейските страни през Средиземно море. От началото на годината са загинали 502 души. Последната трагедия се случи край бреговете на Тунис на 10 май, където в резултат на корабокрушение са се удавили 59 души, съобщи Милман. В Либия вече няколко години съществува двувластие. В страната паралелно действат две правителства: международно признатото Правителство на националното съгласие на премиера Файез Сарадж в Триполи и базираното в източната част на страната правителство на Абдала Абдуррахман ат Тани, което има свой парламент и се подкрепя от Либийската национална армия (ЛНА) на маршал Халифа Хафтар. На 4 април Хафтар започна масирано настъпление за превземане на Триполи, а обсадата на града продължава вече повече от месец, като двете страни се обвиняват взаимно за безразборен обстрел на жилищни квартали, отбелязва ТАСС.", "date": "2019.05.14", "title": "Световната здравна организация: Над 450 са убити от началото на битката за Триполи"}
{"url": "https://www.24chasa.bg/novini/article/7451280", "text": "Международното летище Дасин в Пекин приключи първия тестови полет на пътнически самолет с безопасното приземяване на четири самолета в понеделник, съобщи  . В изпитанията участваха моделите A380, A350-900, B747-8 и B787-9 на авиокомпаниите „China Southern\", „China Eastern\", „Air China\" и „Xiamen\". „Тестовете за знак, че новото летище сега е сменило фокуса от изграждането на инфраструктурата към подготовката за експлоатация\", каза Уан Сиендун, главен пилот в Управлението на гражданската авиация на Китай. Първият самолетен полет на летището бе направен на 22 януари тази година. Плановете са през август да бъдат извършени летателни тестове с ниска видимост и то да бъде пуснато в експлоатация преди 30 септември. Разположено на 46 км южно от центъра на Пекин новото летище има за цел да намали натоварването на международното столично летище в североизточните предградия на китайската столица. То се намира в района Дасин, който граничи със съседната провинция Хъбей.", "date": "2019.05.14", "title": "Новото летище на Пекин тества първите полети с пътнически самолети"}
{"url": "https://www.24chasa.bg/novini/article/7452332", "text": "Вятърът със силни бурни пориви, който създаваше проблеми в Загреб през последните дни, както и в района на Мостар в Босна и Херцеговина, започна да отслабва, но майските дъждове не престават в целия регион и някои селища вече са наводнени. Най-високите нива на реките се очаква да бъдат достигнати до края на деня, предаде Танюг. Местните власти и метеоролозите твърдят, че няма място за паника, но подчертават, че ситуацията е сериозна и хората трябва да се подготвят за повишаване на нивата на реките, информира БТА. Най-критична е ситуацията в Хърватска Костайница, близо до границата с Босна и Херцеговина, която и миналата година бе наводнена. Има опасност и от свлачища. Местните жители се опитват да се защитят от наводнения, като поставят заграждения в по-ниските части на града и покрай река Уна, протичаща през него. Водата от градския водопровод е негодна за употреба. До края на деня се очаква и повишаване на нивото на реките Сава и Уна. Заради обилните валежи нивата им може да останат по-високи от нормалното в течение на 4-5 дни. Прелелите реки са наложили спиране на движението по някои от местните пътища. Извънредно положение заради риск от наводнения е обявено в района на Баня Лука в босненската Република Сръбска. Федералното управление за гражданска защита на Мюсюлманско-хърватската федерация предупреди за допълнително нарастване на нивото на Уна и Сана тази нощ и изпрати свои екипи в района на Сански Мост, който преживя катастрофално наводнение през 2014 г.", "date": "2019.05.14", "title": "Продължават поройните дъждове в Хърватия и Босна, извънредно положение в Баня Лука"}
{"url": "https://www.24chasa.bg/novini/article/7452453", "text": "Губернаторът на американския щат Монтана Стив Булък се включва в надпреварата за президентската номинация на Демократическата партия за изборите в САЩ през 2020 г. Това обяви самият той, предаде Асошиейтед прес.  Петдесет и три годишният политик стана третият губернатор в надпреварата, която засега включва около 25 кандидати, но Булък е единственият щатски служител на изборна длъжност, спечелил щат, който през 2016 г. гласува за президента Доналд Тръмп. Това е един от основните аргументи на Булък. Той казва на избирателите, че е успял като демократ в щат, който сериозно клони към Републиканската партия, и че това го прави идеален човек да се изправи срещу Тръмп. Булък прокара разширяване на държавната програма за здравеопазване за хора с ниски доходи Медикейд в щатския законодателен орган, в който доминират републиканците, и с указ разшири правата на ЛГБТ общността. Той освен това наложи вето на законопроекти за притежанието на оръжие и за ограничения върху абортите, които бяха предложени от републиканците. Най-непосредственото предизвикателство за него е да набере парични средства за кампанията си и да получи достатъчно подкрепа във вътрешнопартийните гласувания, за да се класира за първите предизборни дебати на демократите през юни, отбелязва Асошиейтед прес.", "date": "2019.05.14", "title": "Губернаторът на американския щат Монтана в надпревара за президентската номинация на Демократическата партия за 2020 г."}
{"url": "https://www.24chasa.bg/novini/article/7452455", "text": "Румънският премиер Виорика Дънчила съобщи, че правителството ще приеме на днешното си заседание извънредно постановление, което предвижда намаляване на ДДС от 9 на 5 процента за традиционните земеделски продукти, сертифицирани от министерството на земеделието, съобщава Аджерпрес, цитирана от БТА. \"Обмисляме увеличаване на достъпа на румънците до здравословните продукти, с високо качество, които са все по-търсени на пазара на хранителни стоки. Ще намалим ДДС от 9 на 5 процента за доставката на тези категории храни - съответно планински, екологични, традиционни продукти, сертифицирани от министерството на земеделието. Чрез намаляването на ставката на ДДС по цялата дистрибуторска верига ще допринесем за намаляване на цените на тези продукти и така ще насърчим хората да консумират здравословни храни\", заяви Дънчила в началото на правителственото заседание. Миналата седмица Аджерпрес съобщи, че намаляването на ДДС от 9 на 5 процента на традиционните и био продукти ще има общ бюджетен ефект в размер на 836 милиона леи (еврото се разменя за 4,76 леи) през следващите четири години, като спадът на приходите се очаква да варира от 106 милиона леи през тази година до 260 милиона леи през 2022 г. Вносителите на проекта изтъкват, че нивото на затлъстяване в Румъния отчита възходяща тенденция: 9,1 процента от пълнолетните хора са били затлъстели през 2014 г. в сравнение със 7,9 процента през 2008 г., а нивото на затлъстяване сред децата се е удвоило през последното десетилетие. В Румъния стандартната ставка на ДДС е 19 процента, но се прилагат и две намалени ставки, съответно 9 процента (за храни, лекарства, протези, ортопедични продукти, доставка на питейна вода и доставка на вода за напояване) и 5 процента (за книги, учебници, туристически услуги, кетъринг и други).", "date": "2019.05.14", "title": "Румъния намалява ДДС на традиционните и био продукти от 9 на 5 процента"}
{"url": "https://www.24chasa.bg/novini/article/7452478", "text": "Жандармерията в Истанбул иззе 12 хиляди фалшиви банкноти от по 100 долара, предаде телевизия ТРТ Хабер, цитирана от БТА. Екипи на жандармерията спрели автомобил, в който пътували четирима души, заподозрени за фалшифициране на пари. При обиска в колата били намерени 12 хиляди фалшиви банкноти с купюра от 100 долара. Четиримата са задържани по обвинения за фалшификация на пари.", "date": "2019.05.14", "title": "Хванаха четирима в Турция с 12 хиляди фалшиви банкноти от по 100 долара"}
{"url": "https://www.24chasa.bg/novini/article/7452473", "text": "Германската канцлерка Ангела Меркел иска министрите й да намерят начин за постигане на въглеродна неутралност до 2050 г., предаде ДПА. \"Дискусиите трябва да бъдат не дали можем да го направим, а как\", заяви канцлерката в Берлин на международната среща \"Петерсбергски климатичен диалог\". По думите й подобна политика не означава, че Германия ще спре парниковите газове, а че ще компенсира въглеродните си емисии чрез залесяване и улавяне на въглерод, предава БТА. Ако може да се намери \"разумен начин\" за постигането на това, Берлин може да подкрепи сегашните призиви за поставяне на европейска цел за въглеродна неутралност до 2050 г., добави канцлерката. Меркел предупреди, че бездействието в борбата с промените на климата ще има последствия. Тя призова за по-активни усилия в тази област, защото глобалното затопляне може да доведе до изостряне на политическата ситуация и конфликти в редица страни, дължащи се на липсата на ресурси, предаде ТАСС. \"Ако не действаме, природните катастрофи могат и ще изострят ситуацията с глада\", подчерта Меркел, посочвайки, че жителите на селските райони все по-често ги напускат заради климатичните промени, което води до политическа нестабилност и тероризъм. \"Тази комбинация може да се наблюдава добре в страни като Буркина Фасо, Нигер и Мали\", добави тя. С тези изявления Меркел се приближи до позицията на френския президент Еманюел Макрон, отбелязва АП. Миналата седмица Франция и още осем страни от ЕС лансираха инициатива за премахване на практически всички въглеродни емисии до 2050 г., но германската канцлерка първоначално отказа да се присъедини към нея, въпреки вътрешнополитическия натиск.", "date": "2019.05.14", "title": "Меркел: Германия трябва да открие как да постигне нулеви въглеродни емисии до 2050 г."}
{"url": "https://www.24chasa.bg/novini/article/7452477", "text": "Полицията в Добрич задържа млад мъж, нападнал и обрал възрастна жена. Тя се е оплакала в полицията на 13 май. По думите й, около 18-18,30 ч. в квартал „Добротица” тя е била нападната от неизвестен мъж, който е откраднал портфейл с лични вещи, документи и сума пари. От проведените следствени дейности, в района на спортен комплекс „Простор” в градския парк установен извършителят на деянието. Непосредствено преди задържането му, той е изхвърлил портфейла, като при последвалия обиск у него са установени личните документи, вещи и сумата пари. С полицейска мярка за срок от 24 часа е задържан криминално проявен 22-годишен мъж от град Добрич. Работата по случая продължава в условията на бързо полицейско производство.", "date": "2019.05.14", "title": "Хванаха обирджия на възрастна жена"}
{"url": "https://www.24chasa.bg/novini/article/7451791", "text": "Бившият турски премиер Ахмет Давутоглу планирал да обяви нова политическа партия в населения компактно с кюрдско население град Диарбекир, предава БТА. Според информация в турската емисия на Дойче веле на религиозна вечеря ифтар в рамките на този месец Рамазан, която ще се състои в Диарбекир, Давутоглу ще стартира нова политическа формация под негово ръководство, която ще бъде алтернатива на Партията на справедливостта и развитието /ПСР/ на президента Реджеп Тайип Ердоган. Давутоглу бе председател на ПСР и премиер на Турция в периода 2014-2016 г., но Ердоган изненадващо го отстрани от тези постове и Давутоглу бе низвергнат от ръководството на ПСР. В началото на тази година се заговори, че Давутоглу подготвя създаването на нова партия. В първоначалните планове се твърдеше, че бившият премиер ще действа заедно с 11-ия турски президент Абдуллах Гюл и бившия икономически министър Али Бабаджан. И тримата, в различни периоди, бяха отстранени лично от Ердоган от всички структури на ПСР. След известно време обаче тримата се разделиха, както се твърди, заради конфликт относно това кой да е начело на новата партия. Давутоглу настоявал той да бъде председател, но Гюл и Бабаджан не били съгласни и сега двамата продължават сондажите за нова партия, отделно от Давутоглу. След поражението на ПСР на местните избори на 31 март Давутоглу огласи манифест, в който индиректно посочи Ердоган като виновен за неуспеха и краха на политиките на ПСР. В същия манифест той критикува и решението на Висшата избирателна комисия /ВИК/ за отмяна на вота за Истанбул, посочвайки, че това \"противоречи на универсалното право и на установените правила и задълбочава разслоението в обществото\". Твърди се, че Давутоглу привлича за симпатизанти среди от ПСР, които са критично настроени срещу Ердоган, сред които бивши отговорни личности. Но някои от тях - бившите министри, които бяха отстранени от Ердоган, Мехмет Шимшек /който е от кюрски произход и се оценява като най-опитния икономист на Турция/ и Джевдет Йълмаз, а също бившият вицпремиер и министър на културата и туризма Нуман Куртулмуш отказали на Давутоглу да го подкрепят. Но бившият зам. председател на ПСР Абдуллах Башчъ и бивш влиятелен депутат от ПСР Рамиз Алтун дали рамо на Давутоглу. Влиятелни сред кюрдските среди личности също заявили подкрепа. Целта на Давутоглу е да привлече към себе си консервативните кюрдски среди в Източен и Югоизточен Анадол - Диарбекир, Батман, Бингьол, които са опозиция на Ердоган и ПСР, но в същото време не гласуват за основната опозиционна НРП заради светския й характер и заради това, че изповядва принципите на Ататюрк, коментират анализатори. Емблемата на новата партия на Дамутоглу щяла да бъде бяла четирилистна детелина върху зелен фон /зеленото е цветът на крайно консервативните ислямисти/. Засега няма яснота какво е положението около създаването на нова партия от страна на другата критична към Ердоган двойка от бивши негови съратници - Гюл и Бабаджан. Двамата се разграничиха от Давутоглу и явно възнамеряват да действат отделно от него. Твърди се, че около 35 на брой депутати от ПСР към момента били готови да окажат подкрепа на Гюл и Бабаджан за евентуалното създаване на нова партия.", "date": "2019.05.14", "title": "Ахмет Давутоглу планирал да обяви новата си партия в Диарбекир"}
{"url": "https://www.24chasa.bg/novini/article/7451803", "text": "С пет гласа \"за\" членовете на Съвета за електронни медии единодушно освободиха предсрочно Виктор Серафимов като член на Управителния съвет на Българското национално радио, съобщиха от там. По предложение на изпълняващия длъжността генерален директор на Българската национална телевизия Емил Кошлуков те единодушно го утвърдиха за член на Управителния съвет на БНТ. По-рано Валери Запрянов подаде оставка като член на Управителния съвет на обществената телевизия заедно с Константин Каменаров.", "date": "2019.05.14", "title": "СЕМ освободи предсрочно Виктор Серафимов от Управителния съвет на БНР"}
{"url": "https://www.24chasa.bg/novini/article/7451788", "text": "Столични полицаи задържаха дилър на наркотици в момент на покупко-продажба. На 8 май, в хода на полицейска операция по противодействие на престъпления, свързани с наркотични вещества, служители от сектор \"Наркотици\" при СДВР задържаха 41-годишен дилър и двама негови клиенти в момент на покупко-продажба на наркотици. При последвалите процесуални действия в рамките на образуваното досъдебно производство в жилището на дилъра полицаите намерили и иззели буркан и кутия, съдържащи тревиста маса и електронна везна, информират от пресцентъра на МВР. Резултатът от назначената експертна справка показал, че иззетата маса е марихуана с тегло 140 грама. След доклад на събраните материали в Софийска градска прокуратура мъжът е привлечен като обвиняем за престъпление по чл. 354 а от НК. Наложена му е мярка за процесуална принуда \"задържане под стража\" за срок до 72 часа. Двамата клиенти са разпитани като свидетели и освободени.", "date": "2019.05.14", "title": "Задържаха дилър и двама негови клиенти в София"}
{"url": "https://www.24chasa.bg/novini/article/7451816", "text": "Председателят на постоянната комисия по земеделието и храните на Народното събрание Десислава Танева ще заеме мястото на подалия оставка министър Румен Порожанов. Премиерът Бойко Борисов е изпратил преди минути в деловодството на парламента предложението за промяна в състава на Министерския съвет, след като тази сутрин получи оставката на Порожанов. Още не е ясно кой ще оглави комисията на НС. Порожанов със сигурност си тръгва от ведомството - няма да остава нито като зам., нито на каквато и да било друга позиция. Десислава Танева бе обявена за министър в първото правителство на Борисов през 2009 г., но на другата сутрин Борисов предпочете Мирослав Найденов. \"Тя знае, може и един ден ще бъде министър\", каза тогава премиерът. Причината да бъде предпочетен Найденов бе бизнесът на Танева, която управляваше 61 фирми под шапката на \"Мел инвест холдинг\". И тя стана министър - във второто правителство на Борисов (от 7 ноември 2014 г. до 27 януари 2017 г.). В края му забременя, което е вероятно причината да остане първоначално извън състава на сегашния кабинет. Днес Танева е щастлива майка на близначки, които отглежда със съпруга си и татко на двете момиченца - кмета на Котел Коста Каранашев. В първото и третото правителство на Борисов (41-ото и настоящето 44-ото НС) тя оглавява земеделската комисия в парламента.", "date": "2019.05.14", "title": "Десислава Танева ще е новият земеделски министър"}
{"url": "https://www.24chasa.bg/novini/article/7451796", "text": "В селекцията са останали само България и Турция, твърдят вътрешни източници от Фолксваген, цитирани от Ройтерс. Концернът току-що взе решение да започне конкретни преговори за планираната си голяма инвестиция. Управителният съвет и Бордът на Фолксваген взеха важни, основополагащи решения за бъдещето на концерна, четем днес в съобщение на автомобилния гигант. То беше публикувано след заседание, на което бе взето и решението да се започнат конкретни преговори за планирания в Европа нов завод на Фолксваген. Преговорите ще се водят с онези потенциални дестинации, които са останали в селекцията, съобщават от концерна, а агенция Ройтерс цитира вътрешни източници, според които тези дестинации са България и Турция. България има (поне) едно ключово предимство Още преди месец агенция ДПА съобщи, че в надпреварата за огромната инвестиция на Фолксваген явно са останали само две страни - България и Турция. Засега няма ясен фаворит, знае се само, че става дума за инвестиция в размер на над 1 милиард евро, написа тогава ДПА и припомни, че плановете на Фолксваген за изграждане на нова фабрика в чужбина вече предизвикаха смут в Съвета на работниците и служителите на концерна. Синдикалистите смятат, че вместо да се строи нов завод, трябва просто да се преоборудват вече налични мощности. И докато България и Турция все още могат да таят надежди, Сърбия явно ще трябва да се примири с мисълта, че е отпаднала от надпреварата. Само преди две седмици германският ФАЦ цитира сръбския президент Вучич със следните думи: \"Нашата оферта е по-добра от тази на България. (...) Готови сме да предложим двойно по-високи субсидии и облекчения в сравнение с България. Имаме добре квалифицирани кадри, директно на границата с ЕС. А преди три години въведохме и дуалната образователна система по германски образец\". Вучич обаче признава, че България има едно ключово предимство: членството в ЕС. Плюсовете на Турция Турция също смята, че има добри шансове да привлече инвестицията. Според хамбургския социолог Ясар Айдън, цитиран от „Аугсбургер Алгемайне\", турският вътрешен пазар е голям, производствените разходи - ниски, а кадрите - добре квалифицирани. Освен това поради ръста на безработицата в Турция на тамошния трудов пазар могат да се намерят достатъчно добре обучени хора. Но предимствата на Турция не се изчерпват само с това, казва Айдън и изброява: Турция има свободен достъп до вътрешния пазар на ЕС, предимство е и близостта с Азия, с Близкия Изток и със сферата на руско влияние. А освен това турската държава насърчава с много пари изследователската и развойната дейност в автомобилостроенето. Планът на Фолксваген Още в средата на ноември Фолксваген обяви, че през следващите пет години ще увеличи инвестициите си в електромобилност, автономно шофиране и дигитализиране до почти 44 милиарда евро, като 30 милиарда ще бъдат вложени само в електромобилност. Обявено бе също така, че производството на Skoda Karoq и Seat Ateca ще бъде преместено в нова производствена мощност, за която се търси място в Източна Европа. Замислено е новият завод да облекчи производството на Skoda. Още миналата година директорът на дъщерната фирма Бернард Майер заяви, че капацитетите на заводите на Skoda в Европа са изцяло запълнени.", "date": "2019.05.14", "title": "Вътрешни източници: Фолксваген избира между България и Турция"}
{"url": "https://www.24chasa.bg/novini/article/7451810", "text": "2000 къса контрабандни цигари са иззели вчера служители на сектор \"Противодействие на икономическата престъпност\" в ОДМВР-Видин. В хода на извършено претърсване в частен гараж, ползван от 56-годишен местен жител, на ул.\"Христо Ботев\" в града полицаите открили 100 кутии цигари без бандерол. Работата по случая продължава, образувано е досъдебно производство за престъпление по чл.234, ал.1 от Наказателния кодекс.", "date": "2019.05.14", "title": "Иззеха 2000 къса контрабандни цигари във Видин"}
{"url": "https://www.24chasa.bg/novini/article/7451817", "text": "Въпросът за двойните стандарти при храните в Европейския съюз излиза от своя политически етап и навлиза в следващ - експертен. Това коментира по време на представяне на ново проучване на пазара на храни и спиртни напитки и големите им дистрибутори в ЕС Димитър Маргаритов, председател на Комисията за защита на потребителите, предаде БТА. На пресконференция днес КЗП и представители на БАБХ презентираха нов проект \"Комплекс от мерки за установяване на нелоялни търговски практики, финансиран от Програмата на ЕС за потребителите /2014-2029 г./ Този етап на проучване е основно експертен, защото е свързан с експертното набелязване на конкретните продукти и на пазарите, от които трябва да бъдат закупени, посочи още той. Проучването ще обхване общо седем продуктови групи стоки - спиртни напитки; макаронени изделия; млечни продукти сладкиши; зехтин; подправки; консерви. В групата на консервите влизат и детските храни. Конкретното пюре, което ще бъде подложено на съпоставка и анализ е на ХИП - с броколи, уточни  Константин Райков - ръководител на проекта и член на КЗП. Критериите, по които са избрани новите продукти за анализ, са голямото им разпространение в търговската мрежа и предлагани със \"същата опаковка и търговска марка\", независимо от разликите в езика, използван за предоставяне на информацията. За целта е предвиден снимков материал на избраните продукти. Пробите ще бъдат закупени от Португалия, Испания, Германия, Гърция и Унгария. Критерият за избор тук е различната степен на икономическо развитие, съседна страна /териториална близост на пазарите/ и държави със сходно управление и структура. Избрани са и две търговски вериги с пълно покритие в проучваните държави. Контролните органи ще вземат пробите при спазване на стриктни правила, а оценката за съответствие ще протече в няколко етапа. Работна група от специалисти на КЗП, БАБХ, Министерството на икономиката, потребителските организации и научни институти ще бъдат ангажирани в проекта. Тестването ще се извършва в акредитирани лаборатории по методология, разработена от Генерална дипекция \"Съвместен изследователски център\" на ЕК в тясно сътрудничество с компетентните органи на страните-членки на ЕС, организации на потребителите и други заинтересовани по веригата. Резултатите трябва да излязат до 31 януари 2020 год. и тестовете ще докажат дали съществуват различия в състава и сетивните свойства на харни от дадена марка и колко значителни са те, обясни Маргаритов. Крайната цел е всяка страна от ЕС да прилага еднакви мерки за взимане на тестове и проби на храните, така че производители и търговци да са наясно с тях и да не могат да ги оспорват, а доказателствата за двоен стандарт при харните да са категорични и съпоставими. По думите на Димитър Маргаритов процесът ще бъде повече въпрос на законодателна техника, а не на сложен процес. Причината - има консенсус по темата, че двойният стандарт трябва да бъде преодолян и това трябва да стане по този начин - чрез Директивата, чрез законодателството, което от догодина ще влезе в сила, посочи той. От КЗП припомниха, че анализът през 2017 г. на двойния стандарт при храните, след взети проби от 30 продукта, показа при 19 от тях /63 на сто/ различия в качество, състав и сетивни свойства. Статистиката показва, че потребителите в Западна Европа са около 400 млн. души, докато в Източна Европа те са около 100 милиона. \"Заради големия икономически интерес битката с двойния стандарт е трудна, а съпротивата огромна. Разделението не е между гражданите, а между големите корпоративни интереси\", коментира Маргаритов. Според директора на Дирекция \"Контрол на храните\" към Българската агенция по безопасност на храните д-р Любомир Кулински, и трите проучвания на агенцията за стигнали до заключението, че проблемът с двойния стандарт при храните наистина съществува. Той припомни етапите на проучването, започнало през 2017 г. до последното,доказало категоричното наличие на двоен стандарт.", "date": "2019.05.14", "title": "КЗП с проект срещу двойния стандарт при храните в ЕС"}
{"url": "https://www.24chasa.bg/novini/article/7451833", "text": "От 15 май започва първия етап от тестовете на толсистемата, която ще таксува тежкотоварния трафик на база изминато разстояние. Те ще стартират със симулации на данни за движение по републиканската пътна мрежа, а не със събиране на реални данни на терен. Целта е първо да се установи дали има добра свързаност между отделните компоненти на системата. След като тази интеграция бъде установена от екипите на Националното толуправление, ще се премине към втори етап – тестове с данни, постъпващи от бордови устройства, монтирани на транспортни средства. Това съобщиха от пресцентъра на АПИ. За да са ефикасни тестовете, не е необходимо да има приета тарифа на толтаксите, нито окончателен обхват на покритие от пътища, за които ще се плаща тол. Експертите на Националното толуправление ще правят „сухи тренировки“ за функционалността на системата и как се работи с нея на база тестови тарифи и техническо, а не търговско покритие върху пътищата. Техническото покритие е от 10 800 км и е обхвата, заложен в заданието за разработване на системата. А тестовите тарифи са от доклада на Световната банка от 2016 г. Поетапно през следващите месеци ще се тестват 5-те базови компонента на системата: - таксуване на базата на изминато разстояние – генериране на данни за изминат маршрут, създаване на валидни толдеклараци, обмен на данни по системната интерфейсна шина и фактическо определяне на таксуващите записи, респективно цената за преминатия маршрут; - правоприлагане – проверка чрез разчитане на регистрационен номер на пътно превозно средство и отчитане на категорията на ППС за валидни данни за таксуване в системата (подадени за това ППС валидни толдекларации) и определяне дали текущото ППС е редовен потребител на пътя или нарушител; - обслужване на клиенти - регистриране на клиент/договор, продажба на маршрутни карти през известните вече канали за продажба, промяна на данни за клиент/договор, справки за състоянието на клиент/договор. - плащане и управление на плащанията – баланс по клиентска сметка, взаимодействие с издатели на платежни карти, в т.ч. издатели на карти за гориво, - информационна сигурност и устойчива работоспособност на системата По план днес и утре ще се проведе обучение на оперативните ръководители и ключовите експерти от екипа на Националното ТОЛ управление (НТУ) за провеждане на тестовете – обхват, задачи, планирани резултати, начини на оценка на резултатите. На тестовете ще присъстват експерти на Световната банка, като тяхната задача, както и до този момент, е да наблюдават, верифицират и оценяват резултатите от тестовете.", "date": "2019.05.14", "title": "От 15 май поетапно започват тестовете на толсистемата"}
{"url": "https://www.24chasa.bg/novini/article/7451823", "text": "Утре Министерството на здравеопазването ще има пълната информация относно пробите на водата в Генерал Тошево, заяви в отговор на въпрос на   министърът на здравеопазването Кирил Ананиев. \"Имам среща със заместник-директора на ВиК-Добрич, който обеща да ми даде последна актуална информация, както за състоянието на водата, така и какви мерки смята спешно да се предприемат, заедно с РЗИ-Добрич\", каза той. Жителите на квартал „Пастир“ в Генерал Тошево са без вода от края на април след констатирано замърсяване с пестициди.", "date": "2019.05.14", "title": "Утре здравното министерство ще има пълна информация от пробите на водата в Генерал Тошево"}
{"url": "https://www.24chasa.bg/novini/article/7451812", "text": "Тази година за първи път на изложението има опитно поле, върху което фирмите ще демонстрират приложението на препарати за растителна защита и торове. Целта ни е догодина тези опитни полета да са повече, както и да привличаме все повече фирми за препарати, торове и семена. Това обявиха организаторите на 12-ото поред земеделско изложение \"БАТА АГРО\", което бе открито днес на бившото летище край Стара Загора. В него участват 187 фирми, които са разположили експонатите си върху 37 700 квадратни метра изложбени площи. Търговци отбелязват, че сега фермерите повече гледат и по-малко купуват, тъй като очакват Европа да отпусне субсидии по новия програмен период, чийто размер все още не е определен, а средствата от предишния период са изчерпани. Някои се оплакват, че печалбите им в последно време са паднали с една трета. Въпреки това за периода 2012-2018 г. в страната са регистрирани 9933 нови колесни трактори и 1549 зърнокамбайни, отчете зам.-министърът на земеделието Янко Иванов, който говори при откриването. По мярка 4.1 - за инвестиции в земеделските стопанства по Програмата са развитие на селските райони, са сключени общо 1446 договора, от които 1336 - за инвестиции в покупките на нова селскостопанска техника. По тази мярка само одобрените субсидии за нова техника са в размер на 689 824 868 лева, а одобрените разходи по тези проекти са 1 187 621 911 лева. Янко Иванов коментира пред журналисти подадената малко преди старта на изложението оставка от земеделския министър Румен Порожанов с думите, че земеделското министерство си има работодател в лицето на Министерския съвет и вероятно много скоро то отново ще има титуляр на министерския пост. Търговецът на селскостопанска техника от Стара Загора Христофор Бурнарджиев сподели впечатлението си, че все повече самоходни пръскачки навлизат в българските ниви, което позволява по-широко и лесно приложение на препарати и торове. И тази година, както и лани, бе показана най-голямата такава пръскачка в света, чийто резервоар събира 9 тона препарати. Бурнаджиев посочи още, че все повече в земеделската техника навлиза компютъризацията. Това улеснява нейното управление, но пък вдига цената й и оскъпява поддръжката. Този процес обаче е неизбежен, ако искаме да сме конкурентни на страни като Украйна и Русия в производството на зърно, посоче търговецът. От Министерството на земеделието съобщиха още, че след падналите гергьовски дъждове състоянието на посевите от пшеница в страната е добро. Очакванията са за добив от 7 милиона тона зърно, като за хляба на България са необходими 2,5 милиона тона. Това се постига с увеличени площи и по-добри семена, коментират експерти.", "date": "2019.05.14", "title": "Все повече препарати, торове и семена на изложението \"БАТА АГРО\""}
{"url": "https://www.24chasa.bg/novini/article/7451908", "text": "Пътнически самолет \"Боинг\" 737-800 на руската авиокомпания \"Ютер\", изпълняващ полет от Москва до Милано, кацна обратно на летище Внуково заради неизправност в колесника, съобщи авиокомпанията, цитирана от ТАСС и БТА. \"Самолетът благополучно се приземи във Внуково в 12.36 ч. московско време\", съобщи пресслужбата на Ютер. \"След излитането от Внуково е възникнал технически проблем с колесника. Пилотът е взел решение да прекрати полета\", добави авиокомпанията. В самолета е имало 109 пътници.", "date": "2019.05.14", "title": "Пътнически \"Боинг\" кацна аварийно в Москва"}
{"url": "https://www.24chasa.bg/novini/article/7451907", "text": "Апаз Илиев, мъжът, за който се твърдеше, че е най-възрастният на света, се спомина на 123 години, пише в. \"Метро\". Апаз е баща на осем деца и започнал да работи от 7-годишна възраст. Бил е в Червената армия по време на Гражданската война /1917-1922/, записал се доброволец и за Отечествената, но бил оценен като прекалено възрастен /на 45 години/ и станал тракторист. Илиев обяснявал дъбголетието със здравословния си начин на живот и със 11-часов сън всяка нощ. Апаз бил депортиран по време на чистките на Сталин през 1944 година, заедно с други ингуши от Казахстан. Ако възрастта му е вярна, той би трябвало е да надминал по дълголетие признатият досега за световен рекордьор, японеца Джироемон Кимура, предаде БТА. Дълголетникът от село Гули в руските Кавказки планини приживе се хранел само с мляко, пресни зеленчуци от собствената градина и пиел изворна вода. Той има 35 внука, 24 правнука и няколко пра-правнука.", "date": "2019.05.14", "title": "Най-възрастният мъж на света почина на 123 години"}
{"url": "https://www.24chasa.bg/novini/article/7451953", "text": "Петима души намериха смъртта си при мистериозни обстоятелства в Германия през последните дни. Общото между тях е, че са членове на един и същи клуб, който пресъздава средновековни битки и участвали в стрелби с лък и копие.   Други два трупа бяха открити при обиска на жилището на една от жертвите. „Смятаме, че става дума за разширено самоубийство. Все още изясняваме детайлите около него“, обяви полицията в Пасау, където са намерени първите три трупа. Става дума за 53-годишен мъж и две жени на 30 и 33 години. Мъжът и 33-годишната жена лежали хванати за ръка в леглото. До тях имало и написани собственоръчно завещания. Според аутопсията са починали от изстрели със стрели в сърцето. По тялото им обаче има следи от множество прострелвания с арбалет, които са нанесени след смъртоносните изстрели в сърцето. На пода до кревата е открит трупа на 30-годишната жена, която е загинала от прострелване с арбалет в шията. И тримата били облечени в дълги черни роби. Групата се отбила в хотелчето на връщане от Австрия. „Искаха една стая с три легла и бързаха да отидат в нея“, разказва собственикът на пансиона. Преди това те си купили три арбалета от магазин за средновековни предмети и оръжия в Пасау. Ден, след като бяха открити телата им, при обиск на жилището на 30-годишната жена в Долна Саксония полицията се натъкна на още два трупа. И двата са на жени на около 30 години. Една от жените е сестра на 30-годишната загинала в Пасау. Тя също е била част от средновековната сцена. Сестра й пък е работила в хлебопекарна. Как са загинали тези две жени все още не е ясно. Причината за смъртта им също. Съседи разказват, че били странни, носели само черни дрехи и никога не поздравявали. Каква е връзката на двете сестри с петата жертва, открита мътва в Долна Саксония, също още се изяснява. Разследването продължава.", "date": "2019.05.14", "title": "Полицията в Пасау: Простреляните с арбалет в хотел са самоубийци"}
{"url": "https://www.24chasa.bg/novini/article/7451935", "text": "Безработицата във Великобритания се понижи през първото тримесечие до най-ниско ниво от 45 години насам, което е поредно доказателство за силата на трудовия пазар на Острова въпреки опасенията, свързани с продължаващата несигурност около процеса на Брекзит, предава  . Нивото на безработица през трите месеца до края на март се се понижи до 3,8%, достигайки най-ниско ниво от далечната 1974-а година, при очаквания на финансовите пазари за стабилизация на нивото от 3,9%, достигнато през трите месеца до края на февруари, показват данни на официалната британска статистика ONS. Броят на безработните британци се понижи през отчетния тримесечен период с 65 хиляди до 1,3 милиона, като това представлява тяхното най-силно понижение от трите месеца до края на ноември 2016-а година. В същото време броят на заетите британци нарасна през първото тримесечие на настоящата година с 99 хиляди до 32,70 милиона. Британската статистика отбеляза, че броят на работещите на Острова граждани от ЕС е нараснал през първите три месеца с 98 хиляди спрямо годината по-рано, достигайки 2,4 милиона, като това увеличение се дължи главно на граждани от Румъния и България. Свободните работни места пък нараснаха през периода януари - март с 3,3% спрямо година по-рано до 846 хиляди.", "date": "2019.05.14", "title": "Спад на британската безработица през март до 45-годишно дъно от 3,8%"}
{"url": "https://www.24chasa.bg/novini/article/7451266", "text": "От месец май чуждестранни банкови институции, сред които „Стандарт Чартърд\", австралийската банка „Комънуелт\" и „Дж.П.Морган\", промениха прогнозите си за ръста на БВП на Китай съответно на 6,5%, 6,5% и 6,4%, съобщава  . През последната година Китай съкрати отрицателния списък и прие нов закон за чуждестранните инвестиции, понижи прага за финансовата индустрия и увеличи сумата, която квалифицирани чуждестранни институционални инвеститори (QFII) могат да вложат на китайския пазар. Тези мерки за отваряне бяха въведени от китайското правителство, за да се подобри бизнес средата в страната и привлекат повече чуждестранни инвестиции. Междувременно Световната банка наскоро представи доклада „Да правиш бизнес\", в който Китай се е качил на 32 място от предишното 46-то в класацията за лекотата за правене на бизнес. Китай е вторият по големина пазар в света в застрахователния сектор, заяви представител на френска компания за застрахователни и финансови услуги. Предвид нарастващите изисквания към качествено здравеопазване и застаряващото население на Китай, очакванията са сектора на медицинските застраховки да се развива с бързи темпове.", "date": "2019.05.14", "title": "Чужди банкови институции повишиха очакванията си за китайската икономика"}
{"url": "https://www.24chasa.bg/novini/article/7451960", "text": "Софийска районна прокуратура задържа за 72 часа Б. Иванов за извършен грабеж до автобусна спирка в столицата, съобщиха от държавното обвинение. Под ръководството и надзора на Софийска районна прокуратура и се води досъдебно производство за това, че: На 22.04.2019 г., около 23:00 часа, в гр. София, ул. „Свето Преображение“, в близост до спирка на автобусна линия 305, са отнети чужди движими вещи – дамска раница, съдържаща лични вещи, както и парична сума в размер на 40 лв., 100 евро и 70 турски лири, от владението на С., с намерение противозаконно да бъдат присвоени, като за целта извършителят на деянието употребил сила –издърпал чантата от рамото на пострадалата. В хода на разследването са събрани доказателства, че извършител на деянието е Б. Иванов, на 22 години, неосъждан до момента. Изготвено е постановление за привличането на Иванов към наказателна отговорност, като му е повдигнато обвинение за извършено престъпление по чл. 198, ал. 1 НК. Предвид изключително високата обществена опасност на деянието, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 15.05.2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.05.14", "title": "Прокуратурата задържа мъж за 72 ч. за грабеж до автобусна спирка"}
{"url": "https://www.24chasa.bg/novini/article/7451971", "text": "Възможно е руският президент Владимир Путин да обсъди днес с държавния секретар на САЩ Майк Помпейо на срещата им в Сочи възможността за среща на върха между лидерите на Русия и САЩ в рамките на срещата на върха на Г-20 в Осака. Това заяви говорителят на руския президент Дмитрий Песков, цитиран от ТАСС и БТА. \"Възможно е, засега не знам\", каза Песков в отговор на въпрос дали тази тема може да бъде повдигната на днешната среща. Той не отговори пряко на въпрос дали руската страна сама ще предложи такава среща на върха, а напомни, че последните подобни преговори са били отменени от президента Доналд Тръмп. Президентът Владимир Путин смята да обсъди с държавния секретар на САЩ Майк Помпейо двустранните отношения, стратегическата стабилност и разоръжаването, както и горещи регионални въпроси като Иран, Сирия, Венецуела и денуклеаризацията на Корейския полуостров, заяви Песков. Той напомни, че срещата на Путин с Помпейо ще се състои довечера в Сочи след срещата на Помпейо с руския външен министър Сергей Лавров. Двамата министри ще информират президента за резултата на своите разговори. Президентът Путин нееднократно е изразявал неразбирането си на политиката на САЩ на максимален натиск върху Иран. Това никога не дава резултат, напротив, процесът на решаване на проблема отива в задънена улица и не допринася за по-голяма сговорчивост на страните, каза Песков. Той напомни, че и Русия, и страните от ЕС заявяват, че е необходимо да се запази иранското ядрено споразумение, от което САЩ се оттеглиха миналата година.", "date": "2019.05.14", "title": "Песков: Възможно е Путин да обсъди с Помпейо среща Русия-САЩ в Осака"}
{"url": "https://www.24chasa.bg/novini/article/7451980", "text": "Британската министър-председателка Тереза Мей беше подложена днес на натиск от собствената си Консервативна партия да се откаже от опита си да намери компромис по Брекзит с опозиционните лейбъристи, предаде Ройтерс. Близо 3 години след като Обединеното кралство гласува с 52 процента срещу 48 в полза на излизането от Европейския съюз, сред британските политици все още няма съгласие кога, как или дали трябва да се състои разводът, предава БТА. Великобритания трябваше да напусне ЕС на 29 март, но Мей не успя да постигне парламентарно одобрение на сделката си. Затова тя се обърна към Лейбъристката партия, водена от социалиста Джереми Корбин, в опит да си осигури подкрепата й. Тринадесет от бившите колеги на Мей в кабинета, както и Греъм Брейди - председател на т.нар. Комисия 1922, включваща консервативни законодатели, писаха на Мей с искане да не приема настояването на лейбъристите за митнически съюз с ЕС след Брекзит. \"Така може да загубите вярната членска маса на Консервативната партия, да разцепите партията ни, без вероятно да разполагате с нищо насреща\", се казва в писмото. \"Подканваме ви да премислите\". \"Никой лидер не може да задължава с нещо своя приемник, така че сделката ще е в най-добрия случай временна, а в най-лошия илюзорна\", се допълва в писмото, подписано от Гавин Уилямсън, който беше уволнен от поста министър на отбраната по-рано този месец, и от бившия външен министър Борис Джонсън. Политическият редактор на Би Би Си написа в Туитър, че неназован източник от Даунинг стрийт е казал, че Мей няма да подпише за постоянен митнически съюз. \"Опитваме се да намерим компромис по митническия съюз като временно становище или отправна точка\", е казал източникът, цитиран от Лора Кюънсбърг от Би Би Си. Миналата седмица Корбин каза, че Мей не му е предложила нищо особено по Брекзит и не е променила своите \"червени линии\". Главният преговарящ на Мей по Брекзит Оли Робинс трябва да замине за Брюксел за обсъждане на промени в политическата декларация за бъдещите отношения на Обединеното кралство с ЕС. Би Би Си предаде, че Робинс ще проучи колко бързо могат да бъдат направени промени в политическата декларация, ако правителството и лейбъристите стигнат до споразумение.", "date": "2019.05.14", "title": "Консерватори призовават Мей да се откаже от компромис с лейбъристите по Брекзит"}
{"url": "https://www.24chasa.bg/novini/article/7451988", "text": "Проектната компания \"Ай Си Джи Би\" АД е приключила успешно процедурата за възлагане на обществената поръчка за проектиране, доставка и строителство на междусистемната газова връзка Гърция - България, съобщиха от компанията, цитирани от БТА. Първоначален интерес към ограничената процедура, провела се в две фази, е бил заявен от 11 международни и български компании и обединения. Участникът, който в най-голяма степен покрива техническите и финансовите условия, е J&P AVAX S.A, който за обща цена от 144 850 000 евро е определен за изпълнител на обществената поръчка за проектиране, доставка и строителство, посочиха от \"Ай Си Джи Би\". Договорът за строителство ще се изпълнява за период от 18 месеца, пише в съобщението.", "date": "2019.05.14", "title": "Обявиха кой ще строи газовата връзка с Гърция"}
{"url": "https://www.24chasa.bg/novini/article/7451981", "text": "Влогърка опита да изяде жив октопод. Момичето, познато като Seaside girl Little Seven, качи видео в китайската платформа Kuaishou. Но като всяко живо същество, изпаднало в опасност, октоподът се е опитал да се защити, залепяйки се с пипалата си за лицето ѝ, захапал я и й е оставил рана. Във видеото се чува как момичето крещи „не мога да го махна“, „лицето ми е обезобразено“, съобщи  . Мнозина биха се отказали от предизвикателството, но явно в името на хилядите последователи Seaside girl Little Seven е решила все пак да го изяде, обещавайки, че ще го направи във следващото видео. От британския \"Дейли мейл\" съобщават, че този вид октопод е доста хищен, а възрастен екземпляр има по 280 вендузи на всеки от 8-е си крайника. Всяка една вендуза пък има хиляди химически рецептори. Влогърката живее в град Лианюнганг и съдейки по профила ѝ, тя обожава да яде морска храна. В едно от последните си видеа тя се оплаква, че съдържанието, което качва, не трупа гледания. Е, видеото с октопода обиколи световните новинарски сайтове, така че за добро или зло Seaside girl Little Seven е вече известна.", "date": "2019.05.14", "title": "Влогърка се опита да изяде жив октопод, той я захапа (Видео)"}
{"url": "https://www.24chasa.bg/novini/article/7452001", "text": "Окръжната прокуратура в Търговище постигна 4-годишна ефективна присъда за подсъдим, причинил смъртта на пътник в ПТП след употреба на кокаин, съобщиха от пресцентъра на прокуратурата. 26-годишният Басри А. получи ефективна присъда от 4 години лишаване от свобода при общ режим. С присъдата на Търговищкия окръжен съд подсъдимият за причиняване смъртта на свой приятел и няколко средни телесни повреди на пътник в колата си в катастрофа, предизвикана с превишена скорост и след употреба на кокаин, е бил лишен и от право да управлява МПС за срок от 6 години.  Тогава подсъдимият, който живее в Германия, отишъл с автомобила си да прибере от сватба своя познат – 22-годишния Г. В колата се возел и 31-годишният С. При завой, близо до Търговище, с ограничение на скоростта от 90 км в час, Басри минал със 119 км в час. Не успял да вземе завоя заради високата скорост. Колата излязла от пътя, ударила се и на място загинал 31-годишният С. Оцелелият познат на Басри – 22-годишният Г., се разминал с няколко средни телесни повреди. След произшествието Басри бил тестван за алкохол и наркотици. Резултатите показали, че е управлявал автомобила си под въздействието на кокаин. Присъдата на Търговищкия окръжен съд подлежи на обжалване пред Апелативния съд във Варна.", "date": "2019.05.14", "title": "4 години затвор за мъж, убил свой приятел, докато шофирал надрусан"}
{"url": "https://www.24chasa.bg/novini/article/7452016", "text": "Социалната мрежа \"Туитър\" обяви, че може случайно да е събрала и споделила данни за местоположението на част от потребителите си, които са влизали в платформата през устройства на Apple. Информацията предполагаемо е получена от рекламен партньор на компанията, предава Ройтерс, цитирана от  В публикация в блога си \"Туитър\" твърди, че събраните данни не са запазени, а са съществували на системите ѝ за кратко. Организацията е информирала акаунтите, които са засегнати, и ги е уведомила, че грешката вече е оправена. Рекламният партньор не е получил данните по начин, който би могъл да компрометира самоличността на самите потребители, допълват от \"Туитър\". На този етап не е ясно кога се е случило самото споделяне на данните и за колко дълъг период от време, тъй като социалната мрежа не разкрива подробности. Името на партньора, получил информацията, също не е публично известно. Twitter не пожела да обясни как се е получила грешката, а просто, че не е успяла да премахне навреме данните за локациите, допълва TechCrunch.", "date": "2019.05.14", "title": "И \"Туитър\" се забърка в неправомерно споделяне на потребителски данни"}
{"url": "https://www.24chasa.bg/novini/article/7451994", "text": " Бургаският реаниматор д-р Йордан Томов е починал на 13 май след продължително боледуване, съобщиха негови колеги от Университетската многопрофилна болница за активно лечение. Той бе един от медиците, отличени за високия си професионализъм и бърза реакция при оказване помощ на пострадалите в атентата на Летище Бургас на 18 юли 2012 г. Реаниматорът бе награден от премиера Борисов, който заради едрия ръст на медика го нарече шеговито Касапина, припомнят негови близки. Колеги и приятели ще го запомнят като голям професионалист, човек с чисто и добро сърце, талантлив музикант, с прекрасно чувство за хумор и верен приятел, който помагаше безрезервно на всеки.  \"Изгубихме един голям специалист, достоен човек, който работеше с душа и сърце в името на хората\", каза кметът Димитър Николов. Той, както и колегите на реаниматора от УМБАЛ Бургас изказват своите съболезнования към семейството и близките. Д-р Йордан Томов е роден през 1958 г. Завършил е медицина във Варна. Бил е военен офицер, работил е във Военна болница и Отделението по анестезиология и реанимация на УМБАЛ Бургас.  Погребението ще бъде утре, 15 май от 13 ч. в Гробищен парк Бургас.", "date": "2019.05.14", "title": "Почина бургаски реаниматор, помагал на ранените в атентата на летището"}
{"url": "https://www.24chasa.bg/novini/article/7452022", "text": "Правителственият самолет на германския канцлер Ангела Меркел не можа да излети от летището в Дортмунд заради въодушевена нейна почитателка. Тя изскочи от буса си, за да направи снимка на Меркел, но забрави да използва спирачката и превозното средство продължи да се движи, и се удари леко в носа на самолета, предаде Асошиейтед прес, цитирана от БТА. Електронното издание на германското сп. \"Шпигел\" публикува днес снимка на лекия сблъсък с машината Глоубъл 5000 и съобщи, че водачката на колата е служителка на летището. Германските военно-въздушни сили потвърдиха в Туитър, че вчера Меркел се е върнала в Берлин с хеликоптер, след като самолетът й бил повреден от превозно средство, но не дадоха подробности. Инцидентът е допълнителен проблем за ВВС, след поредица от широко отразени аварии на остарелия правителствен самолетен парк, предизвикали забавяния в пътувания на Меркел и други политици.", "date": "2019.05.14", "title": "Почитателка на Меркел е причината за инцидента със самолета на германския канцлер"}
{"url": "https://www.24chasa.bg/novini/article/7452113", "text": "39-годишен варненец е в ареста за 72 часа с постановление на прокуратурата, след като заплашил роднините си със саморазправа и убийство. Сигнал за инцидента е постъпил към 21.20 часа, на 12-и май. Мъжът крещял, че ще пребие майка си и брат си. След разследване на случая и издирване на извършителя той е бил задържан, съобщиха от полицията. Материалите са предадена на Варненската районна прокуратура. Още един агресивен мъж осъмна в ареста. 22-годишен жител на Белослав, известен на МВР, е задържан за денонощие заради извършени непристойни действия, \"грубо нарушаващи обществения ред и общоприетите норми\". Младият мъж направил опит за физическа саморазправа, проявил на агресивно поведение и неспазил полицейски разпореждания. И този случай е докладван на Районна прокуратура-Варна.", "date": "2019.05.14", "title": "Варненец плаши роднини, арестуват го"}
{"url": "https://www.24chasa.bg/novini/article/7452115", "text": "Нови сателитни снимки показват незначителни видими щети по  предаде Асошиейтед прес, цитирана от БТА. Подробностите около предполагаемия саботаж на два саудитски танкера, един норвежки танкер и един от ОАЕ остават неясни и представители на страни от Персийския залив отказват да посочат кого смятат за отговорен. Но случаят показа нарасналия риск за морските превози в район, който е от жизненоважно значение за световните енергийни доставки, докато се засилва напрежението между САЩ и Иран заради разпадащото се ядрено споразумение със световните сили, отбелязва агенцията. Пожелал анонимност американски официален представител във Вашингтон заяви пред АП, без да представи доказателства, че според първоначалната оценка на екип на американските въоръжени сили Иран или негови съюзници са използвали експлозиви, за да пробият дупки в корабите. САЩ вече са предупреждавали кораби, че \"Иран или насочвани от него групи\" може да извършат нападения срещу морския транспорт в региона. Вашингтон разположи самолетоносача \"Ейбрахам Линкълн\" и бомбардировачи Б-52 в Персийския залив, за да противодейства на неуточнени заплахи от страна на Техеран, отбелязва АП. Мащабът на предполагаемия саботаж все още не е ясен. В изявление на министъра на енергетиката на Саудитска Арабия Халид ал Фалих се казва, че два петролни танкера на кралството са понесли значителни щети. На сателитните снимки, получени от компанията \"Максар текнолъджис\" се вижда, че танкерът от ОАЕ е заобиколен от плаващ бараж, което говори за опасения от изтичане на петрол. Отвисоко по корабите не се виждат признаци за значителни щети. Според изявление на компанията, собственик на норвежкия танкер, в корпуса му има пробив, но няма опасност кораба да потъне. Според източника на АП от САЩ всички кораби са получили пробиви с големина от 1,5 до 3 метра, близо до или точно под ватерлинията. Смята се, че пробивите са причинени от експлозии. Испания обяви, че изтегля временно от водите край Персийския залив своята фрегата \"Мендес Нунес\", участвала във воден от САЩ боен флот. Фрегатата с 215 моряци на борда няма да прекоси Ормузкия проток и да влезе в Персийския залив заедно с флота, воден от американския самолетоносач \"Ейбрахам Линкълн\". Испанското министерство на отбраната отказа да съобщи причините за внезапната промяна в плановете. Според испански медии, позоваващи се на правителствени източници, Мадрид се опасява да не бъде въвлечен в нежелан конфликт в резултат на кризата между Вашингтон и Техеран, отбелязва АП. Говорител на иранския парламент определи нападенията срещу танкери край бреговете на ОАЕ като \"израелска хитрост\", предаде Ройтерс, цитирайки иранската официална агенция ИРНА. Говорителят не уточни каква роля може да е изиграл Израел при нападенията.", "date": "2019.05.14", "title": "Сателитни снимки показват незначителни щети по танкерите край бреговете на ОАЕ"}
{"url": "https://www.24chasa.bg/novini/article/7452122", "text": "33-годишен мъж, излежаващ присъда във варненския затвор, ще удължи престоя си зад решетките, след като беше спипан да внася дрога. Той проверен от надзирател в затвора, който открил у него две пакетчета с бяло прахообразно вещество. Направената експертна справка установила, че се касае за амфетамин с тегло 2,26 гр. По случая е образувана преписка, уведомен е прокурор от Районна прокуратура – Варна. Още един мъж ще отговаря за притежанието на наркотици. Той попаднал в ареста след рутинна проверка на пътя полиция в село Добротич. Докато полицаите проверявали документите на 26-годишния шофьор, решили да проверят и 33-годишния му спътник. У втория са открити две пакетчета с бяло прахообразно вещество - амфетамин с тегло 0,10 гр. и кокаин с тегло 9,91 гр. По случая е образувано досъдебно производство, материалите са докладвани на прокурор от Районна прокуратура – Девня. Мъжът е задържан за срок до 24 часа.", "date": "2019.05.14", "title": "Спипаха затворник с 2 грама амфетамин"}
{"url": "https://www.24chasa.bg/novini/article/7452121", "text": "Две помпени станции на голям саудитски петролопровод са били атакувани от дронове днес, което е прекратила транспортирането на нефт, съобщи енергийният министър на кралството Халид ал Фалих, цитиран от АФП. Той каза, че нападенията срещу тръбата от богатата на петрол Източна провинция до Червено море е станала рано сутринта. Безпилотните летателни апарати били снабдени с експлозиви. Преди това йеменските бунтовници хуси заявиха, че са атакували няколко ключови саудитски мишени с дронове. Ал Фалих каза, че износът на петрол и рафинирани продукти продължава безпрепятствено, въпреки терористичния акт, предаде БТА. Саудитска Арабия е начело на коалиция, която воюва на страната на правителството срещу хусите в Йемен.", "date": "2019.05.14", "title": "Атака с дронове срещу петролопровод в Саудитска Арабия"}
{"url": "https://www.24chasa.bg/novini/article/7452433", "text": "Ормузкият проток, стратегически коридор за световната търговия с петрол, от десетилетия се намира в центъра на регионални напрежения, съживени от мистериозни \"актове на саботаж\" срещу кораби в Персийския залив. В неделя четири плавателни съда, включително два саудитски петролни танкера, станаха обект на \"саботаж\" край Обединените арабски емирства, според Рияд и Абу Даби. Нападенията бяха извършени на изток от емирство Фуджейра, чието пристанище е единствения терминал на ОАЕ на брега на Арабско море, където се намира протока. Съобщението за тези инциденти беше направено от две страни, близки съюзнички на Вашингтон, на фона на ново нарастване на напрежението след засилването на американските санкции срещу Техеран, който от своя страна се отказа от някои поети ангажименти във връзка с ядрената си програма. Иран, който неведнъж е заплашвал да затвори протока в случай на конфликт със САЩ, от своя страна поиска разследване на \"притеснителните\" случаи на \"саботаж\". Ормузкият проток, който свързва Персийския и Оманския залив, се намира между Иран и султанатът Оман. Той е особено уязвим поради малката си ширина, около 50 км, и дълбочината си, която не надхвърля 60 метра. Протокът е осеян с пустинни или слабо населени острови, но с голямо стратегическо значение: иранските острови Ормуз, Кешм и Ларак разположени срещу град Бандар Абас на иранския бряг Оманският бряг, полуостров Мусандам, образува стрелка, сочеща към Иран. Той е разделен от останалата част на султаната от земи, принадлежащи на ОАЕ. Опрени до Обединените арабски емирства, трите \"стратегически острова\" Голям Томб, Малък Томб и Абу Муса, представляват наблюдателен пост към бреговете на всички страни от Персийския залив: Обединените арабски емирства, Катар, Бахрейн, Саудитска Арабия, Кувейт, Ирак и Иран. Те са окупирани от Иран от 1971 г., след оттеглянето на британските сили от региона. Ормузкият проток е стратегически навигационен път от жизненоважно значение, свързващ производителите на петрол в Близкия изток с пазарите в Азия, Европа, Северна Америка и по-надалеч. Според Информационната агенция по енергетика на правителството на САЩ, 35 на сто от пренасяния по море петрол преминава през Ормузкия проток. Иран, който смята себе си за пазач на Персийския залив, редовно осъжда присъствието на чуждестранни сили в региона, особено на разположения в Бахрейн Пети американски флот. Той е заплашвал неведнъж да блокира Ормузкия проток в случай на военни действия на САЩ в района. Елитният ирански Корпус на гвардейци на ислямската революция контролира военноморските операции в Персийския залив и е натоварен да гарантират сигурността на протока. Едно от големите сътресения в петролния транспорт в този регион датира от 1984 г., през периода на иракско-иранския конфликт (1980-1988 г.), по време на фазата, наречена \"войната на петролните танкери\". Тогава бяха унищожени или повредени над 500 кораба. През юли 1988 г. самолет Еърбъс А-300 на националната компания Иран еър, летящ по маршрута Бандар Абас-Дубай (ОАЕ), беше свален с две ракети от американска фрегата, патрулираща в пролива. 290 души бяха убити. Екипажът на кораба Винсенс заяви, че е помислил Еърбъса за ирански изтребител с агресивни намерения. През април 2015 г. кораби на революционните гвардейци претърсиха в Ормузкия проток контейнеровоз от Маршаловите острови. През май 2015 г. ирански патрулни кораби дадоха предупредителни изстрели, при очевиден опит да прехванат в Персийския залив търговски кораб под сингапурски флаг. /БТА/", "date": "2019.05.14", "title": "Ормузкият проток - стратегически морски \nкоридор под високо напрежение"}
{"url": "https://www.24chasa.bg/novini/article/7452387", "text": "Българските мъже живеят при родителите си почти до 32-годишна възраст, показват данни на Евростат за 2018 г. Като цяло младите хора у нас късно напускат родната си къща - средно на почти 30 години. Така България се нарежда на пето място в Европа по този показател след Хърватия (32 години), Словакия (31 години), Малта и Италия.  От другата страна на класацията се нареждат Швеция, където младите хора се изнасят средно на 18 години и половина, Дания и Финландия - на 20 и 21 години, съответно. Като цяло в Европа повече от една трета (35,3%) от мъжете на възраст между 25 и 34 години все още живеят с родителите си през 2017 г. в сравнение с едва една пета (21,7%) от жените в същата възрастова група. Средно около един млад възрастен от четирима (28,5%) все още живее в родителския дом. Средно младите хора напускат домакинството на родителите на възраст 26 години в държавите-членки на ЕС. В почти всички държави-членки младите жени обикновено напускат домакинството си по-рано от мъжете. Изключение е Швеция (18,5 години за жените в сравнение с 18,4 за мъжете). Най-високите разлики между половете са регистрирани в Румъния (25.6 години за жените, в сравнение с 30.5 за мъжете), България (27.5 срещу 31.7), Хърватия (30.0 срещу 33.6).", "date": "2019.05.14", "title": "Българските мъже живеят при родителите си до 32-годишна възраст"}
{"url": "https://www.24chasa.bg/novini/article/7452490", "text": "Полицията в Добрич задържа двама мъже, нападнали и обрали момче от град Раковски. На 13 май, около 17,20 ч., в полицията се жалва 20-годишен мъж от град Раковски. По данни на тъжителя, е нападнат от двама мъже, които чрез сила го принуждават да им даде таблет и сумата от 50 лева. От проведените незабавни действивия са установени и задържани двамата извършители на деянието. – казват от Областната дирекция на МВР-Добрич. Работата по случая продължава в условията на досъдебно производство.", "date": "2019.05.14", "title": "Заловиха нападатели на мъж"}
{"url": "https://www.24chasa.bg/novini/article/7452510", "text": "Варненският апелативен съд потвърди като правилно, законосъобразно и обосновано определение на Окръжния съд в Добрич от 5 май т.г./, с което е била определена мярка за неотклонение „задържане под стража“ на Биляй М., разследван за убийство, извършено през 2012 г. в село Божурово. 30-годишният мъж от Добрич е привлечен като обвиняем за това, че на 3 ноември 2012 г. умишлено е убил жител на селото. Убийството било извършено през нощта в дома на пострадалия след употреба на алкохол и възникнал скандал между двамата. Пострадалият бил открит на сутринта в леглото си. Лежал безжизнен по очи, а по главата му, по леглото и стените се виждали петна от кръв. Съдебномедицинска експертиза установила множество наранявания по главата и тялото му, причинени от удари. По делото има данни, че часове след убийството, обвиняемият отпътувал за Германия под чужда самоличност. Досъдебното производство е започнало срещу неизвестен извършител. Няколко пъти е било спирано поради липса на категорични доказателства. След последното му възстановяване и събирането на нови свидетелски показания, Биляй е бил привлечен задочно като обвиняем за извършеното престъпление и обявен за издирване с Европейска заповед за арест. Бил е установен е на територията на Германия и екстрадиран в България. Предвид данните, че младият мъж вече се е укривал, бил е привлечен задочно като обвиняем, бил е издирван с европейска заповед за арест и е използвал чужди документи за самоличност, Апелативният съд споделя основанията на Окръжния съд– Добрич, че е реална опасността при по-лека мярка за неотклонение Биляй да се укрие или да се опита да въздейства върху свидетели.", "date": "2019.05.14", "title": "6 години след убийство в село Божурово,\nпривлякоха обвиняем, оставят го в ареста"}
{"url": "https://www.24chasa.bg/novini/article/7452509", "text": "САЩ са сред 20-те водещи пазара за входящ туризъм на България. Страната ни е дестинация, позната на американските потребители предимно за културен, природен, еко- и орнитоложки туризъм. Възможностите, които ние предлагаме, обаче са много повече и има огромен потенциал и отлични перспективи да увеличим туристите от двете страни. Това заяви министърът на туризма Николина Ангелкова при откриването на първия Българо-американски туристически форум в София с участието на посланика на САЩ у нас Н. Пр. Ерик Рубин и представители на бизнеса и браншови организации от двете държави, съобщиха от пресцентъра на Министерство на туризма. Разполагаме с огромен потенциал да засилим двустранния туристопоток и съм убедена, че на днешния форум ще очертаем инициативи, които да заложим в Националната програма за туристическа реклама на България, и заедно ще я изпълняваме, посочи министър Ангелкова. Тя припомни успешната рекламна кампания за България в 6 града в САЩ. Макар и скромна по мащаб за огромната държава, кампанията постигна много добри резултати и през 2018 г. отчетохме близо 97 хил. посещения на граждани на САЩ у нас с над 10 на сто ръст спрямо 2017 г. Вярвам, че това е правилният подход за затвърждаване на ключовите целеви пазари, сред които е и американският. Необходими са общи усилия на бизнеса и местните власти за привличане на американски туристи не само към големите ни курорти, но и към вътрешността на страната, каза още тя. Министър Ангелкова благодари на премиера Борисов и на колегите си от правителството за подкрепата за сектора, който бе издигнат в национален приоритет в икономиката. Тя изказа задоволството си и от активната помощ на посолството на САЩ по проектите им в сферата на българската култура. Един от основните акценти в работата ни е насърчаването именно на културно-историческия туризъм, защото България разполага с уникално материално и духовно наследство, акцентира министър Ангелкова, като допълни, че почти 70 процента от туристите избират Европа заради културата и историята й. Българският министър отбеляза рекордните резултати в сектора, постигнати съвместно с бизнеса и общините през последните години след създаването на самостоятелното Министерство на туризма. Чуждестранните туристически посещения през миналата година за първи път надхвърлиха границата от 9 млн. и бяха над 9,2 млн. В страната бяха реализирани 27 млн. нощувки в местата за настаняване с поне 10 легла и тя зае позиция сред топ 5 в общността по ръст на нощувките според Евростат. Приходите надхвърлиха общо 8,4 млрд. лв. Това показва колко е важен туризмът за нашата икономика и сме готови да обменяме повече добри практики, които да утвърдят България като дестинация с високо качество на услугите и гостоприемност, акцентира министърът. Според нея настоящият форум ще помогне да се насочат тематични инициативи и събития и е възможно подобни кръгли маси да се правят два-три пъти годишно. На тях могат да се дискутират възможностите за разширяване на двустранните отношения в различни видове туризъм – особено културно-исторически, балнео- и СПА, гурме, винен и др., за които министерството създаде профилирани дестинации за територията на страната. Министър Ангелкова обърна специално внимание върху ролята на инвестициите за устойчивото развитие на отрасъла и покани присъстващите да се включат в организираната от министерството в края на този месец Международната конференция за устойчиви инвестиции в туризма в Слънчев бряг. Тя ще привлече близо 300 представители на бизнеса. На форума ще участва Талеб Рифай, бивш генерален секретар на Световната организация по туризъм към ООН. Ще присъстват мениджъри от големи туроператори и инвеститори, водещи хедж фондове, финансови институции, маркетолози и др., включително ръководители и експерти от световни американски вериги като „Мариот“, „Орбис“, „Хаят“ и др. На форума ще бъде акцентирано върху възможностите на българските курорти за конгресен туризъм, така че да се ползва богатата им материална база за провеждане на събития през цялата година. Министър Ангелкова и посланик Рубин изразиха убедеността си да работят съвместно за развитието на круизния туризъм в Черно море, който би бил тласък за увеличаване на туристите от САЩ. Двустранният форум продължи с презентации от българска и американска страна, експертите обсъдиха идеи и механизми за увеличаване на интереса на туристите от двете държави. В срещата участваха представители на Българо-американската комисия за образователен обмен, зам.-кметът на София д-р Тодор Чобанов, кметове от страната, ръководствата и представители на Националния борд по туризъм, Българската стопанска камара, АИКБ, БУБСПА, Националната асоциация за СПА и уелнес туризъм, АБТТА, Сдружение туризъм, НБУ и др.", "date": "2019.05.14", "title": "Ангелкова: САЩ са сред водещите пазари за туризъм на България, постигнахме много"}
{"url": "https://www.24chasa.bg/novini/article/7452505", "text": "Н.Б. е предаден на съд за отправена закана и причиняване на телесна повреда на полицейски служител в Кюстендил, съобщиха от прокуратурата. На 08.12.2018 г., по повод получен сигнал от ОД на МВР - Кюстендил за нанесен побой на жена, двама дежурни полицаи били изпратени в кафене „Иридиум“. Служителката на заведението заявила, че не видяла никакъв инцидент, нито било установено лице, подало сигнала. Малко преди органите на реда да се качат в патрулния автомобил, към тях се приближил обвиняемият Б. и отправил обидни думи по техен адрес – „Смешници в униформа, какви сте вие бе, боклуци“. Към единия от полицаите – В.С., отправил вербална закана, като му казал - „Теб само те чакам да свалиш униформата и ще те запаля жив“. Обвиняемият Н.Б. бил познат на полицейските служители като криминално проявено лице, осъждано за извършени престъпления от общ характер. По-късно бил получен повторен сигнал за това, че жена, на която бил нанесен побой, чака полиция в района на кафе „Иридиум“. Дежурните служители отново се отправили към заведението. Пристигайки на място, въпросната жена им обяснила, че й бил нанесен побой от обвиняемия Н.Б. В този момент полицаите забелязали, че същият излязъл от кафенето. Полицаите няколко пъти му разпоредили да дойде при тях за изясняване на случая, но той не се подчинил. Вместо това започнал да подскача, да ги обижда и да отправя неприлични жестове. При действията на задържането му от страна на полицаите Б. оказал съпротива, изблъскал ги и побягнал. Тичайки, обвиняемият паднал, като се държал агресивно докато му поставяли белезници. Успял да нападне единия от полицейските служители - В.С., като му причинил травматични увреждания (кръвонасядане и охлузване по кожата в областта на дясната лакътна става). Предстои съдът да насрочи разпоредително заседание по делото.", "date": "2019.05.14", "title": "\"Само те чакам да свалиш униформата и те паля жив\", се кани мъж и ранява полицай"}
{"url": "https://www.24chasa.bg/novini/article/7452533", "text": "Компанията \"Гугъл\" откри днес в Мюнхен инженерен център за опазване на личните данни на потребителите в глобалната компютърна мрежа, предаде Асошиейтед прес. Президентът на технологичния гигант от Силициевата долина Сундар Пичай обяви, че до края на годината в новия център в баварския град ще работят над 200 инженери по опазване на личното пространство в интернет, предава БТА. По думите му Мюнхен ще стане глобален хъб в инженерните усилия на компанията в тази насока, като персоналът там ще си сътрудничи с експертите на \"Гугъл\" по опазването на личните данни, работещи на други места по света. Пичай добави, че екипът в Мюнхен е разработил контролния панел \"Google Account\" и инструменти за сигурност в браузъра \"Chrome\". Опазването личните данни и сигурността на потребителите на \"Гугъл\" и други компании като \"Фейсбук\" привлича все повече вниманието на обществеността. Миналата седмица двете компании поставиха именно сигурността в центъра на годишните си конференции по развитието. \"Гугъл\" оповести за създаването на нови инструменти, с които потребителите да имат повече контрол върху това как са следени в мрежата, а \"Фейсбук\" обяви плановете си да създаде канали за връзка между хората с повече защита от външна намеса.", "date": "2019.05.14", "title": "\"Гугъл\" откри в Мюнхен център за опазване на личните данни в мрежата"}
{"url": "https://www.24chasa.bg/novini/article/7452527", "text": "Европейската комисия обяви, че за 2019 г. са предвидени безпрецедентните 164 милиона евро за проекти в областта на образованието при извънредни ситуации. Новото финансиране бе обявено от комисаря по въпросите на хуманитарната помощ и управлението при кризи Христос Стилианидис на организираната в Брюксел проява на високо равнище # School4All, посветена на образованието при извънредни ситуации, съобщиха от пресцентъра на Еврокомисията. Откакто Европейският съюз увеличи подкрепата за децата, засегнати от хуманитарни кризи, в периода 2015 — 2018 г. благодарение на финансирането от ЕС над 6,5 милиона момичета, момчета и учители в 55 държави, засегнати от кризи, са се възползвали от по-добър достъп до качествено образование и обучение. Днес бе поставено и началото на кампанията #RaiseYourPencil, която има за цел да повиши осведомеността на младите европейци относно необходимостта от гарантиране на достъп до образование за всички момичета и момчета по света, които са жертви на криза. Кампанията е насочена към насърчаване на младите европейци да изразят солидарност със своите връстници по света, които не могат да ходят на училище поради извънредни ситуации. Тя ще продължи до септември 2019 г. и ще обхване както завършването на учебната година от учащите младежи в европейските страни, така и завръщането им след лятната ваканция.", "date": "2019.05.14", "title": "ЕС обявява рекордно финансиране за 2019 г. за образование при извънредни ситуации"}
{"url": "https://www.24chasa.bg/novini/article/7452542", "text": "Президентът на признатата единствено от Анкара Севернокипърска турска република (СКТР) Мустафа Акънджъ възложи на председателя на Партията на националното единство Ерсин Татар задачата да състави правителство, информира турската частна телевизия СиЕнЕн-Тюрк, цитирана от БТА. Правителството на СКТР подаде оставка миналата седмица, след като един от партньорите в четирипартийната управляваща коалиция, Партията на народа на Кудрет Йозерсай, обяви, че излиза от управлението. Йозерсай, който беше министър на външните работи на кипърските турци, обяви, че прекъсва сътрудничеството с партньорите си поради липса на доверие в управляващата коалиция. Татар ще има 15-дневен срок да състави новото севернокипърско правителство или ще се наложи да върне мандата. Партията на националното единство е основана от дългогодишния лидер и основател на СКТР Рауф Денкташ.", "date": "2019.05.14", "title": "Кипърският турски президент връчи мандат за съставяне на нов кабинет"}
{"url": "https://www.24chasa.bg/novini/article/7452518", "text": "Всеки гражданин в една демократична държава има право да се доверява, на когото си поиска, коментира председателят на Върховния касационен съд Лозан Панов думи на премиера Бойко Борисов, който свали доверието си от него. \"Това е негова лична преценка\", добави съдия №1.  Той бе на среща с президента Румен Радев във връзка с предстоящия избор на нов главен прокурор. Пред държавния глава Панов е подновил предложението си за отваряне на конституцията за промени в правомощията на главния прокурор. \"Един акцентите ми бе, че главният прокурор в страна като България с тези правомощия има монопол да повдига, на когото си поиска, когато си поиска и за каквото си поиска обвинения. Главният прокурор, който и да е той, е най-силната политическа личност в България\", обоснова се Панов. Той припомнил на Радев и позицията си, която поддръжа от известно време насам, че прокуратурата трябва да премине към изпълнителната власт по пример на други европейски държави. На въпрос защо е критикувал българските институции като политик пред Европейската комисия Панов каза, че говоренето му е било като на човек, запознат с проблемите на съдебната система. \"Когато в България не се провежда реформа на съдебната система, имам пълното право да заявя своята позиция и тя не е политическа позиция. Тя е политическа позиция на човек, който е в съдебната система, който вижда, че не се прави реформа\", каза председателят на ВКС. Панов похвали инициативата на президента за срещи за избора на главен прокурор, като подчерта че действията му са навременни. С тази реплика той опонира на . Предстои президентът да се срещне с председателя на Върховния административен съд Георги Чолаков и с членове на Висшия съдебен съвет.", "date": "2019.05.14", "title": "Панов за сваленото му доверие от Борисов: Това е негова лична преценка"}
{"url": "https://www.24chasa.bg/novini/article/7452543", "text": "Руският външен министър Сергей Лавров заяви пред държавния секретар на САЩ Майк Помпейо, че е време САЩ и Русия да намерят нов конструктивен начин да работят заедно, предаде Ройтерс. Преди преговорите с Помпейо в Сочи Лавров заяви, че във връзките между двете страни има много подозрения, но той се надява на конструктивен диалог, предава БТА. \"Време е да започнем да изграждаме нов модел на взаимно възприятие. Ние сме готови за това\", заяви в началото на преговорите Лавров, цитиран от Франс прес. Според руския външен министър са необходими по-отговорни отношения, за да се излезе от сегашната \"печална ситуация\". Лавров изрази надежда, че на днешната среща ще бъдат изработени \"конкретни предложения за извеждане на руско-американските отношения от сегашното печално състояние, в което те се оказаха по силата на различни обективни и субективни причини\", предаде ТАСС. \"Разбираме, че и от двете страни са се натрупали немалко подозрения и предубеждения. Не печелим нищо от това\", подчерта Лавров, предупреждавайки, че това само увеличава рисковете за сигурността на двете страни и предизвиква тревога в цялата международна общност. Президентът на САЩ Доналд Тръмп е решен да подобри напрегнатите отношения между Москва и Вашингтон, увери Помпейо, цитиран от АФП. \"Днес съм тук, защото президентът Тръмп е решен да подобри тези отношения\", подчерта той. Двете страни може да не са съгласни по всички въпроси, но има възможност за сътрудничество, особено по въпросите на борбата с тероризма и неразпространението на ядрени оръжия, добави държавният секретар на САЩ, цитиран от Ройтерс.", "date": "2019.05.14", "title": "Лавров към Помпейо: Време е САЩ и Русия да работят конструктивно"}
{"url": "https://www.24chasa.bg/novini/article/7452442", "text": "Десислава Танева - първата жена земеделски министър отново ще заеме поста. Това стана ясно днес след като премиерът Бойко Борисов внесе в парламента предложението за промяна в състава на Министерския съвет. Танева наследява поста от Румен Порожанов, който днес сутринта подаде оставката си като земеделски министър.  Десислава Танева бе първата жена министър на земеделието и храните. Тя оглави ведомството във второто правителство на Борисов в периода от 7 ноември 2014 до 27 януари 2017 г. По това време тя успя да наложи таван на плащанията за едно земеделско стопанство. Нейна е заслугата за въвеждане на ред при правните основания за ползване на земята.  Бе председател на Комисията по земеделието и горите в 41-ото НС от 29 юли 2009 до 14 март 2013 г. От 10 май 2017 г. досега отново оглавява земеделската комисия в 44-ото НС. Член е на Комисията по регионална политика, благоустройство и местно самоуправление. Като депутат е вносител и съвносител на редица закони - за опазване на земеделските земи, за рибарството и аквакултурите, за водите и др. Очакванията бяха, че тя ще се върне в кабинета \"Борисов 3\" отново на поста земеделски министър след като роди двете си близначки - Нелина и Паная. Дъщерите на Танева и кмета на Котел Коста Каранашев се появиха на бял свят на 21 август.  Танева работи в Народното събрание до последно преди да роди. “Добре, че парламентът излезе в почивка, иначе раждането можеше да започне по време на някое заседание на комисията”, шегуваха се депутати. Работохолик, посветена на това, с което се занимава, от сутрин до вечер, така описват Танева повечето ѝ колеги и познати.  Десислава Танева е родена на 9 юни 1972 г. в Сливен. През 1990 г. завършва ПМГ „Добри Чинтулов” в Сливен. През 1995 г. се дипломира в Университета за национално и световно стопанство. През 2001 г. завършва специалност „Право” в Бургаския свободен университет. От февруари 1995 г. до декември 1996 г. е икономист и управител в „Мелничен комплекс Сливен” ООД. На 23 г. започва работа в \"Мел инвест холдинг\" в Сливен, а две години по-късно става изпълнителен директор на холдинга, който инвестира в зърнобази, борси, туризъм, пивоварна индустрия.  Избрана е за Бизнес дама на 1998 г. От учредяването на ГЕРБ е областен координатор за Сливен. През 2007 г. Десислава Танева става първата жена председател на Общинския съвет на Сливен. През 2009 г. е избрана за депутат от Сливен. Десислава Танева бе обявена за министър в първото правителство на премиера Бойко Борисов през 2009 г. Борисов обаче предпочете Мирослав Найденов. \"Тя знае, може и един ден ще бъде министър\", каза тогава премиерът. Причината бе бизнесът на Танева, която управляваше 61 фирми под шапката на \"Мел инвест холдинг\"", "date": "2019.05.14", "title": "Десислава Танева -  първата жена земеделски министър, експерт, работохолик"}
{"url": "https://www.24chasa.bg/novini/article/7452791", "text": "За възобновяване на работата на Междуправителствената комисия за икономическо сътрудничество се договориха вицепремиерите на България и Украйна Марияна Николова и Степан Кубив по време на разговорите им в Киев. Двамата обсъдиха възможността в началото на юли в Одеса да се състои работна среща, която да определи приоритетните области в дневния ред на 7-ото заседание на Междуправителствената комисия. Българският заместник министър-председател по икономическа и демографска политика предложи заседанието на комисията, която не се е събирала от 9 години, да се проведе още през есента. Вицеприемер Николова, която е на официално посещение в Украйна, изрази очакванията на българската страна да бъдат спазени постигнатите договорености за запазване на Болградския регион в настоящите му административни граници, съобщиха от пресцентъра на Министерски съвет. Първият вицепремиер и министър на икономическото развитие и търговията на Украйна Степан Кубив предложи в работата на Междуправителствената комисия по икономическо сътрудничество да бъдат включени за обсъждане въпроси от икономическата, тарифната, образователната и военната сфера. Той настоя също така да се обърне специално внимание на децентрализацията на Украйна чрез по-задълбочени контакти между българските общини и тези на Одеска, Николаевска и Запорожка област. Николова благодари на своя колега Степан Кубив за постигнатата договореност експертната група на Министерството на образованието на Украйна да съгласува с българските си колеги текстовете по новия Протокол за сътрудничество и обмен между министерствата на образованието и науката. „Това е необходимо за въвеждането на ясни правила за преподаване и изучаване на български език в украинските държавни училища.“, заяви вицепремиерът Николова. „Разчитам, че ще бъдат спазени договореностите между двете страни за осигуряване на сграда за училище с разширено изучаване на български език в Одеса“, отбеляза заместник министър-председателят и призова украинската страна да ускори финализирането на процедурата. На официална церемония в Националната музикална академия на Украйна „П. И. Чайковски“, Николова и Кубив откриха мемориална плоча по случай 100-годишнината от установяването на дипломатически отношения между двете страни.", "date": "2019.05.14", "title": "Вицепремиерите Николова и Кубив договориха обща комисия за сътрудничество"}
{"url": "https://www.24chasa.bg/novini/article/7452838", "text": "Собственикът на „Винпром“ - Карнобат Миню Стайков, който от повече от осем месеца е в ареста, е обявил гладна стачка. Според адвоката му - Лъчезар Таков, така той протестира срещу несправедливата съдебна система, предаде  . „Всеки носи глава на раменете си и има право да си избира поведението. След като човекът не вижда надежда в правосъдната система и заради това обявява гладна стачка, да обърне внимание на себе си – той е решен да отиде до край“, заяви Таков. Той коментира намеренията на клиента си в Апелативния специализиран съд, пред който Стайков обжалва задържането си под стража по новото обвинение - злоупотреба с евросредства. Решение по жалбата ще има след седмица, когато ще е готова назначената днес комплексна тройна медицинска експертиза, която да установи може ли той да се лекува в болницата на затвора.", "date": "2019.05.14", "title": "Миню Стайков обяви гладна стачка"}
{"url": "https://www.24chasa.bg/novini/article/7452825", "text": "Ръководството на Камарата на строителите в България (КСБ) и Управителният съвет на Националното сдружение на общините в Република България (НСОРБ) проведоха работна среща. „Искам да благодаря на КСБ за инициативата за провеждането на тази среща. Надявам се съвместните ни конструктивни действия да продължат, за да бъдем взаимно полезни при решаване на трудностите пред дейността и на двете организации“, каза в началото на срещата инж. Даниел Панов, председател на УС на НСОРБ и кмет на община Велико Търново. От своя страна председателят на УС на КСБ инж. Илиян Терзиев също благодари за бързата реакция за организиране на среща. „Причината да сме тук е желанието ни да обединим усилията си и да работим за подобряване на законодателството, за правила, за ограничаване на сивия сектор и за намаляване на административната тежест, която е проблем и за общините, и за строителите. Бихме желали тези срещи да продължат и заедно да работим за благото на нашата държава“, каза още инж. Терзиев, съобщиха от пресцентъра на Камара на строителите в България. От страна на Камарата в дискусията се включиха и Владимир Житенски, зам.-председател на УС на КСБ, инж. Благой Козарев, член на Изпълнителното бюро и на УС, председател на секция „Хидротехническо строителство, ВиК мрежи и съоръжения“ и член на Съвета на директорите на в. „Строител“, Любомир Пейновски, член на УС на КСБ, изпълнителният директор инж. Мирослав Мазнев, инж. Лидия Станкова, директор на Дирекция „Анализи, строителство, професионална квалификация и мониторинг“, и Ренета Николова, прокурист и главен редактор на в. „Строител“. От НСОРБ участие в срещата взеха Иво Димов, зам.-председател на УС на НСОРБ и кмет на Димитровград, и членовете на УС на Сдружението Елен Герджиков, председател на Столичния общински съвет, д-р Емил Кабаиванов, кмет на Карлово, Златко Живков, кмет на Монтана, Иванка Петрова, кмет на Смядово, както и членовете на Контролния съвет Радослав Ревански, кмет на Белица, Красимира Германова, председател на Общинския съвет на Созопол, и изпълнителният директор на НСОРБ Силвия Георгиева. По време на срещата представителите на двете организации разискваха действащото законодателство, касаещо строително-инвестиционния процес и проблемите, с които представителите на местната власт и строителните компании се сблъскват в дейността си. Акцент беше поставен върху новите текстове в Закона за устройство на територията (ЗУТ), действащи от януари 2019 г., както и върху измененията в чл. 14, ал. 2 от Закона за Камарата на строителите, според които невписани в ЦПРС на КСБ строители могат да изпълняват само жилищни и вилни сгради с ниско застрояване и разгърната застроена площ до 100 кв. м, строежи от допълващо застрояване, както и реконструкции, преустройства, основни ремонти и смяна предназначението на строежите от пета категория. Инж. Мазнев подчерта важността на промяната и информира, че загубите от сивата икономика в сектора се изчисляват на 1,5 млрд. лева годишно. Инж. Панов посочи, че от НСОРБ приветстват направените промени, които ще доведат до повече прозрачност в бранша и сигурност за общините при възлагането на изпълнението на поръчките. Друга тема в разговорите бяха необходимите промени в Закона за обществените поръчки. Кметът на Монтана Златко Живков коментира, че обжалванията на търговете са бич за дейността на местната власт. Като пример той посочи фирма, която обжалва обществени поръчки в 8 от 11 общини в област Монтана, като спира изпълнението в 7 от тях. „Това са проекти по ОПРР за важни инфраструктурни обекти и резултатът е забавяне в изпълнението на оперативните програми“, каза Живков. „Община Монтана спечели 3 от делата и на последна инстанция, фирмата, обжалваща поръчките, ще плати глоба само 200 лв., а ние загубихме година и два месеца и сега това ще се отрази върху изпълнителя, който ще трябва да работи в съкратени срокове“, коментира Живков и подчерта, че това е сфера, в която трябва да се търсят промени в нормативната база. Председателят на УС на КСБ инж. Терзиев сподели за опита на Румъния и Полша в сферата на обществените поръчки. В северната ни съседка например обжалването не спира изпълнението на проекта. В Полша се работи по средно претеглена цена, като всички отклоняващи се с 20% предложения се отстраняват. Участниците в срещата обсъдиха и НПЕЕМЖС и се обединиха около необходимостта да работят заедно за продължаване на програмата, която е доказала своята ефективност и ползи както за икономиката, така и за подобряване на качеството на живот в общините. На срещата бяха набелязани и конкретни съвместни действия, които двете организации ще предприемат за подобряване на нормативната база.", "date": "2019.05.14", "title": "КСБ и НСОРБ ще работят заедно за промени в законодателството"}
{"url": "https://www.24chasa.bg/novini/article/7452874", "text": "Турските телевизии за първи път няма да излъчват финала в Западната конференция на НБА, въпреки че отборът на известен турски баскетболен играч, обвиняван в Турция за връзки с тероризма, се класира, предаде Ройтерс. Турските телевизии не излъчват играта на Енес Кантер от Портланд трейл блейзърс от миналата година, когато турски съд му повдигна обвинения, предаде БТА. Телевизия С Спорт (S Sport), основният телевизионен канал, излъчващ мачовете на НБА в Турция, няма да покаже финала в конференцията между Портланд и Голдън стейт уориърс, за да не представи на екран Кантер, посочи Йомер Сарач, коментатор на телевизията. Турският баскетболист редовно заявява подкрепата си за ислямския проповедник Фетхуллах Гюлен, когото турските власти обвиняват за организирането на опита за преврат в Турция през юли 2016 г. Турция анулира през 2017 г. паспорта на Енес Кантер - явен противник на президента Реджеп Тайип Ердоган, и издаде заповед за арест на баскетболиста заради връзките му с Гюлен. Турция настоява също за екстрадицията на Кантер от САЩ по подозрения, че принадлежи към терористична организация. Анкара преследва неотклонно привържениците на Гюлен, който живее в САЩ от около двайсет години. Десетки хиляди хора, заподозрени за връзки с ислямския проповедник, бяха арестувани след опита за преврат.", "date": "2019.05.14", "title": "Турция няма да излъчва мачове от НБА с участието на баскетболист, обвиняван, че е гюленист"}
{"url": "https://www.24chasa.bg/novini/article/7452888", "text": "Спасители издирват шестгодишно момче, което паднало в придошла река край дома му в село Бегов хан в централната част на Босна и Херцеговина, предаде Асошиейтед прес. Според телевизия Ен1 детето е изчезнало около обяд днес. Къщи и пътища в някои части на Босна бяха наводнени, след като реките преляха вследствие на проливните дъждове. Ситуацията породи страхове, че могат да се повторят катастрофалните наводнения от преди пет години, когато загинаха десетки хора, предава БТА. Няколко общини в северната и централната част на Босна и Херцеговина обявиха извънредно положение и предприеха мерки за борба с наводненията, като призоваха хората, които живеят в близост до реки, да се евакуират. Няколко училища отмениха учебните занимания, а на места бе прекъснато снабдяването с електричество и вода. Дъждовете предизвикаха и свлачища, които затрупаха пътища, а придошлата река Върбаня разруши временен пешеходен мост близо до град Баня Лука. В босненската Република Сръбска по-късно днес е насрочена среща на правителствен координационен екип, на която да се прецени ситуацията, а армията заяви, че е готова да помогне, ако е необходимо. Властите се опитват да разсеят опасенията за повтаряне на смъртоносните наводнения от преди пет години. \"Не очакваме ситуация като през 2014 г., защото интензивността на валежите тогава беше много по-голяма\", каза Душан Вранеш, служител в службата за борба с катастрофите в северозападния град Приедор. В съседна Хърватия властите предприеха засилени мерки против наводнения в градовете Хърватска Костайница, Корана и Карловац в централната част на страната. Държавната телевизия ХРТ съобщи, че пожарникари са спасили осем туристи, включително две деца, в централните райони.", "date": "2019.05.14", "title": "Придошла река отнесе шестгодишно дете в Босна и Хергеговина"}
{"url": "https://www.24chasa.bg/novini/article/7452898", "text": "Земетресение с магнитуд 7,5 е регистрирано днес край бреговете на Папуа Нова Гвинея, съобщи Геофизическият институт на САЩ, цитиран от Асошиейтед прес. Епицентърът на подземните трусове е бил на 28 километра севроизточно от град Кокопо и на дълбочина 10 км, съобщи ТАСС. Няма информация за пострадали и щети, има предупреждение за опасност от цунами, предава БТА. Папуа Нова Гвинея се намира в зоната на Тихоокеанския огнен пръстен - верига от сейзмично активни зони и вулкани, включително подводни, простиращи се на 40 000 км от бреговете на Мексико до Нова Зеландия.", "date": "2019.05.14", "title": "Опасност от цунами след земетресение с магнитуд 7,5 край Папуа Нова Гвинея"}
{"url": "https://www.24chasa.bg/novini/article/7452820", "text": "Нито САЩ, нито Иран искат война, а Ирак е във връзка и с двете страни. Това заяви днес иракският премиер Адел Абдел Махди, предаде иракската държавна информационна агенция ИНА, цитирана от Ройтерс. Конфликтът между Вашингтон и Техеран - основни съюзници на Багдад, които са врагове помежду си - е сложен въпрос, за уреждането на който Ирак работи усилено, каза Махди. Иракският премиер Адел Абдел Махди получава индикации от разговорите както със САЩ, така и с Иран, че \"нещата ще приключат добре\" въпреки изострянето на риториката между двете страни.  Пред журналистите Махди посочи, че Багдад поддържа връзка с Техеран и Вашингтон и се опитва да намали напрежението между тях. На 7 май държавният секретар на САЩ Майк Помпейо направи необявено предварително посещение в Багдад.", "date": "2019.05.14", "title": "Иракският премиер: САЩ и Иран не желаят война (Обновена)"}
{"url": "https://www.24chasa.bg/novini/article/7452909", "text": "Президентът на САЩ Доналд Тръмп предрече във вторник, че следващата стъпка на Китай в търговската война ще бъде намаляване на лихвените проценти, настоявайки Федералният резерв да последва примера, тъй като това ще доведе до победа за САЩ, съобщава CNBC. В туит, който е поредният за темата за търговския конфликт, президентът увеличи натиска си върху Фед с цел разхлабване на паричната политика, предаде  . Тръмп заяви, че при понижение на лихвения процент от страна на Китай, ако Фед отговори със същия ход, това ще означава, че „играта свършва и ние печелим“. Белият дом и Пекин стигнаха до задънена улица в продължаващите търговски преговори. Китай ще увеличи митата върху вносни стоки от САЩ на стойност 60 млрд. долара от 1 юни. Това решение беше взето в отговор на въвеждането на по-високи мита за китайския внос от края на миналата седмица. Китай заяви, че решението на САЩ застрашава интересите на двете страни и не отговаря на общите очаквания на международната общност. Изявленията на Тръмп във вторник се случват на фона на нестабилност на пазара, породена от несигурността по отношение на посоката на преговорите, както и колко дълго могат да продължат те, преди да бъде взето решение. Заедно с натиска към Китай Доналд Тръмп очевидно се опира на възможността на Фед да понижи лихвите. През 2018 г. централната банка повиши лихвените проценти четири пъти, като пазарите в момента оценяват възможността да има едно понижение през октомври. Управителят на Федералния резерв за Минеаполис Нийл Кашкари коментира пред CNBC, че смята, че паричната политика засега е правилна.", "date": "2019.05.14", "title": "Тръмп: Ако Федералният резерв намали лихвите, ще спечелим търговската война"}
