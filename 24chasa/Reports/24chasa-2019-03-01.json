{"url": "https://www.24chasa.bg/novini/article/7325410", "text": "Фискалните устройства на онлайн търговците трябва да издават документ за продажбата в електронен вид, който да може да се предостави на купувача по имейл. Това предвиждат промени в наредбата за касовите апарати, обявена от финансовото министерство за обществено обсъждане. Така търговците ще могат да предоставят на клиентите си документ, който доказва регистрираната продажба на закупената стока по електронен път. Наредбата определя и реда за вписване на всички онлайн магазини в публичния регистър към НАП. Така ще станат ясни техните собственици и ще могат да се следят оборотите им. С промените се удължава и срокът за привеждане на софтуера на фискалните устройства за управление на продажбите. Те ще са задължени да отговарят на новите изисквания до 30 септември вместо до 31 март, както бе предвидено първоначално. Аргументът за промяната на срока е, че 87% от браншовете, засегнати от мярката, са заявили в допитване на НАП, че няма да успеят до март. Според експертите на финансовия министър Владислав Горанов срокът за обществено обсъждане е по-кратък - 14 дни, защото поправките са в интерес на бизнеса. Освен това от 1 януари 2019 г. НАП бе задължена да поддържа публичен списък на електронните магазини. Тя трябва да изпълни това задължение до 6 месеца от влизането на закона в сила.", "date": "2019.03.01", "title": "Касова бележка и от онлайн търговците"}
{"url": "https://www.24chasa.bg/novini/article/7325458", "text": "Китай е взел решение временно да затвори генералното си консулство в Измир (Западна Турция) на фона на напрежението в отношенията между Пукин и Анкара, съобщава ТАСС, като се позовава на публикувано вчера съобщение на посолството на Китай в Анкара, предаде БТА. \"Официалното откриване на генералното консулство на Китай в Измир се състоя през септември 2015 г. и оттогава то играеше важна роля в подобряването на сътрудничеството между Китай и райана на Измир. Китайската страна реши от 28 февруари 2019 г. временно да затвори генералното консулство в Измир и уведоми за това Анкара. Турската страна заяви, че е посрещнала това с разбиране. Цялата дипломатическа и консулска работа, вместо от генералното консулство в Измир, ще се осъществява сега от посолството на Китай в Анкара\", се посочва в съобщението. Говорителят на турското външно министерство посочи в началото на февруари, че \"вече не е тайна\", че Китай е задържал над милион уйгури в лагери, които той определи като \"концентрационни\". Тюркското мюсюлманско население в Западен Китай е подложено на натиск и на системна асимилация, добави говорителят. Китайската политика към уйгурското малцинство е срам за човечеството, заяви говорителят, който призова китайските власти да затворят лагерите и да спазват човешките права на уйгурите. След това Китай официално протестира пред Турция във връзка с острите критики на Анкара.", "date": "2019.03.01", "title": "Китай временно е затворил генералното си консулство в Измир"}
{"url": "https://www.24chasa.bg/novini/article/7325460", "text": "Апелативен съд в Прага увеличи днес от две на три години условната присъда срещу съпругата на бившия чешки премиер Петър Нечас за злоупотреба с власт, предаде Асошиейтед прес. Яна Надьова, която по времето на деянието е била любовница на Нечас и шеф на неговата канцелария, бе призната за виновна през 2017 г. по обвинение, че през 2012 г. е разпоредила на военното разузнаване да следи тогавашната съпруга на Нечас, с който той бил разделен. Тази присъда бе обжалвана както от Надьова, така и от прокуратурата. Скандалът свали правителство на Нечас. След като правителството му падна през юни 2013 г., той призна, че има любовен роман с Надьова и се разведе с първата си съпруга. Пражкият съд повиши днес до 30 месеца затвор условните присъди срещу двама бивши директори на военното разузнаване - Ондрей Паленик и Милан Ковандра - и срещу един агент. Днешните присъди са окончателни, отбеляза АП.", "date": "2019.03.01", "title": "Съпругата на бивш чешки премиер\nполучи присъда за злоупотреба с власт"}
{"url": "https://www.24chasa.bg/novini/article/7325481", "text": "Снимки на марсиански кратери, направени от американски и европейски космически апарати, показват, че вероятно е имало система от езера под повърхността на цялата планета, съобщиха Асошиейтед прес и БТА. Учени от Италия и Холандия използваха данни, събрани от европейския орбитален апарат \"Марс експрес\" и американския \"Марс рикънисънс орбитър\". По тях те откриха първите геоложки доказателства за голяма система с подпочвена вода на Червената планета. Каналите, долините с форма за езера и ветрилообразните седименти в десетки дълбоки кратери в северното полукълбо на Марс са можели да се образуват само при наличие на вода, твърдят учените. Резултатите потвърждават по-ранни модели и по-малко мащабни изследвания, както и че езерата може да са били свързани, каза Фраческо Салезе от екипа. Ралф Яуман от Германския авиокосмически център, който не е участвал в изследването, каза, че бъдещите спускаеми апарати на Марс ще изследват кратерите за признаци на живот в миналото. Възможно е още да има големи количества замръзнала вода под повърхността.", "date": "2019.03.01", "title": "Имало е система от езера под повърхността на Марс"}
{"url": "https://www.24chasa.bg/novini/article/7325302", "text": "Жена остарява осем пъти по-бързо от нормалното заради синдрома \"Хътчинсън-Гилфорд\", наричан често „прогерия\", който стана по-известен след филма \"Странният случай с Бенджамин Бътън\". Американката Тифани Уидекайнд е една от 50-те милиона души в света, които са засегнати от синдрома. Диагнозата й е поставена, след като е навършила 20 години. Обикновено състоянието се диагностицира през първите две години от живота на човек и повечето засегнати не живеят повече от 12 години, отбелязва \"Дейли мейл\". Децата с прогерия обикновено изглеждат нормални при раждането, но през първата година започват да се появяват признаци и симптоми - като бавен растеж и загуба на коса. Смята се, че Тифани е най-възрастният човек, живеещ със синдрома. Лекарите определят случая й като изключително рядък. Брат й също страдал от заболяването. Той е починал преди 7 години, когато бил на 39. Предполага се, че майка им - Линда, им е предала ген, който носи. Линда днес е на 70 и не е била засегната от синдрома. Кариесите на зъбите, слабият растежа, загубата на телесни мазнини и коса, стареещата кожа, сковаността на ставите, разместването на бедрата и проблемите със сърцето, са сред проблемите на страдащите от синдрома. Тифани днес има проблеми със зъбите и сърцето, оплешивява. Тя е 133 см и тежи 26 кг. Опитва се да живее нормално. Обожава йогата, с която поддържа имунната си система и гъвкавостта си. Казва, че е щастлива, защото е намерила начина, по който да се грижи за себе си. Обича да танцува, да пътува и да излиза с приятели. Има компания за почистване и бизнес за производство на свещи. \"Не позволявам на болестта да определя каква съм. Имам просто заболяване, което ме прави специална\", казва американката от Охайо. \"Смъртта на брат ми отвори очите ми за това как мога да изживея остатъка от живота си\", допълва още тя. \"Гордея се с нея. Живее пълноценно и си поставя нови цели\", казва майка й Линда. \"Знаех, че съм различна, но не ме интересуваше, просто исках да бъда себе си\", казва Тифани. \"Не си давахме сметка какво се случва, докато брат ми не започна да има реални усложнения и започнахме да търсим в дълбочина какъв е проблемът. Аз нямах особени проблеми, единствено зъбите ми започнаха да падат\", разказва жената. \"Хората си мислят, че могат да се възползват от мен, но не го позволявам. Устойчивостта е моята сила\", казва Тифани. \"Нека семейството и приятели ви поддържат смеха ви. Пазете сърцето и умът си отворени. Опитвайте се да намерите нещо добро всеки ден, за да противодейтсвате на всичко, което се е случило погрешно\", съветва тя хората, страдащи от заболявания.", "date": "2019.03.01", "title": "Тифани - жената, която остарява осем пъти по-бързо от нормалното"}
{"url": "https://www.24chasa.bg/novini/article/7325503", "text": "При атака срещу сирийския град Дума през април 2018 г. е бил използван хлор, заключи Организацията за забрана на химическите оръжия (ОЗХО) в окончателния си доклад, огласен днес и цитиран от Франс прес, съобщи БТА. Съществуват \"основателни причини да се смята, че при атаката на 7 април 2018 г.\" срещу сирийския град Дума, близо да Дамаск, е бил използван като оръжие химически агент и \"този химически агент е съдържал хлор\", посочва ОЗХО.                                                                                                                                                                                                                                                                                                                       ", "date": "2019.03.01", "title": "ОЗХО: При атаката срещу сирийския град Дума е използван хлор"}
{"url": "https://www.24chasa.bg/novini/article/7325509", "text": "Във връзка със Задушница утре се осигурява допълнително транспортно обслужване, съобщиха от пресцентъра на Столична община. Разкрива се временна трамвайна линия с маршрут: ж.к. „Борово“ - кв. \"Орландовци\" Разкрива се и временна автобусна линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18. Временна автобусна линия № 79А с маршрут: надлез “Надежда”, ул. „История Славянобългарска“, ул. „Индустриална“, ул. “Константин Стоилов”, бул. “Ген. Данаил Николаев”, бул. “Владимир Вазов”, ул. \"Тодорини кукли\", ул. “Река Велека” и по бул. “Владимир Вазов” по маршрута двупосочно. Временна автобусна линия № 86А с маршрут: АТ “Малашевци”, ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно. Временна автобусна линия № 83А с маршрут – от Зоопарка по маршрута на автобусна линия № 83 до бул. „Ломско шосе”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута двупосочно. Временна автобусна линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\". Временна автобусна линия № 108А с маршрут: от ж.к. “Люлин - 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. ”Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута, двупосочно. За паркиране около гробищните комплекси, се определят съответно: - в района на Централни гробища - по платната на ул. „История Славянобългарска” (старо име ул. “202”) и ул. “Заводска”; - в района на гробища “Бакърена фабрика” - по платната под подлеза на ул.”Адам Мицкевич”; - в района на гробища “Малашевци” - по платната на ул. “Резбарска” между ул. “Васил Кънчев” и бул. \"Ген. Владимир Вазов\", както и пред централния вход на ул. \"Жак Дюкло\".", "date": "2019.03.01", "title": "Осигуряват допълнителен транспорт за Задушница"}
{"url": "https://www.24chasa.bg/novini/article/7325512", "text": "Дезинформацията отслабва демократичния дебат, дестабилизира действията на публичните органи и подкопава доверието на гражданите в институциите и медиите. Движена злонамерено, дезинформацията манипулира политики, обществени дебати и мнения във важни за гражданите области като сигурността, здравеопазването, финансите, миграцията, изменението на климата. Със стратегията на Европейската комисия за борба с разпространението на дезинформация целим да подобрим достъпа до обективна и качествена информация за европейците, за да могат да вземат активно участие в обществения дебат, да формират мнение въз основа на факти и да правят информиран избор. Това заяви българският еврокомисар по цифровата икономика и общество Мария Габриел пред участниците в Делфийския икономически форум - едно от най-големите икономически събития за Югоизточна Европа, съобщиха от представителството на ЕК в България. Водещият дебат в рамките на форума бе посветен на европейските избори, фалшивите новини и демокрацията. Мария Габриел привлече вниманието към една обща точка на всички форми на демокрация – свободата на изразяване, върху която е изградена и европейската стратегия за борба с дезинформацията онлайн. В светлината на европейските избори, комисарят подчерта необходимостта от консолидиране на усилията за гарантиране, че технологиите и социалните медии не се използват за разпространение на дезинформация. Мария Габриел отбеляза някои от ключовите мерки, сред които е и Кодексът за добри практики, подписан вече от платформи като Google, Facebook и Twitter с ангажимент за саморегулиране. Само преди ден излязоха първите доклади от прилагането на кодекса и Европейската комисия насърчи платформите да положат повече усилия. В допълнение към кодекса, българският еврокомисар очерта четири допълнителни действия, които според нея трябва да останат в центъра на политиката срещу дезинформацията. Те обхващат необходимостта от мрежа на проверители на факти, засилване на медийната грамотност чрез образованието и кампании за повишаване на информираността, свободата на медиите и плурализма, по-добра координация между държавите-членки чрез система за бързо предупреждение, което да улесни обмена на данни и анализа на кампаниите за дезинформация в реално време. „В зората на предстоящите европейски избори, работата вече е в ход. Нужно е да съсредоточим усилията си за осигуряване на прозрачен и открит дебат, който да позволи на европейските граждани да подкрепят силна Европа, в която са защитени демократичните ни ценности“, каза в заключение българският еврокомисар по цифровата икономика и общество Мария Габриел.", "date": "2019.03.01", "title": "Мария Габриел: Дезинформацията подкопава демократичния дебат и доверието"}
{"url": "https://www.24chasa.bg/novini/article/7325517", "text": "Стево Пендаровски е най-вероятният кандидат на управляващите партии за президент на Република Северна Македония, съобщава информационният сайт МКД, като се позовава на партийни източници, предаде БТА. Очаква се това да бъде съобщено по-късно тази вечер след среща на лидерите на СДСМ и Демократичния съюз за интеграция.", "date": "2019.03.01", "title": "Стево Пендаровски - кандидат на управляващите за президент на Северна Македония?"}
{"url": "https://www.24chasa.bg/novini/article/7325288", "text": "Съдът в Болоня осъди на 3 г. затвор Джерардо Куомо, известен като Цигарения цар. Според обвинението Куомо произвеждал в България нова марка цигари с името Garret. Заедно с него беше осъден и синът му Марко на 2 години и 9 месеца, а други 7 души получиха съответно по 3 и 2 години. Всички те бяха обвинени за трафик на контрабандни цигари. Според всекидневника “Болоня тудей” Джерардо Куомо ще трябва да плати и глоба от 30 млн. евро, докато другите осъдени от трафика ще платят по 26 398 000 евро. Роденият в Граняно, до Неапол, Джерардо Куомо беше арестуван през 2012 г. от Финансовата гвардия. Според нея именно той бил шефът на организацията за трафик на контрабандни цигари. Заедно със сина си Куомо беше поставен под домашен арест в жилището си до Болоня. И други 19 души се разследваха за трафика. Италианските власти запорираха 17 тона цигари. Стоката била произвеждана в България. С помощта на италианец от Неапол, както и на граждани на Малта организацията транспортилата стоката по сложна схема през Швейцария, Белгия, Турция, Кипър и Гърция. Италианските медии припомнят, че Джерардо Куомо преди 3 г. изяви желание да купи баскетболния клуб “Фортитудо Палаканестро” и да го вкара в “А” групата на Италия. Тогава Куомо каза, че “не е нито принц, нито пират, а пристрастен по баскетбола с известни финансови възможности”. В миналото Джерардо Куомо също беше свързван с трафик на цигари. През 90-те години той беше обвинен, че е внасял по 1000 тона цигари месечно от Черна гора, след което изпирал парите в Швейцария. Заради давността на престъплението, по което беше обвинен, през 2015 г. Куомо си върна запорираните от властите пари. Именно тези средства той искаше да вложи в изграждането на баскетболен тим.", "date": "2019.03.01", "title": "Италия осъди на затвор и милиони евро глоба контрабандисти на цигари от България"}
{"url": "https://www.24chasa.bg/novini/article/7325355", "text": "Пакистан предаде днес на Индия пленения тази седмица в Кашмир индийски пилот Абхинандан Вартаман, предадоха Франс прес и БТА. Пакистанските власти заявиха, че с това искат да демонстрират мирните си намерения по отношение на Делхи. Вартаман, който бе заловен от Пакистан в сряда, влезе в Индия през граничния пропускателен пункт Вагах, намиращ се между пакистанския град Лахор и град Амритсар в Индия.", "date": "2019.03.01", "title": "Пакистан предаде на Индия пленения в Кашмир индийски пилот"}
{"url": "https://www.24chasa.bg/novini/article/7325325", "text": "Лидерът на венецуелската опозиция Хуан Гуайдо пристигна днес в парагвайската столица Асунсион за кратка визита, съобщи Франс прес, цитирана от БТА. Преди това той посети Колумбия и Бразилия. В Асунсион бе посрещнат с почести, с които се приветстват държавни глави. Той ще се срещне с парагвайския президент Марио Абдо Бенитес, който го призна за президент на Венецуела. След това Гуайдо ще даде пресконференция в президентския дворец. \"Благодаря на Парагвай за подкрепата\", каза той при слизането си от самолета.", "date": "2019.03.01", "title": "Посрещнаха Гуайдо в Парагвай с почести, предвидени за държавни глави"}
{"url": "https://www.24chasa.bg/novini/article/7325375", "text": "Съветът на Европа призова днес Унгария да приложи препоръките за подобряване на борбата с корупцията и за повишаване на прозрачността. Призивът е отправен след завършилото днес посещение на представители на групата на държавите срещу корупцията (GRECO) към международната организация, предаде БТА. Съветът на Европа приканва Будапеща към повече прозрачност и съгласуване в законодателния процес. Настоява се за приемане на правила за дейността на лобистите, за извършване на постоянни проверки за конфликт на интереси на депутатите, за ограничаване на правомощията на председателя на висшия съдебен съвет в процеса на назначения в системата. Препоръчва се съдиите и прокурорите да разполагат само с функционален, а не с пълен имунитет. Според Съвета на Европа е необходимо Унгария да разсекрети съдържанието на докладите за изпълнението на отправените препоръки. Отбелязва се, че вече втора година Будапеща е поставена под засилено наблюдение заради недостатъчните мерки за предотвратяване на корупцията. Допълва се, че завършилото днес посещение в Унгария на представителите на международната организация е било свързано с борбата с корупцията сред депутати, съдии и прокурори. Очаква се до края на годината унгарските власти да съобщят какъв напредък са постигнали в прилагането на препоръките. ", "date": "2019.03.01", "title": "Съветът на Европа настоява Унгария да подобри борбата с корупцията"}
{"url": "https://www.24chasa.bg/novini/article/7325379", "text": "Компютърно генериран портрет на лице, което се променя непрекъснато, е сред творбите, изложени в Лондон, преди да бъдат предложени на търг следващата седмица, предаде Ройтерс, цитирана от БТА. Макар и да се очаква произведенията от Лусиан Фройд, Анди Уорхол, Жан Мишел Баскиа и Рой Лихтенщайн да достигнат най-високи цени, \"Спомени за минувачите I\" от германския програмист Марио Клингеман привлича много внимание. \"Първата самостоятелна генерираща творба на изкуствен интелект, която се появява на пазара\" произвежда \"безкраен поток от оригинално изкуство в реално време\", заявиха от тръжна къща \"Сотбис\". Творбата се състои от два екрана, свързани с компютър, поставен в ретро шкаф. Машината генерира от едната страна мъжки лица, а от другата женски. Те са в стила на старите майстори, но непрекъснато се променят. Предварителната оценка на \"Спомени за минувачите I\" е от 30 000 до 40 000 британски лири. Цената изглежда нищожна в сравнение с традиционните творби на търга за съвременно изкуство на \"Сотбис\". \"Глава на момче\" от Лусиан Фройд е оценена на до 6,5 милиона лири, а 3-метрова гола фигура от Джени Савил - на 5 - 7 милиона лири. Търгът е насрочен на 5 и 6 март.", "date": "2019.03.01", "title": "Лондонски търг предлага променящ се портрет, създаден от изкуствен интелект"}
{"url": "https://www.24chasa.bg/novini/article/7325385", "text": "Оперативна работна група от американски и турски представители, създадена с цел да координира процеса на изтегляне на САЩ от Сирия, заседава от вчера в Анкара, съобщава Анадолската агенция, цитирана от БТА. Създаването на работната група бе обявено след посещение на турския външен министър Мевлют Чавушоглу в САЩ в началото на февруари, а първото й заседание се е състояло на 6 февруари в САЩ. Започналата вчера среща в Анкара е второто заседание на групата. На заседанието се обсъждат плановете на САЩ за изтегляне от териториите на изток от река Ефрат и от района на Манбидж. Сред обсъжданите теми са също подробности във връзка с планираното създаване на зона за сигурност в Северна Сирия и въпросът за това как ще бъдат взети обратно оръжията, раздадени от САЩ на сирийската кюрдска милиция Сили за защита на народа /СЗН/. Турция разглежда Силите за защита на народа като терористична организация, свързана с Кюрдската работническа партия /ПКК/, докато САЩ виждат в тях съюзник в борбата срещу \"Ислямска държава\". Турция не желае след изтеглянето на САЩ базите им в района да преминат в ръцете на терористите и иска базите да бъдат унищожени или предадени на турската армия, отбелязва агенцията. Турските представители заявяват пред американските си събеседници, че ако САЩ се изтеглят от Сирия преди да е постигнато общо разбиране по чувствителните за Анкара въпроси на сигурността, Турция си запазва правото на законна защита. Във връзка с района на Североизточна Сирия Анкара иска СЗН да се изтеглят на юг най-малко на 30-40 километра от турско-сирийската граница и в този район да бъдат взети военни мерки, гараниращи, че тези сили няма да могат да се върнат обратно. Според информации от заседанието американските представигтели са заявили пред турските си събеседници, че изтеглянето от Сирия може да приключи до началото на лятото, но според условията на терена графикът може да се промени. Не се предвижда двете делегации да правят изявления след края на заседанието днес.", "date": "2019.03.01", "title": "Американска делегация обсъжда с турски представители изтеглянето на САЩ от Сирия"}
{"url": "https://www.24chasa.bg/novini/article/7325269", "text": "\"Не искам българският Мадуро - г-н Радев, да ни води към режима на Венецуела. Ние искаме да се числим към развитите демократични общества, а това са страните от ЕС, САЩ\". Това заяви в Кърджали председателят на ПГ на ГЕРБ Цветан Цветанов. Той останал изненадан от  . Според Цветанов държавният глава прави опити да противопостави България на НАТО и Европейския съюз. \"Радев със своите изказвания за пореден път иска да ни отклони от избрания евроатлантически път на страната\", беше категоричен Цветанов. Той допълни, че президентът иска да покаже много силно заявената си позиция или за нов политически проект, или за подкрепа на посланията на БСП за насочване на страната ни към Изток. \"Румен Радев иска да ни превърне в някаква необоснована зависимост с начина, по който говори и начина, по който не защитава истинските демократични ценности“, каза още Цветанов. Той поясни, че самата визита на шефа на НАТО В България е много ясен знак, че България част от най-силния и гарантиращ сигурността в света Северо-атлантически блок. Според Цветанов президентът трябва да обясни какво има предвид когато казва, че няма да позволи други държави да решават енергийни проекти на България. „Искам да припомня на Румен Радев, че страната трябва да изпълняваме ангажиментите си към ЕС и да не нарушава европейското законодателство. Третият либеразиционен стълб, свързан с енергетика, е задължение на всяка една държава. И в този смисъл правенето на подобни коментари може само и единствено да противопоставя българските граждани и българските политически партии на държавите от ЕС“, заяви Цветанов. Председателят на ПГ на ГЕРБ беше в Кърджали по повод 12-годишнината от основаването на местната областна структура на партията. Символичен домакин на честването е председателят на Народното събрание Цвета Караянчева, която е областен координатор на политическата сила в региона. При посрещането на Цветанов в Кърджали той получи от областният управител на Кърджали Никола Чанев мартеница и национален трибагреник. \"Предстои ни важно изборно състезание, изключително важно, защото евровотът е ключов. Нужна ни е максимална мобилизация. Очаквам високи резултати в смесените райони, защото това е гаранция за успешно представяне и на местните избори\", заяви заместник-председателят на ГЕРБ и председател на парламентарната група на партията Цветан Цветанов по време на срещата с ръководствата на общинските структури на ГЕРБ в област Кърджали. \"Ние правим реални политики и изповядваме европейски ценности, а хората виждат това и ни се доверяват\", изтъкна Цветанов. Общинските председатели на ГЕРБ от региона и Цветанов обсъдиха промените в Изборния кодекс, рисковете на машинното иелектронното гласуване, изборите в малките кметства и други организационни въпроси за предстоящите два избора.", "date": "2019.03.01", "title": "Цветанов: Не искам българският Мадуро – Радев, да ни води към режима на Венецуела (Обновена)"}
{"url": "https://www.24chasa.bg/novini/article/7325238", "text": "САЩ наложиха санкции на шестима настоящи и бивши служители от венецуелските сили за сигурност, които са контролирали групите, попречили на вкарването на хуманитарната помощ във Венецуела, предаде Ройтерс, цитирана от БТА. Според разпространено днес съобщение на американското министерство на финансите мярката е в отговор на \"осъдителното насилие, трагичните смъртни случаи и безскрупулното подпалване на храна и лекарства, предназначени за болни и гладуващи венецуелци\". САЩ \"ще продължат да наказват привърженици на Мадуро, които удължават страданията на жертвите на предизвиканата от хора хуманитарна криза\", се казва в съобщението. За тази седмица това са вторите санкции на САЩ срещу представители на венецуелския режим. В понеделник бяха санкционирани губернаторите на провинциите във Венецуела, които поддържат Николас Мадуро. Същия ден Вашингтон призова страните съюзници да замразят сметките на венецуелската петролна компания PDVSA. Санкциите на САЩ блокират личните банкови сметки на лицата в американски банки и забраняват на американски компании да влизат във финансов и бизнес отношения с тях.", "date": "2019.03.01", "title": "САЩ с нови санкции на приближени на Мадуро заради спирането на хуманитарните помощи"}
{"url": "https://www.24chasa.bg/novini/article/7325254", "text": "Художниците Пабло Пикасо и Александър Колдър са се срещали само четири пъти, но в ефирните форми, претворени от двамата в някои техни творби, има нещо общо, предаде Франс прес, цитирана от БТА. За това свидетелства нова изложба в музея \"Пикасо\" в Париж. Техни картини и скулптури са смесени така, че човек може да се обърка и да се запита коя творба е на Пикасо и коя - на Колдър. \"Това ни кара да се замислим как тези двама художници, единият от които е със 17 години по-възрастен от другия, са си задавали едни и същи въпроси и са намерили едни и същи отговори по онова време\", заяви кураторката Емилия Филипо. Бронзовата статуя \"Танцьорът\" (1944) от Колдър и гипсовата скулптура \"Малко момиче, което скача на въже\" (1950) от Пикасо са изложени една до друга. През 50-те и 60-те години на миналия век ретроспективи на Пикасо и Колдър се редуват една след друга. Това са двамата видни представители на абстракционизма от двете страни на Атлантическя океан. На световното изложение в Париж през 1937 г. творбите им \"Герника\" и \"Фонтанът Меркурий\" са изложени в испанския павилион. Те не са се копирали, макар че Колдър изрази подобно съмнение в свои размишления, които окачестви като злонамерени. За пръв път подобна изложба, представяща творчеството на Пикасо (1881 - 1973) и Колдър (1898 - 1976), бе организирана през 2016 г. в нюйоркска галерия. Изложбата в Париж обаче потвърждава по-ясно, че източниците на вдъхновение за двамата са били едни същи - човешкото тяло, предметите, растителността, пространството.", "date": "2019.03.01", "title": "Обща изложба на Пикасо и Кодлър в Париж обърква коя творба на кого е"}
{"url": "https://www.24chasa.bg/novini/article/7325249", "text": "Йосип Роджак -  , ще остане в ареста един месец, реши днес съдия в Задар, съобщи агенция Хина. Бащата остава в ареста поради опасността, че ако е на свобода, може да окаже влияние върху свидетели или да повтори престъплението, както и заради особено тежките обстоятелства на престъплението. Той е заплашен да получи дългогодишна присъда затвор за опит за тежко четворно убийство, съобщи БТА. Роджак е мълчал по време на разпита. Назначен му е служебен адвокат. Роджак хвърли вчера малолетните си деца от терасата от около шест метра височина. Три от децата са приети за лечение в болница в Задар, а най-тежко раненото седемгодишно момиченце с опасност за живота е откарано в болница в Загреб. Майката разказа, че дори не е предполагала какво се случва и заяви, че никога преди това той не е малтретирал децата.", "date": "2019.03.01", "title": "Хърватинът, хвърлил 4-те си деца от терасата, остава в ареста за месец"}
{"url": "https://www.24chasa.bg/novini/article/7325266", "text": "Икономическият експерт проф. Христина Вучева не смята, че напускането на подуправителя на БНБ Димитър Костов е особено или в ущърб на интересите на страната ни. Това каза тя в предаването \"Лице в лице\" по . Вучева добави, че той е искал да се оттегли от поста и го е заявил пред ръководството на банката още през лятото. Костов подаде оставка днес. Напускането му идва на фона на започването на стрес тестовете на банки у нас, а паралелно текат и проверки. Финансовият министър Владислав Горанов изрази надежда това напускане да не повлия върху решението на Франкфурт за приема ни в ERM2 и присъединяването ни към Банковия надзор. Проф. Вучева обясни, че не е забелязала Горанов да е притеснен от нещо и вярва, че всичко ще приключи благополучно. По думите на икономическия експерт ние сме готови за влизане в ERM2. „Там няма никакви изисквания. Това e мястото, където страните трябва да успокоят валутите си, преди да преминат към еврозоната, но ние нямаме нужда от това, защото сме с фиксиран курс. Нашата позиция на фиксиран курс изисква ние да влезем в еврозоната, крайно време е да започнем да станем членове на еврозоната. Това е най-добрият изход, за да запазим всички позитив досега и да си спестим неблагополучията\", обясни Вучева. Икономическият експерт коментира и доклад на Брюксел, който отправя критики към застрахователния сектор у нас. Тя отбеляза, че този доклад не се отнася само до България, но всички изброени проблеми са истина. Според нея бързо трябва да бъде решен проблемът с липсата на председател на Комисията по финансов надзор след напускането на Карина Караиванова. По думите й пропуските са се получили заради натрупване на проблемите в годините.", "date": "2019.03.01", "title": "Проф. Вучева: Подуправителят на БНБ искаше да напусне още през лятото"}
{"url": "https://www.24chasa.bg/novini/article/7325208", "text": "Седем адвокати отнесоха глоби по 1000 лв. по време на дело срещу 10-членна наркобанда, в която според прокуратурата участват Стефан Гевгелийски и един от синовете на Йоско Костинбродския - Иван. Защитниците напуснаха демонстративно съдебната зала в петък следобед. Това стана след дебат, продължил близо час, дали да се даде ход на делото и да бъде разпитан един от основните свидетели на обвинението - Стефан Боронсъзов. Първо недоволство предизвика изявлението на новоназначен служебен адвокат на подсъдимия Георги Гълъбов, че е успял в \"общи линии\" да се запознае с доказателствата по делото. Един след друг колегите му заявиха, че според тях е \"физически невъзможно\" това да стане за един следобед или дори за 24 ч. \"Професионално безотговорно е да се твърди, че за ден човек може да изчете това дело и да се подготви. Ако заседанието не се отложи, ще бъде нарушено правото на защита не само на Гълъбов, но и на останалите подсъдими\", заяви адвокатът на Иван Йосифов - Илия Павлов. \"За мен поведението на служебния защитник е унизително\", реагира Иво Найденов, който представлява Гевгелийски. Той и част от колегите му заявиха още, че били информирани, че на заседанието ще бъдат разпитвани анонимни свидетели, а не Боронсъзов и поискаха отлагане, за да се подготвят. \"Разпитът на този свидетел в момента не у мен. Ако трябва да си нося цялото дело, ще се наложи да идвам в съда с количка като съдебните секретари\", каза един от адвокатите. Служебният защитник уточни, че има 30-годишна практика, чел е цяла нощ и се е запознал само с материалите, които са сканирани и пратени по електронната му поща. Прокурор Радослав Радев пък заяви, че е прочел делото за 14 часа. Съдът отхвърли исканията за отлагане като неоснователни. Той посочи, че от 26 февруари се знае, че Боронсъзов ще бъде призован, но ако трябва, ще даде няколко часа на адвокатите да се запознаят с разпита, направен по време на разследването. \"Като напуснаха, адвокатите поставиха съда пред невъзможност да извършва каквито и да е следствени действия\", каза съдия Мариета Неделчева, след като защитниците си излязоха. Гълъбов, който се отличаваше от останалите подсъдими с татуиран на главата образ на Левски, поиска отвод на служебния си защитник, но и той бе отхвърлен. Съдия Неделчева обяви, че препис от протокола на заседанието ще бъде изпратен до дисциплинарния съд на Софийската адвокатска колегия за становище. На подсъдимите по разпореждане на съда ще бъдат назначени резервни защитници, посочени от Националното бюро за правна защита. По това дело, освен за разпространение на дрога и наказателни акции срещу дилъри, бандата е следствена за побоя през април 2016 г. над проф. Стефан Станчев, шеф на клиника в столичната болница “Св. Анна”. Според прокуратурата един от подсъдимите поръчал на бъде пребит и надзирателят Янко Янев, който умира 3 дни след нападението в края на декември 2016 г. Гевгелийски и Иван Йосифов са подсъдими и по друго дело за приготовление към убийства на двама спецпрокурори и двама полицаи, следени по поръчка през май или юни 2018 г.", "date": "2019.03.01", "title": "7000 лeвa глоби за адвокати по дело на сина на Йоско и Гевгелийски"}
{"url": "https://www.24chasa.bg/novini/article/7325286", "text": "Китай призова днес за обсъждане в ООН на частично вдигане на икономическите санкции срещу Северна Корея след провала на срещата в Ханой между Доналд Тръмп и Ким Чен-ун, предадоха Франс прес и БТА. Пекин е основният дипломатически и търговски поддръжник на Пхенян, но през последните години подкрепи санкциите, наложени от ООН с цел да бъде накаран севернокорейският режим да се откаже от програмата си за ядрени ракети. САЩ и Северна Корея \"смятат, че вдигането на санкциите е важен елемент в процеса на денуклеаризация\", заяви говорителят на китайското външно министрество Лу Кан. \"Тези две теми трябва да бъдат разглеждани едновременно и уредени заедно\", каза той на пресконференция. ООН трябва \"да нагоди санкциите си съгласно принципа за синхронна реципрочност\", каза Лу. Тръмп хвърли вината за провала на преговорите на Пхенян с твърдението, че севернокорейската делегация е искала пълна отмяна на санкциите. Пхенян обаче казва, че е искал само частична отмяна, отбеляза АФП.", "date": "2019.03.01", "title": "Китай призовава ООН да обсъди отмяна на санкции срещу Северна Корея"}
{"url": "https://www.24chasa.bg/novini/article/7325291", "text": "Засилен трафик вече има по главен път Е-79 в посока към Гърция. Най-сериозна е колоната в отсечката от Благоевград до пътен възел Симитли. След това част от колите поемат към Банско, а другите - към Кулата.  В района на Кресненското дефиле също има сериозно движение в колона и се кара с не-повече от 40-50 км в час. На ГКПП Кулата трафикът е нормален, няма голямо струпване на коли и преминаването през граничния контрол става за десетина минути.", "date": "2019.03.01", "title": "Засилен трафик по пътя за Гърция, на Кулата - без чакане"}
{"url": "https://www.24chasa.bg/novini/article/7325326", "text": "Австралийски учени установиха, че отпадъците от балоните са най-рисковите за морските птици, защото ако погълнат парче от тях, вероятността да умрат е 32 пъти по-голяма, отколкото от твърди пластмасови парчета, съобщиха ДПА и БТА. Когато морска птица изяде парче пластмаса, рискът да умре е 20 процента. Той се повишава до 50 процента, ако парчетата станат девет, и до 100 процента, ако са 93. Макар и повечето погълнати от морските животни отпадъци да са от твърда пластмаса, те са по-малко смъртоносни, отколкото меките боклуци, като от балоните. \"Парченцата от балони са отпадъците в морето, които е най-вероятно да доведат до смърт. Те убиват почти всяка пета морска птица, която ги е изяла\" - каза ръководителят на изследването Лорън Роман. В изследването са участвали специалисти от университета на Тасмания и от Австралийската организация за научни и промишлени изследвания (CSIRO). Водеща причина за смъртта на изследваните птици е запушване на стомашно-чревния тракт, следвана от инфекции или други усложнения, причинени от гастроинтестинални обструкции. \"Макар и меката пластмаса да е само 5 процента от погълнатите отпадъци, тя е отговорна за повече от 40 процента от смъртните случаи\" - заяви Рамон. Всяка година в световните океани попадат повече от шест милиона тона боклуци. От тях 80 процента са пластмасови отпадъци. Пластмасата убива един милион морски птици и повече от 100 000 морски бозайници годишно. Костенурките, китовете и птиците я бъркат с храна или се оплитат в нея.", "date": "2019.03.01", "title": "Отпадъците от балоните - най-опасни за морските птици"}
{"url": "https://www.24chasa.bg/novini/article/7325335", "text": "Президентът на Аржентина Маурисио Макри заяви днес, че ще увеличи с 46 процента субсидиите за бедни семейства с деца, съобщи Ройтерс, цитирана от БТА. В годишното си обръщение към конгреса Макри, който се готви да се кандидатира за втори мандат през октомври, обеща да продължи програмата си за реформи, благоприятстващи инвестициите, въпреки насмешките от опозиционните депутати, подкрепящи по-осезателната роля на правителството в третата най-голяма икономика в Латинска Америка. Макри, който бе избран в края на 2015 година, се бори с високата инфлация и свиването на икономиката, като се опитва да намали държавния дефицит на страната чрез стендбай споразумение с Международния валутен фонд (МВФ) за 56 милиарда долара. Въпреки това Макри заяви, че има възможност за целенасочено увеличение на социалните разходи. \"За съжаление децата са най-силно засегнати от бедността. Ето защо решихме да увеличим с 46 процента на дете субсидиите за бедните, като започнем от този месец\", заяви той в обръщението си към конгреса,", "date": "2019.03.01", "title": "Аржентина ще увеличи помощите за бедните семейства с 46%"}
{"url": "https://www.24chasa.bg/novini/article/7325424", "text": "Послание в бутилка на малко момиче от Северна Каролина пропътувало 3500 мили за около 15 месеца, преди да бъде открито от възрастна жена, която се разхождала на брега в Ирландия, съобщиха ЮПИ и БТА. С 9-годишната Лора Тери и учителката Сюзан Шамбах се свързала ирландката Брайди Патън, която заявила, че открила посланието в бутилка в западната част на Ирландия през януари. В него се казва, че бутилката е част от училищен проект, а на онзи, който я намери, се дават инструкции как да се свърже с момичето и училището й. Шамбах отбеляза, че Патън се развълнувала, когато намерила бутилката. По-късно учителката получила имейли от дъщеря й и внуците й. Шамбах поясни, че бутилката с посланието на Тери била хвърлена в морето от кораб, който се намирал на 40 мили от брега на Северна Каролина. Около 70 подобни бутилки били хвърлени от нейни ученици през годините, но тази с посланието на Тери е едва петатата, която е била открита.", "date": "2019.03.01", "title": "Послание в бутилка на момиче от Северна Каролина бе намерено в Ирландия"}
{"url": "https://www.24chasa.bg/novini/article/7325441", "text": "От името на правителството на Съединените щати поздравявам българския народ с националния му празник 3 март. Това казва държавният секретар на САЩ Майк Помпейо в изявление, публикувано на сайта на ведомството му. „3 март бележи създаването на независима и модерна България. По-късно този месец ние ще отбележим и суверенното решение на България отпреди 15 години да се присъедини към НАТО. След като България свали комунистическия хомот преди 30 години, нашите две страни се превърнаха в силни съюзници и партньори. През миналата година България демонстрира своето позитивно ръководство с успешно председателство на ЕС, с предприемане на стъпки към модернизиране на въоръжените си сили и с осигуряване на жизненоважна подкрепа за споразумението от Преспа, което засилва мира и стабилността в региона“, се казва в изявлението на Помпейо, цитирано от „Желая на българския народ приятен празник и очаквам нашето приятелство и икономическо партньорство да станат още по-силни през следващите години“, допълва държавният секретар на САЩ.", "date": "2019.03.01", "title": "САЩ: 3 март бележи създаването на независима и модерна България"}
{"url": "https://www.24chasa.bg/novini/article/7325451", "text": "Окръжният съд в Разград определи постоянна мярка за неотклонение \"задържане под стража\" за 22-годишния Сали Пембеев, предаде БТА. Той е обвинен в грабеж, придружен с убийството на 63-годишния таксиметров шофьор Красимир Иванов. Според съда съществува обосновано предположение, че младият мъж е извършител на престъплението, за което е обвинен. Освен това съдът намира, че има реална опасност той да се укрие или да извърши друго престъпление. Заради чистото съдебно минало и младостта на обвиняемия защитата му поиска по-лека мярка, но съдът не прие доводите. Определението може да бъде обжалвано пред Апелативния съд във Варна.", "date": "2019.03.01", "title": "Оставиха в ареста 22-годишния Сали, обвинен в убийството на шофьора в Разград"}
{"url": "https://www.24chasa.bg/novini/article/7325190", "text": "Ден, след като  , Саудитска Арабия отне гражданството на същия, съобщи \"Дейли мейл\". Синът на покойния лидер на \"Ал Кайда\" се е превърнал във все по-водеща фигура в терористичната мрежа. Неговият баща бе убит при нападение на американските войски в Пакистан през 2011 г. Вътрешното министерство на Саудитска Арабия съобщи, че през ноември са отнели гражданството на сина на Осама бин Ладен чрез кралски указ, но не е ясно защо то бе публикувано днес. Това се случи ден, след като САЩ обявиха, че дават до 1 млн. долара за информация, свързана с идентификацията или местоположението на Хамза, за който се смята, че е на около 30 години.", "date": "2019.03.01", "title": "Саудитска Арабия отне гражданството на сина на Осама бин Ладен, издирван от САЩ"}
{"url": "https://www.24chasa.bg/novini/article/7325057", "text": "Експерти по молекулярна биология от Холандия и САЩ разкриха механизъм, чрез който лимоните и други цитрусови плодове \"се напомпват\" с киселина, съобщи сп. \"Нейчър къмюникейшънс\", цитирано от БТА. \"Причината за киселия вкус на цитрусовите плодове е, че вакуоли в клетките им са \"напомпани\" с големи количества различни съединения, които по силата си не отстъпват на стомашния сок\", поясни Памела Стразер от университета в Амстердам. В рамките на предишно изследване са били идентифицирани два гена - CitPH1 и CitPH5, които контролират киселинността в петуниите. Сега било установено, че CitPH1 и CitPH5 са със сходна роля в цитрусовите плодове. Когато са експресирани, двата гена произвеждат транспортни протеини, които синтезират водородни йони. Те увеличават киселинността в сока на плодовете. Учените изследвали различията в активността на двата гена в клетките на кисели и сладки цитрусови плодове - лимон, помело, портокал. Те констатирали, че активността на CitPH1 и CitPH5 в киселите сортове цитрусови плодове е висока, а в сладките - ниска. Авторите на изследването смятат, че откритието им може да послужи за създаване на нови сортове цитрусови плодове.", "date": "2019.03.01", "title": "Гени контролират киселия вкус на лимоните"}
{"url": "https://www.24chasa.bg/novini/article/7325064", "text": "Един човек загина и друг е ранен в един от 294 пожара, избухнали вчера в Хърватия, съобщи днес хърватското министерство на вътрешните работи, цитирано от информационния сайт индекс. Всички пожари са регистрирани в периода от 8 до 20 часа. Повечето от тях са избухнали като последица от неконтролирано палене на плевели, предаде БТА. Най-големият брой пожари - 53 са регистрирани в района на загребското полицейско управление. Пожарникарите са потушили повечето пожари. Против 32 лица са внесени наказателни искове.", "date": "2019.03.01", "title": "Близо 300 пожара за ден в Хърватия, има загинал"}
{"url": "https://www.24chasa.bg/novini/article/7325080", "text": "Кметът на Лондон Садик Хан призова британския премиер Тереза Мей да отложи датата на Брекзит, предаде Франс прес, цитирана от БТА. Според Хан Мей вече не разполага с достатъчно време за внасяне на изменения в споразумението си с Европейския съюз за Брекзит. \"Ясно е, че не можем да постигнем сериозно споразумение, което да бъде одобрено от парламента преди 29 март. Надявам се, че премиерът ще прояви благоразумие\", заяви Хан, който е една от важните фигури в опозиционната Лейбъристка партия. Садик Хан е привърженик на оставането на Великобритания в ЕС и подкрепя произвеждането на втори референдум за Брекзит. Според него замразяването на процеса по излизане изглежда като най-реалистичното решение на ситуацията около Брекзит. \"Договореното от премиера Мей споразумение е едно лошо споразумение дори Мей да успее да го подобри. Парламентът е в задънена улица. Предвид обстоятелствата, мисля, че трябва да дадем на британския народ възможност да изрази мнението си\", посочи кметът на Лондон. Лидерът на Лейбъристката партия Джереми Корбин заяви тази седмица, че ще подкрепи произвеждането на втори референдум. Консервативната партия на Тереза Мей обаче е категорично против още един референдум. Месец преди Брекзит Великобритания рискува да напусне ЕС без сделка, след като британските депутати отхвърлиха през януари постигнатото от Тереза Мей споразумение с блока. Сега Мей се опитва да внесе изменения в текста на сделката с надеждата тя да бъде приета от британския парламент до 12 март. В случай, че депутатите отново отхвърлят споразумението, Мей ще поиска от тях на 13 март да гласуват за или против излизането от Европейския съюз без сделка. При гласуване против излизането без сделка премиерът ще предложи на 14 март Брекзит да бъде отложен. Европейските лидери обаче заявиха, че за отлагането на Брекзит ще са необходими сериозни аргументи, отбелязва Франс прес.", "date": "2019.03.01", "title": "Кметът на Лондон Садик Хан призова Мей да отложи Брекзит"}
{"url": "https://www.24chasa.bg/novini/article/7324937", "text": "Районната прокуратура в Хасково е привлякла млад мъж като обвиняем за нападение над полицай и хулиганство, съобщиха от прокуратурата. На 20 февруари т.г. М.К. /27 г./, според обвинението, е причинил на старши полицай при ОД на МВР-Хасково лека телесна повреда. Извършителят, освен това, извършил непристойни действия, като обиждал двама полицейски служители. Те пристигнали на адрес по сигнал за скандал в жилище в областния център. Там заварили обвиняемия в нетрезво състояние, уточняват от държавното обвинение. Обвиняемият се държал агресивно при полицейската проверка. При воденето му към патрулния автомобил мъжът продължил да буйства и тогава ударил единия от полицаите.", "date": "2019.03.01", "title": "Съдят пиян хасковлия, буйствал и ударил полицай"}
{"url": "https://www.24chasa.bg/novini/article/7324946", "text": "Централната избирателна комисия уведомява всички заинтересовани страни, че подготвя за възлагане обществена поръчка за осигуряване на специализирани устройства за машинно гласуване, съобщават на сайта на ЦИК. ЦИК препоръчва на всички заинтересовани да следят интернет страниците на Агенцията за обществени поръчки на ЦИК, както и \"Официален вестник\" на Европейския съюз.", "date": "2019.03.01", "title": "ЦИК ще прави обществена поръчка за машини за гласуване"}
{"url": "https://www.24chasa.bg/novini/article/7324949", "text": "Допълнителни близо 13 млн. лв. ще бъдат отпуснати от Министерството на регионалното развитие и благоустройството чрез Оперативна програма \"Региони в растеж\" 2014-2020 г. за енергийна ефективност на многофамилни жилищни и обществени сгради в 28-те малки общински центрове в страната, бенефициенти на програмата по мярката \"Енергийна ефективноста в периферните райони\". Това е решил Комитетът за наблюдение на европейската програма на 13-ото си заседание в Пловдив, съобщиха от министерството, цитирани от БТА. Форумът е бил ръководен от заместник-министъра на регионалното развитие и благоустройството и ръководител на Управляващия орган на ОПРР Деница Николова в присъствието на представители на Европейската комисия, кметове на общини, представители на държавни органи, неправителствени организации и др. Зам.-министър Николова е уточнила, че общините ще могат да кандидатстват с проекти към края на годината, като сумата може и да се увеличи, тъй като ще се направи актуализация на спестените средства и резерви непосредствено преди обявяването на поканата за проекти предложения. Ще се финансират мерки за повишаване на енергийна ефективност на сградите, като целта е да се постигне 60 на сто спестяване на енергия, намаляване на разходите за отопление, обновяване фасадите на сградите и повишаване на срока на експлоатация и др. Мярката ще позволи повече обновени сгради в България, а и балансирано регионално развитие между по-малките и големи общини. За средства по нея могат да кандидатстват: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг. Решено е било и 39-те големи общини, бенефициенти по програмата, да ползват спестения ресурс за финансиране на нови проекти или за намаляване на собствен принос по проектите. С решение на комитета се удължава и срокът, в който общините могат да кандидатстват с проекти по мерките за културна инфраструктура и обновяване на студентски общежития. Проектите могат да се подават до 31 декември 2020 г., а целта е да се постигнат максимални ефекти от реализиращите се проекти, като същевременно се даде достатъчен период за подготовка. В рамките на Комитета за наблюдение експерти от Европейската комисия, начело с Аурелио Сесилио - началник отдел в Генерална дирекция \"Регионална и градска политика\" в ЕК, са инспектирали част от проектите на община Пловдив, които се изпълняват по оперативната програма.", "date": "2019.03.01", "title": "Отпускат нови 13 млн. лева за саниране в 28 малки общини"}
{"url": "https://www.24chasa.bg/novini/article/7324955", "text": "Влак премина през стена от огън в Приморския край на Русия, където твърде топлото време доведе до възпламеняване на сухи треви на огромна площ, съобщи руската служба на Би Би Си, цитирана от БТА.  Подобни климатични аномалии не е имало в региона от 85 години, посочват руски медии. Машинист е записал на видео как преминава през огнената стихия, а от кадрите се вижда, че пламъците на места достигат височина няколко метра. От местната железница съобщиха, че пожарите застрашават влаковете по Транссибирското трасе. Железопътните линии свързват Москва и цялата европейска част на Русия с далекоизточната й част, както и с Монголия, Китай и Корея. Въведено е извънредно положение в 11 региона на Приморския край. Димът е достигнал до Владивосток и границата с Китай. За потушаването на стихията има готовност да бъдат мобилизирани 13 000 човека. ", "date": "2019.03.01", "title": "Влак премина през огнена стена в Русия (Снимки+видео)"}
{"url": "https://www.24chasa.bg/novini/article/7324960", "text": "Голям пожар е избухнал днес по обед на пристанище „Одесос” при едноименния кораборемонтен завод във Варна. Според специализирания сайт   при неизяснени обстоятелства се е подпалила купчина метален скрап, подготвена за износ. На пристанището няма плавателен съд, който да е застрашен от пламъците. В района има пожарни екипи, според информация на свидетели. Два влекача са активирани в борбата с пожара в пристанище „Одесос“ във Варна - SANMAR XII и SANMAR XIII, които вече са в района на пожара.", "date": "2019.03.01", "title": "Пламна пристанището на корабния завод „Одесос” във Варна"}
{"url": "https://www.24chasa.bg/novini/article/7324963", "text": "Президентът Румен Радев ще приеме на \"Дондуков\" 2 министър-председателя на Руската федерация Дмитрий Медведев, съобщиха от прессекретариата на президента. Срещата ще бъде на 4 март от 17.15 часа. Държавният глава и гостът ще разговарят на четири очи, след което са предвидени пленарни разговори на двете официални делегации. Председателят на Народното събрание Цвета Караянчева също ще се срещне с министър-председателя на Руската федерация Дмитрий Медведев, съобщиха от пресцентъра на парламента. Разговорът ще е на 5 март от 9.45 часа в парламента. Дмитрий Медведев ще направи официално посещение в България на 4 и 5 март по покана на българския премиер Бойко Борисов. Руският премиер ще води бизнесделегация за двудневната си визита на 4 и 5 март. Основните теми са “Турски поток” и туризмът.", "date": "2019.03.01", "title": "Президентът Радев ще се срещне с руския премиер Медведев на 4 март"}
{"url": "https://www.24chasa.bg/novini/article/7324950", "text": "Трафикът на ГКПП Кулата е спокоен и няма струпване на автомобили на вход и изход от страната, съобщиха пътуващи към Гърция. Очаква се обаче след около 1-2 часа движението да стане по-интензивно на изход към южната ни съседка. На българо-македонската граница трафикът също е нормален на всички гранични контролно-пропускателни пунктове, съобщиха от \"Гранична полиция\". Преди минути влезе забраната, за времето от 16 до 20 часа, за движение на товарни автомобили над 12 тона. Същата мярка е предвидена и за последния почивен ден- 4 март, за времето от 14 до 20 часа.", "date": "2019.03.01", "title": "На ГКПП Кулата трафикът е спокоен"}
{"url": "https://www.24chasa.bg/novini/article/7324982", "text": "Председателят на Народното събрание Цвета Караянчева ще участва на връх Шипка в отбелязването на Националния празник на България - 3 март, съобщават от пресцентъра на парламента. Честването ще започне в 11.00 часа със заупокойна панихида, която ще бъде отслужена от Великотърновския митрополит Григорий. Председателят на Народното събрание ще произнесе слово по повод Националния празник, ще приеме строя на почетния караул и ще поднесе цветя на паметника на историческия връх. Председателят на парламента и народни представители ще присъстват в София на тържествената проверка по повод 3-ти март. Тя ще започне в 18.30 часа на площад \"Народно събрание\".", "date": "2019.03.01", "title": "Цвета Караянчева на връх Шипка за 3 март"}
{"url": "https://www.24chasa.bg/novini/article/7324988", "text": "Американски учени заснеха тарантула, която влачи опосум в амазонската джунгла, съобщи ДПА. Майкъл Грънлър, докторант по екология в университета на Мичиган, описва тарантулата като \"голяма колкото чиния за основно ядене\". Той разказа, че случайно с колегите му са се натъкнали на битката, докато изследвали в Перу биоразнообразието и хранителната верига в басейна на Амазонка. Обикновено тарантулите се хранят с малки животни като жаби. Затова \"да открием паяк, който яде бозайник, беше много неочаквано\", каза Грънлър, цитиран от БТА. Учените са видели също паяци да ядат риба, да държат мъртви гущери и да обезглавяват и свалят кожата на змии.", "date": "2019.03.01", "title": "Заснеха тарантула да влачи опосум в амазонската джунгла (Видео)"}
{"url": "https://www.24chasa.bg/novini/article/7325011", "text": "Беларуският президент Александър Лукашенко заяви днес, че ще се кандидатира за още един президентски мандат, предадоха ТАСС и БТА. \"Всичко ще бъде нормално, според закона. Имайки предвид сегашното ми състояние, а също така състоянието на страната и отношението към мен, не мога да не се кандидатирам за президентския пост\", каза Лукашенко. По думите му той ще го направи, за да не бъде след това обвинен, че се е уплашил и е избягал \"в трудния момент\". \"Аз ще издигна кандидатурата си, вие избирайте когото искате, и може да не гласувате за мен\", каза беларуският лидер. Той заяви също, че няма намерение да предава властта си по наследство на синовете си. През 2020 г. в Беларус би трябвало да има и президентски, и парламентарни избори, но е възможно една от кампаниите да бъде изтеглена през декември 2019 г. Лукашенко каза също, че в страната ще бъде приета нова конституция и че си струва да се помисли за евентуална промяна на избирателната система - дали да се въвежда пропорционална система, или да си остане мажоритарната.", "date": "2019.03.01", "title": "Александър Лукашенко пак ще се кандидатира за президент Беларус"}
{"url": "https://www.24chasa.bg/novini/article/7325010", "text": "Осемдесет и пет нелегални мигранти са задържани в окръг Ван /Източна Турция/, предаде Анадолската агенция, като се позовава на източник от турските сили за сигурност, предаде БТА.  Група, включваща 52-ма афганистанци, 26 пакистанци, 6-ма граждани на Бангладеш и един иранец, е била задържана при редовни патурли на жандармерията, е посочил и източникът, пожелал анонимност. Задържаните са предадени на окръжната дирекция по миграцията. Трима души са арестувани по подозрение за контрабанда на хора.", "date": "2019.03.01", "title": "Над 80 нелегални мигранти са задържани \nИзточна Турция"}
{"url": "https://www.24chasa.bg/novini/article/7324895", "text": "Виртуални турове в класните стаи ще водят учениците из света и така ще могат да преживяват уроците си по география и история. Това е част от първата европейска образователна платформа за интерактивно обучение „IEDU360.EU“ и е финансирана от Европейската комисия. Създадена е като съвместен проект на няколко европейски държави – Великобритания, Чехия, Италия и България, като водещият екип е на Фондация „Интерактивна България“. Платформата е базирана на иновативните 360° VR технологии, чрез които посетителите могат виртуално да“преживеят” материала. Тя прави учебния процес много по-модерен, по-бърз и ефективен и го поставя максимално близо до реалната среда. Очаква се с нея да се улесни учебният процес, като учениците ще подобрят с над 50% възприемането на изучавания материал. Изследвания показват, че подрастващите прекарват 80% от времето си в интернет, а повечето се запознават с мрежата много преди да тръгнат на училище. „Достъпът на децата до интернет и технологиите още от най-ранна възраст налагат необходимостта образованието да е модерно и интерактивно, за да им е интересно. Използваме това, че са в мрежата за нещо добро – да им помогнем в обучителния процес. Представянето на учебния материал под формата на виртуални турове дава възможност децата да се пренесат и в най-отдалечените и недостъпни места на планетата и да съпреживеят урока“, обяснява Иван Велков, председател на Фондация „Интерактивна България“. Иновативната web система IEDU360.EU е безплатна и в нея вече има стотици турове във виртуалната реалност и видео материали от няколко държави, които освен това са и на няколко езика. Създадените виртуални уроци могат постоянно да бъдат надграждани с широк набор от инструменти – текст, фотография, колаж, звук, видео, интеракция под формата на тестова игра. Специално за България – ученици и учители вече спокойно могат да използват много материали за обучение по история и география. Платформата може да се използва, както с VR очила, така и без очила от всички устройства.", "date": "2019.03.01", "title": "Виртуални турове в класните стаи водят учениците из света"}
{"url": "https://www.24chasa.bg/novini/article/7325016", "text": "Новият пилотиран кораб \"Федерация\" ще лети към Международната космическа станция (МКС) само в рамките на изпитанията му, предаде ТАСС. Постоянното му използване при стартове към МКС е икономически нецелесъобразно, заяви на пресконференция ръководителят на Роскосмос Дмитрий Рогозин. \"Няма никакъв смисъл да се лети с този кораб до МКС - каза той. - За целта трябва да се използва \"Союз\", тъй като новият пилотиран кораб е създаден за полети на хора до Луната и по-далеч. \"Федерация\" ще лети към МКС, но в рамките на изпитания, като се започне от първия полет през 2022 г. и след това през 2023, 2024 и 2025 г. Вече сме планирали тези изпитателни срокове. Корабът ще се скачва със станцията, ще отработим всички системи, свързани с връщането му. Той е предназначен за многократна употреба, но използването му в околоземното пространство, за полети до МКС, е икономически нецелесъобразно.\", предаде БТА. По думите му, новият кораб е по-тежък от пилотирания \"Союз-МС\" и е снабден с допълнителна защита, която му позволява да функционира извън магнитното поле на Земята. \"Корабът трябва да гарантира безопасността на екипажа в условия на повишена радиация - поясни Рогозин. - Това ще бъде много сложна скъпоструваща система.\" \"Федерация\" се разработва в ракетно-космическата корпорация \"Енергия\". Екипажът на кораба ще е четиричленен. В режим на автономен полет \"Федерация\" ще може да остава до 30 денонощия, а в състава на орбитална станция - до година.", "date": "2019.03.01", "title": "Корабът \"Федерация\" ще лети към МКС само за изпитания"}
{"url": "https://www.24chasa.bg/novini/article/7325033", "text": "Агенция „Пътна инфраструктура“ стартира обществените поръчки за избор на изпълнител за поддържане (превантивно, текущо, зимно и ремонтно – възстановителни работи при аварийни ситуации) на републиканските пътища за следващите 5 години. Както и досега, обществените поръчки са по райони - Северозападен, Северен централен, Североизточен, Югоизточен, Южен Централен и Югозападен, съобщиха от пресцентъра на АПИ. За Северозападен район обществената поръчка е в пет обособени позиции: • Обособена позиция № 1 – ОПУ Видин, с прогнозна стойност 14 300 000 лв. без ДДС. Дължината на пътната мрежа е 608,040 км; • Обособена позиция № 2 – ОПУ Враца, с прогнозна стойност 19 100 000 лв. без ДДС. Дължината на пътната мрежа е 646,050 км; • Обособена позиция № 3 – ОПУ Монтана, с прогнозна стойност 16 400 000 лв. без ДДС. Дължината на пътната мрежа е 622,626 км; • Обособена позиция № 4 – ОПУ Ловеч, с прогнозна стойност 18 400 000 лв. без ДДС. Дължината на пътната мрежа е 732,174 км; • Обособена позиция № 5 – ОПУ Плевен, с прогнозна стойност 18 600 000 лв. без ДДС. Дължината на пътната мрежа е 793,736 км. Общата прогнозна стойност на обществената поръчка е 86 800 000 лв. без ДДС. За Северен централен район обществената поръчка е в 5 обособени позиции: • Обособена позиция № 1 – ОПУ Велико Търново, с прогнозна стойност 23 200 000 лв. без ДДС. Дължината на пътната мрежа е 963,921 км; • Обособена позиция № 2 – ОПУ Габрово, с прогнозна стойност 12 100 000 лв. без ДДС. Дължината на пътната мрежа е 503,741 км; • Обособена позиция № 3 – ОПУ Разград, с прогнозна стойност 12 800 000 лв. без ДДС. Дължината на пътната мрежа е 505,400 км; • Обособена позиция № 4 – ОПУ Русе, с прогнозна стойност 12 600 000 лв. без ДДС. Дължината на пътната мрежа е 496,583 км; • Обособена позиция № 5 – ОПУ Силистра, с прогнозна стойност 13 700 000 лв. без ДДС. Дължината на пътната мрежа е 506,075км. Общата прогнозна стойност на обществената поръчка е 74 400 000 лв. без ДДС. За Североизточен район обществената поръъчка е в 4 обособени позиции: • Обособена позиция № 1 – ОПУ Варна, с прогнозна стойност 14 700 000 лв. без ДДС. Дължината на пътната мрежа е 647,014 км.; • Обособена позиция № 2 – ОПУ Добрич, с прогнозна стойност 18 400 000 лв. без ДДС. Дължината на пътната мрежа е 823 км; • Обособена позиция № 3 – ОПУ Търговище с прогнозна стойност 12 800 000 лв. без ДДС. Дължината на пътната мрежа е 523,3 км; • Обособена позиция № 4 – ОПУ Шумен с прогнозна стойност 14 300 000 лв. без ДДС. Дължината на пътната мрежа е 575,244 км. Общата прогнозна стойност на обществената поръчка е 60 200 000 лв. без ДДС. За Югоизточен район обществената поръчка е в 4 обособени позиции: • Обособена позиция № 1 – ОПУ Бургас, с прогнозна стойност 25 100 000 лв. без ДДС. Дължината на пътната мрежа е 1121,699 км; • Обособена позиция № 2 – ОПУ Сливен, с прогнозна стойност 14 000 000 лв. без ДДС. Дължината на пътната мрежа е 540,562 км; • Обособена позиция № 3 – ОПУ Стара Загора, с прогнозна стойност 20 700 000 лв. без ДДС. Дължината на пътната мрежа е 802,964 км; • Обособена позиция № 4 – ОПУ Ямбол, с прогнозна стойност 13 100 000 лв. без ДДС. Дължината на пътната мрежа е 596,272 км. Общата прогнозна стойност на обществената поръчка е 72 900 000 лв. без ДДС. За Южен централен район обществената поръчка е в 5 обособени позиции: • Обособена позиция № 1 – ОПУ Кърджали, с прогнозна стойност 15 500 000 лв. без ДДС. Дължината на пътната мрежа е 649.047 км; • Обособена позиция № 2 – ОПУ Пазарджик, с прогнозна стойност 15 600 000 лв. без ДДС. Дължината на пътната мрежа е 666.952 км; • Обособена позиция № 3 – ОПУ Пловдив, с прогнозна стойност 23 400 000 лв. без ДДС. Дължината на пътната мрежа е 918.793 км; • Обособена позиция № 4 – ОПУ Смолян, с прогнозна стойност 18 100 000 лв. без ДДС. Дължината на пътната мрежа е 538.842 км; • Обособена позиция № 5 – ОПУ Хасково, с прогнозна стойност 22 100 000 лв. без ДДС. Дължината на пътната мрежа е 1011.107 е км. Общата индикативна стойност на обществената поръчка е 94 700 000 лв. без ДДС. За Югозападен район обществената поръчка е в 4 обособени позиции: • Обособена позиция №1 – ОПУ Благоевград, с прогнозна стойност 19 800 000 лв. без ДДС. Дължината на пътната мрежа е 680 км ; • Обособена позиция № 2 – ОПУ Кюстендил, с прогнозна стойност 18 800 000 лв. без ДДС. Дължината на пътната мрежа е 619.423 км; • Обособена позиция № 3 – ОПУ Перник, с прогнозна стойност 12 100 000 лв. без ДДС. Дължината на пътната мрежа е 529.822 км; • Обособена позиция № 4 – ОПУ София, с прогнозна стойност 47 900 000 лв. без ДДС. Дължината на пътната мрежа е 1349.810 км Общата прогнозна стойност на обществената поръчка е 98 600 000 лв. без ДДС. Срокът за изпълнение на обществените поръчки е 5 години. Офертите на кандидатите за поддържане на републиканските пътища в Югозападен, Южен централен и Югоизточен район се подават до 17:30 ч. на 8 април 2019 г. За Североизточен, Северен централен и Северозападен район кандидатите могат да подават оферти до 17:30 ч. на 11 април 2019 г.", "date": "2019.03.01", "title": "АПИ стартира обществените поръчки за ремонт и поддържане на пътищата за 5 г."}
{"url": "https://www.24chasa.bg/novini/article/7325024", "text": "Светът не разполага с толкова финансови инструменти за отговор на предстояща криза, колкото през 2008 година, предупреди днес в София Кристалина Георгиева на представянето на новия индекс на Световната банка „Жени, бизнес и законодателство“. Георгиева, която временно изпълнява длъжността президент на Световната банка, допълни, че има ясни признаци за забавяне на глобалната икономика, но липсват възможностите за стимулиране на растежа чрез вече използваните мерки, предава  . „Днес това не е толкова лесно, именно защото на врата на световната икономика има огромно количество задлъжнялост, която пречи от това да излезем от тази криза“, коментира бившата еврокомисарка за бюджета. Задлъжнялостта на държавите трябва да се преодолее с иновации и производителност, допълни Кристалина Георгиева. Тя участва в представянето на индекс за равенството на жените, изготвен от експертите във Вашингтон. Едно от заключенията в изследването е, че светът е със 160 трилиона долара по-беден заради неравнопоставеността на двата пола.", "date": "2019.03.01", "title": "Кристалина Георгиева: Светът не разполага с инструменти срещу нова финансова криза"}
{"url": "https://www.24chasa.bg/novini/article/7325047", "text": "Председателят на Партията на справедливостта и помирението в Сърбия Муамер Зукорлич коментира днес за телевизия Пинк възможността САЩ да изтеглят силите си от Косово, като каза, че той има по-различна информация, предаде БТА. \"Информацията ми е, че те ще изтеглят от Бондстийл, но ще направят нова база на север от Бондстийл. Не знам доколко тази информация е достоверна, но по-скоро може да се случи така, отколкото да се изтеглят напълно от Косово\", каза Зукорлич. Медиите в Прищина съобщиха вчера, че след продължилите два дни разговори на американски представители с членове на косовските институции било казано, че ако Прищина незабавно не премахне митата върху стоките от Сърбия, Вашингтон ще изтегли военните си сили от Косово. \"Ако митата не бъдат отменени, ще има сериозни последици. Освен забраната за издаване на визи и прекратяването на помощта за сектора за сигурност, оставането в сила на митата и блокирането на диалога може да накарат САЩ да се изтеглят от базата Бондстийл\", каза неназован дипломат за прищинския вестник \"ГазетаБлиц\", цитиран от Танюг.", "date": "2019.03.01", "title": "Зукорлич: САЩ може да направят в Косово \nнова база, на север от Бондстийл"}
{"url": "https://www.24chasa.bg/novini/article/7324595", "text": " Леката кола и автобусът излезли извън платната за движение от удара. Инцидентът стана на пътя между Провадия и Дългопол. Загиналата жена е от Провадия, съобщиха от полицията.     Другите четирима са пострадали при пътни инциденти за денонощие. 77-годишен руски гражданин, постоянно пребиваващ у нас е приет за лечение със счупени ребра, фрактура на лумбален прешлен и травма на главата, след като при ляв завой по пътя между селата Господиново и Дюлино излетя от пътя и се заби с тойотата си в дърво. Мъжът е с опасност за живота. По случая има образувано досъдебно производство. Предполагаемата причина е несъобразена скорост. 67-годишен варненец не спря на стоп на кръстовището на улиците \"Петър Парчевич\" и \"Шипка\" в морската столица и блъсна волво, което се движело по пътя с предимство. След сблъсъка виновният шофьор се разминал с контузни наранявания. Пострадала е и 46-годишна жена, която пътувала с него. Тя е настанена за лечение с контузия на мозъка и фрактура на пръст. 82-годишна пенсионерка е със счупен крак, след като бе блъсната от фолксваген при маневра на заден ход. Жената била зад автомобила, а 24-годишният шофьор не я забелязал.", "date": "2019.03.01", "title": "77-годишен руснак се блъсна в дърво във Варненско, с опасност за живота е"}
{"url": "https://www.24chasa.bg/novini/article/7323289", "text": "Фалшив слух за интернет игра на име “Момо”, която кара децата да се нараняват, обиколи социалните мрежи в Европа в последната седмица. За лице на съществото Момо бе използвана японска статуя. Въпреки че слухът за играта върлува в интернет от няколко години, той се разпространи лавинообразно след съобщение във фейсбук на полицията в Северна Ирландия. То бе пуснато в събота и Именно там дебнела Момо, която ги карала да се самонараняват. В последствие криминалистите пуснаха уточнение, че няма такава игра. Въпреки това още от вторник съобщението започна да се появява и във фейсбук групи в България, но този път акцентът бе, че Момо изскачала в ютюб. То бе споделено десетки хиляди пъти. Разбира се, такава игра, камо ли изскачаща реклама в ютюб, не съществува. Това бе официално потвърдено от Британския център за безопасен интернет. Разследващи киберпрестъпления в България също бяха категорични, че става дума за фейк нюз. Самата Момо обаче е истинска. Момичето с изпъкнали очи, кафяви коси и призрачни крайници всъщност е скулптура, направена от Кейсуке Аисава от японската компания Link Factory. Тя прави реквизит и специални ефекти на филми на ужасите. Макар че е трудно да се проследи откъде точно тръгва слухът за предизвикателството, една от първите публикации се появява във фейсбук група на майки в Мексико през 2017 г. В англоезичния свят Момо за пръв път попада в гугъл тренд (класация за нещата, чието търсене се е покачило най-рязко - б.а.) през юли м.г. Тогава ютюбърът ReignBot качва в портала за видеообмен клип, в който обяснява, че Момо е измама. В него посочва, че слухът за предизвикателството е, че деца пишат на страшничката жена в уотсапа. Въпреки неговото опровержение Цитират се най-различни “експерти” по интернет безопасност, които съветват родителите да внимават какво правят децата им в глобалната мрежа. Дори се появява информация за 12-годишно момиче от Буенос Айрес, което се самоубило като част от Момо предизвикателството. Появяват се и много пародийни видеа в ютюб, които осмиват идеята за подобна игра. Паниката, която обзе родителите заради ментето Момо, много напомня на тази за играта “Син кит”. Митът за нея бе, че деца изпълняват различни задачи, с които се самонараняват за 50 дни, а последното предизвикателство е да се самоубият. В нея обаче имаше малко истина. Заради вълна от самоубийства на тийнейджъри в Русия Филип Будейкин създава група с това име в най-популярната тамошна социална мрежа - вконтакте. Будейкин дори бе задържан, но впоследствие всички обвинения срещу него бяха свалени. Оказа се, че той е създал групата, за да промотира музикалната си кариера. Въпреки че Момо е пълна измислица, това съвсем отбелязва “Ролинг стоун”. Изданието цитира есе на популярния хай-тек журналист Джеймс Брайдъл. В него се обяснява, че платформи като ютюб често се използват от създатели на съдържание, за да качват в тях видеа със смущаващо за малчуганите съдържание. Те вкарват в тях популярни детски герои, за да излъжат алгоритмите на сайта и той да ги промотира. Ютюб ги маха след доклад от потребителите си. Наскоро пък ютюб изгуби част от рекламодателите си, след като се разбра, че педофили си правят профили там и в коментари си обменят контакти и дори слагат линкове към видеа с детско порно. От компанията обясниха, че са изтрили всички профили, които са участвали в разпространението на кадрите. В България много майки написаха, че заради лъжливото съобщение за Момо децата им са уплашени. “Сега момчето ми казва, че го е страх да заспи, защото е повярвало на глупостите ви”, пише майка. В дискусията се включват и други родители. “Най-добре обяснете на децата си да ви питат за всичко, което са прочели в интернет, или просто ограничете достъпа им до определени сайтове”, съветва друга майка.", "date": "2019.03.01", "title": "Измамата “Момо” - как японска статуя стана лице на фалшива новина за  самоубиващи се деца (Обзор)"}
{"url": "https://www.24chasa.bg/novini/article/7324636", "text": "21-годишен мъж е влязъл вчера с нож в магазин в Бяла Слатина, започнал да отправя обиди, заплахи и закана за убийство, след което избягал. Това съобщиха от полицията във Враца. След издирване е задържан от полицейските служители. Сигналът е получен вчера в 15 часа. По случая е образувано досъдебно производство.", "date": "2019.03.01", "title": "21-годишен се закани да убива с нож, задържаха го"}
{"url": "https://www.24chasa.bg/novini/article/7324639", "text": "Криминалисти задържаха двама мъже, непосредствено след взломна кражба. На 22 февруари при проведена полицейска операция по противодействие на криминалната престъпност в ж.к.\"Люлин\" столични полицаи задържали двама криминално проявени мъже - 44-годишен от София и 46-годишен от Равно поле. Двамата са задържани непосредствено, след като влезли в жилището чрез разбиване на патронник на входната врата, разбили метална каса и отнели боен пистолет, пълнители с патрони, златни накити и пари. На адреса бил извършен оглед и по случая е образувано досъдебно производство. Криминалистите открили у тях отнетите при кражбата вещи и инструменти за взломяване и отключване на патронници. При последвали процесуално-следствени действия в жилищата и автомобилите им са иззети множество вещи и предмети съотносими към престъпната им дейност. След доклад на събраните материали в Софийска районна прокуратура двамата са привлечени като обвиняеми за престъпление по чл. 195 от НК. На 44-годишния е наложена мярка за неотклонение \"задържане под стража\" , а на другия - мярка \"подписка\".", "date": "2019.03.01", "title": "Хванаха двама мъже, разбили метална каса и взели пистолет, патрони, злато и пари"}
{"url": "https://www.24chasa.bg/novini/article/7324650", "text": "За археологически проучвания на откритата късноантична църква на обходния път на Габрово се осигурени 40 000 лева, съобщиха от Агенция \"Пътна инфраструктура\". Агенцията е обявила обществена поръчка за извършването на археологически изследвания на обекта, който е при км 19+580 от трасето на обходния път. Средствата са от бюджета на пътната агенция. Срокът за извършване на археологическите проучвания е 30 календарни дни. Кандидатите могат да подават офертите си на 15 април т. г.", "date": "2019.03.01", "title": "40 000 лева за археологическо проучване на църква до Габрово"}
{"url": "https://www.24chasa.bg/novini/article/7324646", "text": "Две момчета на 12 г. и 13-годишен са блудствали с петокласник, съобщиха от пловдивската прокуратурата. Гаврата е била извършена на 25 февруари т.г. в село Песнопой. Извършителите закарали жертвата във външната тоалетна на местното основно училище. Там извили ръцете на детето и го принудили да им прави орална любов. Свидетелка видяла, че водят пострадалото момче към WC-то, и се обадила на майка му. Пред родителите си петокласникът признал за случилото се. Семейството веднага подало сигнал в полицията. Инспектор от детска педагогическа стая от районното управление в Раковски вече е провел беседи с трите момчета и жертвата им. Води се разследване, което трябва да установи дали ученикът и друг път е бил обект на сексуално посегателство от тях.", "date": "2019.03.01", "title": "Три момчета се гаврят с петокласник в тоалетна на училище в пловдивско село"}
{"url": "https://www.24chasa.bg/novini/article/7324674", "text": "Бившият македонски премиер Никола Груевски е бил жертва на политическо преследване. Това заяви самият той в интервю за италианската телевизия РАИ. Той избяга в Унгария, за да избегне ефективна присъда за злоупотреби. \"Случаят, по който бях обвинен, е фалшифициран, знаех, че има план да ме убият зад решетките. Сега не мога да представя подробности, но винаги има някой, на когото пречите\", каза Груевски. Бившият премиер съобщи, че преди да напусне страната си, е изпратил писмо до еврокомисаря Йоханес Хан и до Федерика Могерини, както и до германския канцлер Ангела Меркел с молба да изпратят съдия от някоя от по-развитите страни в ЕС, който да разгледа документите по неговия случай. Според него обаче представителите на ЕС дори не били прочели писмото, посочва БТА. Груевски каза, че е дошъл в Унгария, защото тя има независими институции. Никола Груевски избяга от страната, след като съд в Скопие го осъди на 2 години затвор за злоупотреба с влияние. Той получи политическо убежище в Унгария.", "date": "2019.03.01", "title": "Никола Груевски: Сигурно щяха да ме убият в затвора"}
{"url": "https://www.24chasa.bg/novini/article/7324675", "text": "Американският президент Доналд Тръмп отказа да сключи лоша сделка на срещата на върха със севернокорейския лидер Ким Чен Ун, като по този начин не повтори грешката на 44-ия президент Барак Обама при сключването на Съвместния всеобхватен план за действие (СВПД) за ядрената програма на Иран. Това написа вчера в Туитър говорителката на Белия дом Сара Сандърс, предадоха ТАСС и БТА. \"Президентът Обама не се отказа от лоша сделка с Иран. Президентът Тръмп отказа да прави подобни грешки по отношение на Иран, Северна Корея или когото и да било. Президентът Тръмп поставя сигурността на американците над политиката\", написа Сандърс. На пресконференцията след втората среща на върха с Ким в Ханой Тръмп заяви, че севернокорейската страна е искала да постигне отмяната на всички санкции в замяна на затварянето на ядрения комплекс Йонбьон, но САЩ не ги устройва подобна сделка. От своя страна севернокорейският външен министър И Йон-хо подчерта на брифинг за тесен кръг журналисти, че по време на преговорите Пхенян е предложил само частична отмяна на санкциите, а не пълна, както твърди Тръмп, посочва ТАСС.", "date": "2019.03.01", "title": "Белият дом: Обама не се отказа от лоша сделка с Иран, Тръмп го направи"}
{"url": "https://www.24chasa.bg/novini/article/7324676", "text": "По повод 141 години от Освобождението на Република България на територията на София ще се проведат редица мероприятия за отбелязване на Националния празник на страната. Това съобщиха от пресцентъра на МВР. От 11 часа пред Паметника на Незнайния войн ще се проведе церемония по издигане на националното знаме на Република България и полагане на венци. По време на церемонията ще се проведат 20 артилерийски салюти. На подходите към Паметника на Незнайния войн ще бъдат изградени 6 контролно пропускателни пункта, където служители на НСО ще осъществяват пропускателен режим на гостите, акредитирани журналисти и граждани, желаещи да присъстват на церемонията. От 12 часа пред сградата на Администрацията на Президента на Р. България Националната гвардейска част ще извърши смяна на почетния гвардейски караул. От 18.30 часа на пл.„Народно събрание“ ще се проведе тържествена проверка заря по повод честване на Националния празник. За осигуряване на охраната на обществения ред и безопасността на официалните лица и гости, ще бъдат изградени два кръга на охраната, съвместно със служители на „Военна полиция”. Граждани ще бъдат допускани в обособения джоб на бул. „Цар Освободител”, откъм ул. „Г. С. Раковски”, както и по пътното платно на бул. „Цар Освободител” в отсечката от пл.„Народно събрание” до бул.”Васил Левски”, като района ще бъде отцепен с полицейска лента и тежки парапети. Журналистите ще бъдат проверявани при сградата на Народно събрание /служебен вход/, след което служители на НСО ще ги съпровождат до определените за тях места на стълбите пред централния вход на сградата на Народно събрание. През деня предстоят да се проведат множество различни по формат и сборни пунктове шествия и митинги по повод честванията на Националния празник в района на паметниците на Незнайния войн, Цар Освободител и Българския Опълченец. Напомняме на решилите да присъстват на събитията, че следва да спазват чл. 6, ал.1 от Закона за събранията, митингите и манифестациите и чл. 23, ал. 5 от Наредба № 1 за обществения ред и опазването на общинските имоти на територията на Столична голяма община, която гласи: „При провеждане на масови прояви на обществени места се забранява: внасянето на огнестрелно или хладно оръжие, както и на други предмети, предназначението или употребата на които би застрашило обществения ред, живота и здравето на присъстващите; забранява се посещението на лица в явно нетрезво или неадекватно състояние, както и ползването на предмети, предизвикващи силен шум.“ От Столична дирекция на вътрешните работа са предприети стриктни мерки за опазване на обществения ред, организация на движението и недопускане на нарушения в града. На 4 и 5 март на официално посещение в София ще пристигне делегация, водена от Председателя на правителството на Руската Федерация Н. Пр. г-н Дмитрий Медведев. На 4 март пред Паметника на Незнайния воин ще се състои церемония по официалното им посрещане. От СДВР са предприети всички необходими мерки за охраната на обществения ред и безопасността на движението по време на официалната визита. При необходимост поетапно ще бъдат затваряни улиците по маршрута на делегацията. От СДВР призовават гражданите и гостите на столицата да проявят търпение и разбиране, ако им бъде причинено евентуално неудобство.", "date": "2019.03.01", "title": "МВР със специални мерки в столицата за 3-ти март"}
{"url": "https://www.24chasa.bg/novini/article/7324682", "text": "След проверки в последните три дни на февруари при акция срещу сивия сектор при горивата са съставени 29 акта за установени административни нарушения, шест протокола за задължително предписание и са дадени 11 писмени разпореждания. Това информира МВР. От приходната агенция е запечатан един обект, а други шест предстои да бъдат запечатани. Три бензиноколонки, които мерят в ущърб на клиента, са запечатани от Метрологичната агенция, която извършва и анализ на взетите проби за установяване на качеството на разпространяваните горива.", "date": "2019.03.01", "title": "Над 30 акта са съставени за 3 дни при акция срещу сивия сектор при горивата"}
{"url": "https://www.24chasa.bg/novini/article/7324694", "text": "17-годишно момче от якорудското село Черна места попадна на шокираща находка вчера. Докато разхождал кучето си Джамал К., видял в стари бетонни складове в местността \"Раковец\" над Якоруда, мумифициран човешки труп. Незабавно е извикана полиция, пише  . Огледът установил, че трупът е на мъж, а около шията на мъжа има връзки тип \"свински опашки\". Трупът е закаран в моргата на болницата в Разлог за извършване на аутопсия. По първоначалани данни на съдебен лекар по тялото няма следи от насилие и вероятно се касае за самоубийство. Засега самоличността на трупа не е открита. Работата по случая продължава.", "date": "2019.03.01", "title": "Младеж откри мумифициран труп на мъж със \"свински опашки\" около врата"}
{"url": "https://www.24chasa.bg/novini/article/7324708", "text": "Националният изпълнителен комитет на НФСБ призова ВМРО да променят своето решение за самостоятелно явяване на евроизборите и да се върнат на масата на преговорите. В позиция, разпространена от пресцентъра на партията, се посочва още, че НФСБ са останали изненадани от  Не рушете трудно съграденото единство на патриотичния фронт, призовават от партията. В позицията се отбелязва, че ВМРО е прекратила разговорите едностранно и без предизвестие. \"Водени от дълга си към нашите избиратели и желанието да бъдем единни в името на бъдещето на България, ние за пореден път подаваме ръка на партньора ни ВМРО. Убедени сме, че родолюбивите идеали, които отстояваме заедно в българския Парламент, не трябва да бъдат жертвани заради лични интереси и тяснопартийни егоизъм и амбиции\", се казва още в разпространената позиция. От НФСБ припомнят, че именно те са в основата на обединението още през 2014 г., както и в днешното 44-то Народно събрание, и че партията е извършила саможертва като е оттеглила своята кандидатура на президентските избори през 2016 г., отстъпвайки на колегите от ВМРО и \"Атака\" президентското и вицепрезидентското място. По думите им това е донесло най-високия успех за патриотичното обединение в цялата история на България. Убедени сме, че единението ни прави по-силни, посочват от НФСБ.", "date": "2019.03.01", "title": "НФСБ: ВМРО да променят решението си за самостоятелно явяване на евроизборите"}
{"url": "https://www.24chasa.bg/novini/article/7324709", "text": "Ямболският районен съд отложи делото за взривовете в базата за утилизация на боеприпаси край пътния възел \"Петолъчката\" на 5 юни 2012 година, съобщи  прокурорът по делото Милен Божидаров, предава БТА. Разпитани са всички 60 свидетели по делото. Съдебният процес ще продължи в края на март с изслушване на вещите лица и представяне на техническите и ДНК експертизи, допълни той. Подсъдими са собственикът на базата Десислав Делев, началникът на производството Иван Пеев и проектантът по взривните работи във фирмата Иван Табов. Те са обвинени, че при изпълнение на договор с Министерството на отбраната са държали и работили с взривни вещества, като не са взели необходимите мерки за сигурност при тяхното унищожаване. При взривовете в базата за утилизиране на боеприпаси \"Стралджа-Мараш\" загинаха трима работници, а осем бяха ранени. На земеделски насаждения, къщи, промишлени и селскостопански сгради наоколо бяха нанесени щети, които се оценяват на около 60 милиона лева. Няколко месеца след експлозиите военни подразделения прочистваха района от невзривени боеприпаси и останки от тях.", "date": "2019.03.01", "title": "Ямболският районен съд отложи делото за взривовете край \"Петолъчката\""}
{"url": "https://www.24chasa.bg/novini/article/7324710", "text": "Поредица от срещи започват експертите на НАП с браншови, работодателски и професионални организации по повод предстоящите промени в Наредба Н18/2006. Целта на срещите е да бъдат обсъдени дискусионните моменти в нормативния акт и необходимите стъпки за привеждане на дейността на търговците в съответствие с новите изисквания. На първата среща с бизнеса представители на НАП се срещнаха с членовете на Българската асоциация по информационни технологии (БАИТ), Българската стопанска камара и Българската е-комерс асоциация. В следващите седмици ще бъдат проведени срещи с представители на туристическия бранш, медицинските услуги, фармацевтичния сектор, финансово-счетоводната общност, търговията с горива, ритейл сектора и други. Това съобщиха от Националната агенция за приходите. По време на дискусията бяха обсъдени въпроси за адаптирането на т.нар. ERP системи към новите изисквания, отразяването на авансови и частични плащания в софтуерите за управление на продажбите, механизмите за отчитане на оборотите при разносната и мобилна търговия; фискалните правила за онлайн магазините и множество технически въпроси. Междувременно стана ясно, че проектът за изменение на Наредба Н18 вече е публикуван за обществено обсъждане на сайта на Министерството на финансите и предвижда следните по-важни срокове: 29.03.2019 г. Собствениците на електронни магазини, стартирали дейност преди 29 декември 2018 г. и получаващи плащания, изискващи издаване на фискален бон /в брой, с банкови карти и др./, подават информация в НАП чрез портала за електронни услуги на агенцията. 31.03.2019 г. 1. Смяна или модифициране на касовите апарати на регистрираните по ДДС лица, които не ползват софтуер за управление на продажби в търговските обекти /СУПТО/. 2. Бензиностанциите посочват данни за размера на ДДС, акциз, покупна и продажна цена на горивата във всяка касова бележка. 30.06.2019 г. 1. Смяна или модифициране на касовите апарати на нерегистрираните по ДДС лица, които не ползват СУПТО. 2. Смяна на електронните системи с фискална памет на бензиностанциите. 30.09.2019 г. Всички търговци - независимо от това дали са или не са регистрирани по ДДС, използващи СУПТО, трябва да сменят или модифицират касовите си апарати и да приведат използвания от тях софтуер в съответствие с нормативните изисквания. От 1 октомври 2019 г. софтуерът следва да управлява всички фискални устройства, намиращи се в търговския обект. 31.12.2019 г. Ползвателите на Интегрирани автоматизирани системи за управление на търговската дейност (ИАСТУД), най-често внедрени в големите търговски вериги, ги привеждат в съответствие с изискванията на наредбата", "date": "2019.03.01", "title": "НАП и бизнесът обсъждат прилагането на Наредба Н-18"}
{"url": "https://www.24chasa.bg/novini/article/7324724", "text": "Астрономи намериха няколко обяснения за загадъчното поведение на междузвездния астероид Оумуамуа, който увеличи скоростта си, напускайки Слънчевата система, съобщи Сайънс нюз. Макар някои учени да смятат, че това небесно тяло е космически кораб на извънземни, анормалните изменения в скоростта му могат да се дължат на естествени причини. Според астронома Амая Моро-Мартин от Института на космическия телескоп в Балтимор, ускорението на астероида Оумуамуа се обяснява с въздействието на слънчевата светлина върху повърхността му и с малката му маса. При това небесното тяло вероятно е с пореста структура, образувана от слепени частици лед. В такъв случай плътността на астероида е 0,00001 грама на куб. см, а това го прави крехък. По мнението на Зденек Секанина от Лабораторията за реактивни двигатели на НАСА в Калифорния, Оумуамуа е останка от комета, лишена от лед и летливи газове. Резултатите от компютърно моделиране показаха, че подобни небесни тела са порести фрагменти, които са лишени от летливи вещества, съставени са от слабо свързани помежду си частици прах и притежават екзотична форма. Те са с по-голяма плътност в сравнение с предполаганата от Моро-Мартин, но са крехки. Астрономът Грегъри Лафлин от Йейлския университет смята, че Оумуамуа е несъдържащ газове къс лед. Той отделя ускоряваща го струя водна пара, която космическият телескоп \"Спицър\" не е успял да открие. Оумуамуа е първият открит от човека междузвезден обект. Астероидът с форма на пура е дълъг 400 метра и с диаметър около 30 метра. Обектът бе открит през октомври 2017 г. на разстояние 0,25 астрономически единици от Земята. Учени заключиха, че Оумуамуа съдържа много лед, макар да не бяха наблюдавани признаци за дегазация при минаването на астероида близо до Слънцето. Когато обектът започна да напуска Слънчевата система, скоростта му неочаквано се увеличи, а не намаля, както прогнозираха астрономите", "date": "2019.03.01", "title": "Оумуамуа - космически кораб на извънземни или останка от комета, лишена от лед"}
{"url": "https://www.24chasa.bg/novini/article/7324732", "text": "Ако до 20 дни не се промени заплащането на професионалистите по здравни грижи - медицински сестри, акушерки, лаборанти, медицински сестри в ясли и детски градини, рентгенови лаборанти, кинезитерапевти, рехабилитатори и др., започваме протест на палатки. Това каза пред журналисти Мая Илиева, медицинска сестра в частна болница, след среща на контактна група от протестиращите с министъра на здравеопазването Кирил Ананиев, предаде БТА. Професионалисти по здравни грижи протестират пред Министерството на здравеопазването с искане лечебните заведения да не са търговски дружества, увеличаване на възнагражденията им, като стартовата заплата да е равна на две минимални заплати, заплащане по 3 лв. на час нощен труд, промяна в категорията труд от трета на втора и др. Даването на този 20-дневен срок, който министърът сам постави, е по-скоро отлагане на протестите ни, не вярвам за толкова кратко време нещо да се промени, каза още Илиева. Главната медицинска сестра в болницата в Девин Диана Чаушева също потвърди след срещата, че ще изчакат срокът да мине и няма да се откажат от исканията си. Имаме надежда, че поне ще ни чуят, те са наясно с проблемите ни, но лошото е, че искането ни да се премахне търговският статут на болниците ще се постигне изключително трудно, тъй като за това е нужна волята на управляващите и законодателни промени, добави още тя. Притесненият ни са и за това, че няма ясно разписани правила за разпределянето на средствата в лечебните заведения, както и това дали наистина всички допълнителни средства ще бъдат за възнаграждения. По думите й министър Ананиев е обещал, че ще следи стриктно потока на парите и ще се срещне с директорите на болниците.", "date": "2019.03.01", "title": "Мед. сестра: Ако до 20 дни не се промени заплащането в сектора, започва протест на палатки"}
{"url": "https://www.24chasa.bg/novini/article/7324350", "text": "Турският министър на правосъдието Абдулхамит Гюл е подновил искането за екстрадиция на лидера на Фетхуллахистката терористична организация /ФЕТО/ в писмо до новоназначения американски министър на правосъдието Уилям Бар, предаде Анадолската агенция, позовавайки се на съобщение на правосъдното министерство. В писмото Гюл подчертал важността на екстрадицията на живеещия в САЩ ислямски проповедник Фетхуллах Гюлен и на други членове на ФЕТО, смятани за организатори на опита за преврат в Турция от юли 2016 г, предава БТА. Турският министър призовал американските власти да задълбочат разследването за разкриване на \"истинското лице\" на ФЕТО. Според турските власти Гюлен и неговата организация стоят зад опита за преврат от 15 юли 2016 г., при който бяха убити 251 и ранени близо 2200 души. Анкара няколко пъти е искала екстрадицията на Гюлен.", "date": "2019.03.01", "title": "Турция повтори искането си за екстрадиция на Фетхуллах Гюлен от САЩ"}
{"url": "https://www.24chasa.bg/novini/article/7324358", "text": "Цялата столична полиция и част от жандармерията ще е на работа при посещението на Дмитрий Медведев в София, каза пред журналисти Борислав Муеров от СДВР. Районите около \"Ал.Невски\", МС, президентството и парламента ще бъдат затваряни, предаде БТА. Засилени мерки за сигурност и сериозни проверки ще има на 3 март в центъра на София, поетапно ще бъдат затвярани площадите около паметника на Незнайния войн и около НС. Освен това в София има и мач между Славия и Левски точно на 3 март вечерта. Пътната полция в София очаква още утре да има проблеми с движението, заради Задушница.", "date": "2019.03.01", "title": "Цялата столична полиция и част от жандармерията пазят Медведев в София"}
{"url": "https://www.24chasa.bg/novini/article/7324301", "text": "Министърът на регионалното развитие и благоустройство Петя Аврамова съобщи по време на парламентарния контрол, че по процедурата \"Енергийна ефективност в периферните райони - 2\" по оперативна програма \"Региони в растеж\" /ОПРР/ са одобрени за финансиране 32 проектни предложения на 19 общини - бенефициенти от четвърто ниво на националната полицентрична система на обща стойност на безвъзмездната помощ над 32,9 млн. лева. Проектите са за подобряване на енергийната ефективност на многофамилни жилища, на сгради от общинската и държавна администрация, както и от общинската социална и образователна инфраструктури, предаде БТА. Процедурата е продължение на първата мярка за енергийна ефективност в периферните райони по програмата, по която са сключени 170 договора за над 167 млн лева. Крайната цел е подобряване на показателите на сградния фонд в малките градове и повишаване на качеството на въздуха и условията за живот там, каза министър Аврамова. В отговор на друг депутатски въпрос по оперативната програма, министър Аврамова каза, че на провеждащото се заседание на Комитета за Наблюдение на програмата, Управляващият орган /УО/ на програмата ще предложи да се одобри подход, при който общините - бенефициенти по ос 1 \"Устойчиво интегрирано градско развитие\", да могат да използват спестения след провеждане на обществени поръчки финансов ресурс по сключените договори за безвъзмездна помощ за изпълнение на нови проекти от инвестиционните си програми. Министърът каза, че това трябва да стане при спазване на насоките за кандидатстване по процедурата или за покриване на допустим собствен принос, включен във вече сключените договори за безвъзмездна помощ. Изключение се прави само са проектите, които са структурирани като генериращи приходи. УО миналата година допусна възможността общините да актуализират инвестиционните си програми в периода 2018 - 2019 г. с нови проектни идеи по определени инвестиционни приоритети, напомни министърът. По думите й така УО ще позволи на общините да използват спестените след провеждане на обществени поръчки финансови средства. Към момента, в резултат на сключените анекси към договорите за безвъзмездна помощ на общините, след провеждане на обществените поръчки този ресурс възлиза на 5,4 млн. лева. Очаква се след обявяването на тази възможност общините да поискат сключване на допълнителни споразумения за намаляване на стойностите по безвъзмездната финансова помощ, което ще доведе до значително увеличаване на ресурса за финансиране на проектите по определени инвестиционни приоритети, коментира министърът. Министърът отбеляза, че общият спестен ресурс по всички приоритетни оси е около 24 млн. лева и се очаква да нарасне след сключването на анекси.", "date": "2019.03.01", "title": "По \"Енергийна ефективност в периферните райони - 2\" са одобрени проекти за над 32,9 млн. лв."}
{"url": "https://www.24chasa.bg/novini/article/7324370", "text": "Финансовият министър Владислав Горанов не е в конфликт на интереси, установи Комисията за противодействие на корупцията и отнемане на незаконно придобитото имущество (КПКОНПИ). Решението е взето на 20 февруари. Проверката показала, че няма наличие на частен интерес от страна Горанов, който да повлияе върху безпристрастното и обективно изпълнение на правомощията или задълженията му по служба и упражнено властническо правомощие, повлияно от частния интерес. Проверката започна след публикации в медиите и сигнал до комисията. В тях се твърдеше, че Горанов ползва безплатно апартамент в комплекс \"Есте\", който му е предоставен от неговия кръстник Иван Сариев. В сигнала се казвало още, че Горанов живее в апартамента от 2012 г. и до момента не го  декларирал. Синът на кръстника му Христо пък започнал работа в Министерството на финансите и като експерт участвал в комисии по обществени поръчки по времето, когато Горанов бил министър на финансите. Други изложени твърдения в сигнала били, че Владислав Горанов  надзиравал строежа и посещавал вилата, която е на името на Снежана Сариева, съпруга на Иван Сариев. Горанов бил изслушан от комисията на 6 февруари. Пред председателя й Пламен Георгиев и четиримата членове той обяснил, че жилището, което е обявил в декларацията си пред КПКОНПИ ползва от 2012г. и му е предоставенo от неговия кръстник. Горанов заплащал всички битовите сметки и данъците. Със Сариев се познавали от 2001г., когато той бил директор на дирекция в Министерството на финансите и запознанството им преминало в приятелство. В последствие Сариев станал негов кръстник, както и на двамата му сина. Той разказал, че през май 2012 г., когато се случило силното земетресение в Пернишка област, заедно със семейството си живеел в апартамент на 10 етаж. Тогава децата му били много малки и неговата съпруга се е изплашила за тях. Уплахата се превърнала в проблем по отношение на обитаването на жилището. В неформален разговор Горанов споделил за това със Сариев и той му предложил да се преместят да живеят в жилището, което е закупено от неговото семейство и към онзи момент не се ползвало. Горанов приел и се преместили със семейството му. По отношение на назначаването на сина на Сариев - Христо, министърът казал, че никой не го е търсил за съдействие. Той получил докладна записка от тогавашния шеф на дирекция \"Икономическа и финансова политика\", в която се предлагало да се назначи Христо Сариев по заместване на мястото на служител, който бил командирован в Брюксел за 4 г. След извършена справка в Министерството на финансите, не се установило Иван или Снежана Сариеви, както и всички фирми, в които те имат участие, да са се включвали в обществени поръчки, които да са били в предметния обхват или в ресора на ведомството. По отношение на твърденията в медийните публикации, че е посещавал вилата, той обяснил, че тя не е негова собственост, а е ходил на гости при Иван Сариев. Комисията снела сведения и от семейство Сариеви. Предоставени били и разпечатки за плащания на сметки за ток, топлоенергия и вода за периода от юли 2012 до ноември 2018 г., както и за данък сгради и такса смет. От разпечатките ставало ясно, че битовите консумативи са плащани от министъра. От друг документ пък се разбирало, че на 6 февруари 2015 г. Христо Сариев подал молба да бъде назначен за младши експерт в дирекция „Икономическа и финансова политика“, отдел „Институционално правен“ по заместване. По времето, когато е работил в дирекцията, той не получавал по различно възнаграждение от останалите служителите, заемащи същата длъжност, в същата дирекция, за същия период, посочват от комисията. Не се ползвал с привилегии, които да го поставят в различно от останалите служители положение. На 28 декември 2015 г. напуснал по свое желание. Той участвал в една обществена поръчка за времето, докато изпълнявал длъжността младши експерт. След извършена цялостна проверка станало ясно, че нито една от явилите се фирми по тази процедура не е свързана с неговото семейство. По отношение на жилището, в което Горанов живее, комисията е установила, че той и Сариев не са свързани лица по смисъла на закона. Поради това се изключва възможността да бъде направен извод за наличието на свързаност между лицата, казват от комисията. Препис от решението е изпратен на прокуратурата и съда.", "date": "2019.03.01", "title": "\"Антикорупция\": Финансовият министър не е в конфликт на интереси (Обновена)"}
{"url": "https://www.24chasa.bg/novini/article/7324394", "text": "Тази година държавата дава 450 000 лева на НПО по програми срещу домашното насилие, каза правосъдният министър Цецка Цачева по време на парламентарния контрол, предаде БТА. Една от целите е реинтеграция на жертвите. Продължава и поддържането на национална информационна линия за жертви на домашно насилие. Миналата година за превенция срещу домашното насилие на 17 НПО са дадени 360 000 лева. Намалява броят на жалбите срещу България в Съда по правата на човека в Страсбург /ЕСПЧ/, каза правосъдният министър Цецка Цачева от парламентарната трибуна. Страната ни вече е вън от списъка на десетте най-често осъждани за нарушени човешки права. Въпреки това, Цачева призна, че проблемът с пренаселеността в софийските арести остава. Той се породил след промените в закона, според които всички задържани за корупция вече са довеждани в София заради подсъдността на тези престъпления пред спецсъда. Арестите в Сливен и Габрово са сред тези с най-лоши условия, каза Цачева и уточни, че те са строени отдавна.", "date": "2019.03.01", "title": "Държавата дава 450 000 лева на НПО по програми срещу домашното насилие през 2019 г."}
{"url": "https://www.24chasa.bg/novini/article/7324382", "text": "Китай се надява, че Съединените щати и Северна Корея могат да проявят търпение, да правят компромиси и да продължат да разговарят. Най-високопоставеният представител на управляващата Китайска комунистическа партия по външната политика Ян Цзечъ е казал това на държавния секретар Майк Помпейо в телефонен разговор днес, предаде Ройтерс, като се позова на китайското министерство на външните работи. Ян и Помпейо са разговаряли след срещата между президента на САЩ Доналд Тръмп и севернокорейския лидер Ким Чен Ун във виетнамската столица Ханой, която завърши без споразумение, предава БТА. Ким може да запознае утре китайския президент Си Цзинпин с резултатите от срещата си с Тръмп, съобщи южнокорейската информационна агенция Йонхап, цитирана от ТАСС. По данни на Йонхап, която се позовава на свои източници, севернокорейският лидер ще отпътува от Виетнам утре сутринта. По обратния път към Северна Корея Ким ще спре в Пекин, където може да се срещне със Си.", "date": "2019.03.01", "title": "Китай: САЩ и Северна Корея да проявят търпение и да продължат да разговарят"}
{"url": "https://www.24chasa.bg/novini/article/7324400", "text": "Американка от щата Тенеси беше глобена с 1000 долара за това, че колата й оставила в снега петно с формата на пенис, пише в. \"Мирър\", цитиран от БТА. Собственичката на автомобила, представяща се с името Катрин, се е оплакала в Редит. \"Преди няколко седмица наваля съвсем малко сняг. Аз и мъжът ми отидохме на работа с колите си. Не след дълго получих съобщение за глоба. Оказа се, че хазяите на блока, в който живеем, са ме глобили с 1000 долара. След като тръгнах да проверявам случая, те ми показаха причината. По имейла ми пуснаха снимка на контура, очертан в снега, от моята \"Хонда\", когато съм отишла на работа. Оказа се, че ненаваляната от снега форма е на огромен пенис. Възмутен съкооператор заснел неприличния кадър и го изпратил на хазяите да вземат мерки\". Катрин оспорила глобата с мотива, че тя не е отговорна за контура, който ще остави нейният автомобил, след като го навали снегът. След жалбата хазяите отменили глобата.", "date": "2019.03.01", "title": "Глобяват американка с 1000 долара, колата й оставила петно с формата на пенис"}
{"url": "https://www.24chasa.bg/novini/article/7324391", "text": "За втора поредна година 40-метрова мартеница се спуска от Лакатнишките скали по повод Баба Марта, предава  . Алпинисти са провесили голямата мартеница на скалите, като им е отнело около час, за да я пренесат до горе. Въпросната мартеница е символ на дружбата между 2 села - Гара Лакатник и село Миланово.", "date": "2019.03.01", "title": "Спуснаха 40-метрова мартеница от Лакатнишките скали"}
{"url": "https://www.24chasa.bg/novini/article/7324388", "text": "Важно е жената да се приема като равна и да не се налага да полага повече усилия, за да преодолява предразсъдъци, заяви вицепремиерът и министър на външните работи Екатерина Захариева днес на форума \"Жени, бизнес и законодателство 2019\", предава БТА. Тя изрази гордостта си, че България е на челните места на индекса на Световната банка, свързан с правата на жените, и отбеляза, че е важно да променим не само законите, но преди всичко мисленето и манталитета. Захариева отбеляза, че от 193 държави в ООН, само 28 от министрите на външните работи в световен мащаб са жени. Външният министър посочи, че нашият регион - Централна и Източна Европа, има какво да покаже на останалата част от света за това как се постига баланс. Захариева даде пример, че в България двама от вицепремиерите са жени. Тя отбеляза, че, въпреки, че у нас няма изискване по закон, за парламентарните избори на партията, от която е избрана, листите са били балансирани и жените и мъжете са били 50 на 50. Горда съм, че сме на първо място по жени в науката, и то в инженерни специалности, на първо място по студенти жени в ай ти сектора - 33 процента, на първо място по ай ти инженери жени - 27 процента, заяви още Екатерина Захариева. Това са все примери, които показват, че ние трябва не само да си говорим за това, но и да показваме и доброто, което сме направили, Централна и Източна Европа може да бъде добър пример, коментира тя. Омбудсманът Мая Манолова разказа, че през 1924 г. група чиновници и служители от различни министерства пишат официален документ до премиера, наречен \"Изложение за нахлуването на жените в държавното учреждение\", в който казват, че жената периодически боледува, че нашата жена е израснала като майка и домакиня и се оказва неподготвена да заеме достойното място на държавна служителка. За близо 100 години ситуацията на работещите жени се е променила, но не се е променила достатъчно, за да се оцени капацитетът на работещата жена, коментира Манолова. Тя даде пример, че през 2016 г. средната работна заплата за мъжете е била 1054 лева, а за жените - 842 лв. Над 42 процента от жените получават минимална пенсия от 200 лева, отбеляза още омбудсманът. Манолова подчерта, че има и добри новини - присъствието на толкова много жени на високи позиции в политиката, в дипломацията, в бизнеса, в международни институции. Те, по думите й, стават пример за подражание и пречупване на стереотипите. Омбудсманът обърна внимание и на темата за домашното насилие и посочи, че 2018 г. е била с отрицателен знак в това отношение. Повече от 24 жени бяха пребити и убити в своите семейства, а в началото на тази седмица пак бяхме свидетели на такъв случай, посочи Манолова. Тя постави и въпроса какво правят жените на високи позиции, които имат трибуна и лостове, срещу насилието над жени, за приемането на адекватно законодателство, строги санкции и поне още един кризисен център за жертвите на домашно насилие.", "date": "2019.03.01", "title": "Захариева: От 193 държави в ООН само 28 от външните министри в световен мащаб са жени"}
{"url": "https://www.24chasa.bg/novini/article/7324420", "text": "В навечерието на 3 март Кралят на валса - Андре Рийо, който ще има два концерта в София през юни, подготви и изпълни химна на България. С него, той поздравява своите български почитатели и всички българи. Записът е направен в студиото на маестрото в Маастрихт, където репетират музикантите от неговия оркестър „Йохан Щраус”. Многонационалният състав на хора успешно се справя с непознатия български език и думите на българския химн. Сред музикантите на Андре Рийо вече 23 години е и българката Кремена Минева, която вероятно съветва маестрото кои мелодии са близки до сърцето ни, коментира  Холандския цигулар ще постави концертите си пред българската публика в зала „Арена Армеец” на 8 и 9 юни.", "date": "2019.03.01", "title": "Кралят на валса Андре Рийо изпълни химна на България (Видео)"}
{"url": "https://www.24chasa.bg/novini/article/7324427", "text": "Християндемократическите партии от Белгия и Люксембург настояват за изключването на унгарския премиер Виктор Орбан от Европейската народна партия, предаде Асошиейтед прес. В писмо до ръководството на ЕНП двете сродни белгийски и люксембургската партия настояват за изключването на Орбан, защото той \"действа в шокиращо противоречие\" с ценностите на ЕНП, предава БТА. Лидерът на белгийската франкофонска партия Демократично-хуманистичен център Максим Прево каза днес, че \"ексцесиите на Орбан вече станаха недопустими и не могат повече да бъдат подкрепяни\". АП припомня, че неотдавна Орбан започна кампания срещу члена на ЕНП и председател на Европейската комисия Жан-Клод Юнкер заради това, че бил твърде мек по въпросите на имиграцията и го обвини, че отваря границите на ЕС за безконтролна миграция.", "date": "2019.03.01", "title": "Християндемократите от Белгия и Люксембург искат изключване на Орбан от ЕНП"}
{"url": "https://www.24chasa.bg/novini/article/7324436", "text": "4 , не е била заразена с морбили, потвърдиха от РЗИ Варна. Според експертите жената е имал всички симптоми на заразната болест, но лабораторните изследвания, направени в София, са отрицателни. Първоначалната диагноза бе за морбили, заради симптомите и типичния за заболяването обрив. Затова от РЗИ Варна са предприети всички необходими мерки. Взети са проби и от приятеля на жената, който се върнал скоро от Украйна, както и нейни колеги и познати, в които е била в контакт. Оказа се, че всички проби за морбили са отрицателни.", "date": "2019.03.01", "title": "Във Варна няма случай на морбили"}
{"url": "https://www.24chasa.bg/novini/article/7324452", "text": "Русия и Израел вероятно решиха да дадат отговор на внезапната визита, която сирийският президент Башар Асад своеволно направи в Техеран. На такива изводи навежда разпространеното в руската и израелската преса съобщение за създаването от Москва и Ерусалим на съвместна работна група за изтегляне на чуждестранните сили от територията на Сирийската арабска република. Инициативата бе лансирана на срещата на двамата лидери - Владимир Путин и Бенямин Нетаняху. Както казват експертите, формирането на групата демонстрира най-вече, че разривът между Русия и Иран непрекъснато расте. За идеята да се създаде съвместна група съобщиха както руските, така и израелските медии, позовавайки се на свои източници. Уточнява се, че този механизъм предполага участието и на други държави, които също са заинтересовани от очистването на Сирия от \"излишни\" формирования. Не се посочват никакви допълнителни подробности относно плана. Посолството на Израел в Москва отказа да даде на \"Независимая газета\" каквито и да са коментари по темата. Така че за целите и задачите на съгласувания между Русия и Израел проект може да се съди само по контекста. Не е трудно да се досетиш, че краен адресат на тази инициатива са преди всичко Иран и вярната му \"Хизбула\". Тяхното изтегляне от Сирия е главното, към което се стреми израелското ръководство в преговорите си с Русия, посветени на следвоенната ситуация в републиката. Москва признава необходимостта от \"деиранизация\" на Сирия, но съдейки по последните събития, на нея й е все по-трудно да контролира този процес. Истински имиджов удар за Кремъл стана посещението на Асад в Техеран, където той се срещна не само с президента, но и с върховния лидер Али Хаменей. От срещата отсъстваше външният министър на Иран Мохамад Джавад Зариф, но в залата за преговорите можеше да бъде видяна влиятелната фигура на Корпуса на гвардейците на ислямската революция генерал Касем Сюлеймани. Броени часове след тази среща Зариф написа, че желае да се оттегли от министерския си пост, което източници на западната преса пряко свързаха с визитата на Асад. По-късно стана известно, че президентът Хасан Рохани не е приел оставката. Както и да се погледне, пристигането на сирийския лидер в Техеран свидетелства за желанието му да запази иранското участие в сирийските работи. А това означава, че създаването на руско-израелската група трябва да се разглежда като следствие от тази визита и като резултат от недоволството на онези трезви глави на Смоленския площад (руското външно министерство - бел.ред.), които смятат, че Иран е прекалил с гостоприемството на чуждата страна. \"Да, руско-иранските противоречия в Сирия очевидно нарастват\", каза пред \"Независимая газета\" директорът на Центъра за ислямски проучвания при Института за иновационно развитие Кирил Семьонов, коментирайки съобщенията за руско-израелската група. Анализаторът дава за пример инцидента в района на сирийския град Шата (провинция Хама), където преди месец се сблъскаха две подразделения на сирийската правителствена армия - четвърта дивизия, командвана от брата на президента - Махер, и пети корпус. Проблемът е в това, че четвърта дивизия е под контрола на Иран, който не би се отказал да укрепи позициите си в стратегически важната равнина Ал Габ (където се намира град Шата). Руската страна разбра това, отбелязва германското списание \"Шпигел\", и изразява мнение, че именно Москва е прехвърлила там пети корпус, който по стечение на обстоятелствата се сблъска със силите на Махер Асад. \"Вероятно визитата на Асад не е била съгласувана нито със Зариф, нито с Москва, - потвърди Семьонов. - На този фон Иран е готов да предостави на Асад финансиране и да построи 200 000 нови жилища. Тоест, Техеран възнамерява не само да запази, но и да укрепи собствената си \"ос\", в която Дамаск е ключов елемент. С оглед на явната антиизраелска насоченост на тази ос, Москва не може да не изпитва безпокойство.\" Коментирайки желанието за създаването на двустранната група, експертът на Руския съвет по международните дела Антон Мардасов заяви: \"Остава неясно дали това може да се смята за едностранно желание на Нетаняху, който вече работи по всички въпроси в този формат, или за съвсем нов механизъм за изтегляне на чуждестранните сили. Ако се има предвид последното, за премахването (на чуждестранните военизирани формирования - бел. НГ) е нужна подкрепата поне на част от сирийския военен елит, тъй като в югозападната част на Сирийската арабска република продължават да действат различни опълчения\". Експертът смята, че инициативата на Путин и Нетаняху е конюнктурно решение, тъй като политическото уреждане или неговата имитация така или иначе изискват изтегляне на чуждестранните войски. Освен това Мардасов смята, че такова решение се очаква да има крайно болезнен отзвук в Техеран, защото то показва: Русия, най-малкото декларативно, би искала да спомогне за изтеглянето на различните формирования, които се намират под негов (ирански - бел.ред.) контрол. Не трябва да се изключва и вариантът за предизборен характер на подобни \"инициативи\". Външната политика заема не последно място в разгарящата се борба за израелския Кнесет, където партията на премиера - \"Ликуд\", рискува след броени дни да изгуби своите позиции заради струпалите се върху главата на нейния лидер корупционни дела. А това означава, че Нетаняху трябва да предприема спешни мерки, за да заработи точки на вътрешнополитическата арена. А досега нито премиерът, нито неговите преговарящи се оказват способни да натрупат такива точки на фронта на борбата с палестинските групировки. (БТА)", "date": "2019.03.01", "title": "Израел помага на Русия да оформи развода с Иран"}
{"url": "https://www.24chasa.bg/novini/article/7324434", "text": "Роженски събор ще има тази година, събитието е включено в Националния културен календар, съобщи на пресконференция днес кметът на Смолян Николай Мелемов. Община Смолян остава организатор на фолклорната част на Рожен'2019. Съборът на народното творчество и животновъдство ще се състои от 19 до 21 юли, а организатор е сдружение \"Рожен - наследство в бъдещето\", предаде БТА. След 2015 г. традицията на Роженския събор с над век история е продължена като празник на фолклора, народните занаяти и животновъдството като поминък в Родопите. Във фестивалната програма на събитието е включен Национален фолклорен конкурс за певци, инструменталисти, народни танци, обичаи и словесен фолклор. Съборното надпяване и надиграване ще бъде на 4 сцени на Роженските поляни. Община Смолян е предвидила награден фонд за лауреатите. Сред новостите в програмата е конкурс за автентична мъжка, женска и детска носия. Мобилна музейна експозиция \"Духът на Родопите\" ще покаже родопските традиции, обичаи и ритуали, уточняват организаторите от \"Рожен- наследство в бъдещето\". На съборните поляни ще бъдат разгърнати изложения на занаяти, животновъдни и фермерски изложби, щандове на традиционни български ястия и храни от фермата. Очаква се съборът да се превърне в едно от най-мащабните за годината национални събития. Организаторите съобразяват програмата с прогнозите за публика от стотици хиляди посетители. И това издание на Роженския събор щe бъде с безплатни вход и паркинги. Община Смолян е заложила 80 000 лв. разходи, свързани с организацията на Роженския събор.", "date": "2019.03.01", "title": "Роженски събор ще има тази година, от 19 до 21 юли"}
{"url": "https://www.24chasa.bg/novini/article/7324433", "text": "Съдът призна за виновен Н.И.С. – помощник-частен съдебен изпълнител с район на действие – Софийски окръжен съд за извършено престъпление по чл. чл. 282 ал. 1 от НК. Това съобщиха на сайта на Прокуратурата на Република България. На 15.06.2018г. делото е внесено в Софийски окръжен съд с обвинителен акт, като на Н.И.С. е повдигнато обвинение за това, че в през 2014 г. в с. Брусен, общ. Етрополе, и гр. Пирдоп, Софийска област, в качеството си на длъжностно лице е нарушил служебните си задължения по Закона за частните съдебни изпълнители. Той гласи: „Частният съдебен изпълнител пристъпва към изпълнение по молба на заинтересованата страна на основание изпълнителен лист или друг акт, подлежащ на изпълнение“. Подсъдимият С. извършил опис на самостоятелна метална постройка в с. Брусен, общ. Етрополе и съставил в Пирдоп постановление за възлагане на същия имот на купувач, с които действия осъществил публична продан на имота, без същият да е бил включен в изпълнителите листове издадени от РС-Етрополе. С присъда от 28.02.2019г. на СОС, подсъдимият Н.И.С. е признат за виновен по повдигнатото му от прокуратурата обвинение и му е наложено наказание лишаване от свобода за срок от 1 /една/ година, чието изпълнение на основание чл. 66 ал. 1 от НК е отложил за срок от 3 /три/ години. Постановената осъдителна присъда подлежи на обжалване и протест пред Софийски апелативен съд.", "date": "2019.03.01", "title": "Помощник - частен съдебен изпълнител с осъдителна присъда"}
{"url": "https://www.24chasa.bg/novini/article/7324460", "text": "Млада жена наръга с нож възрастен мъж в село Смирненски (обл. Русе). Инцидентът е станал вчера вечерта, като още не са известни много подробности и каква точно е връзката между двамата. Според първоначалната информация и проведените оперативно-издирвателни действия, около 20:00-20:30 часа в жилище в селото, след скандал 26-годишна жена е пробола с кухненски нож в областта на гърдите 60-годишен мъж. Извършен е оглед на местопроизшествието. Предстои да бъдат изяснени характера и степента на получените от 60-годишния мъж увреждания, съобщават от ОДМВР-Русе. Случаят е документиран от разследващите и е започнато досъдебно производство, като е уведомен дежурен прокурор. Работата продължава.", "date": "2019.03.01", "title": "Млада жена наръга мъж с кухненски нож в Русенско"}
{"url": "https://www.24chasa.bg/novini/article/7324487", "text": "Агенция „Пътна инфраструктура“ стартира обществена поръчка за избор на строителен надзор при рехабилитацията на 17 км пътища в Северна България. Със средства от програма Интеррег V-A Румъния-България 2014-2020 г. и държавния бюджет основно ще се ремонтират 7,7 км от второкласния път II-81 Берковица - Монтана (от км 86+289 до км 94+000) и 9,3 км от третокласния път III-118 Гулянци - Долна Митрополия (от км 14+786 до км 24+150). Офертите за строителен надзор се приемат до 17,30 ч. на 4 април т. г. Това съобщиха от пресцентъра на АПИ. В момента се провежда и тръжната процедура за избор на изпълнител на строително-монтажните работи на двете отсечки. На 7 февруари бяха отворени офертите на кандидатите. На път III-118 Гулянци - Долна Митрополия, в отсечката Долна Митрополия - Победа - Подем, ще бъде изцяло подменена пътната настилка, хоризонталната маркировка, пътните знаци и ограничителните системи. Ще бъде ремонтиран и мостът над р. Барата в град Долна Митрополия, който е с дължина 10 м. Индикативната стойност на ремонта е 5 928 230 лв. без ДДС, а на строителния надзор е 173 936 лв. без ДДС. Основният ремонт на път II-81 Берковица – Монтана, в участъка Боровци - Благово, включва подмяна на пътната настилка, хоризонталната маркировка, ограничителните системи и пътните знаци. Габаритът на тесен участък от пътя, с дължина 35 м, ще бъде разширен и ще се ремонтира мостът над р. Бързия, който е 102 м. Индикативната стойност на строително-монтажните работи е 4 432 904 лв. без ДДС, а на надзора - 146 539 лв. без ДДС. Второкласният път II-81 София - Петрохан - Лом е основна комуникация на Северозападна и Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II и пристанище Лом. Подобряването на състоянието на път II-81 е сред приоритетите на Агенция „Пътна инфраструктура“ и в момента по Оперативна програма „Региони в растеж“ се рехабилитират още 43 км от пътя на територията на област София. С успешното завършване на обекта ще бъде обновен целият проход „Петрохан“, тъй като отсечката на територията на област Монтана беше ремонтирана през 2015 г. по програма „Транзитни пътища V“.", "date": "2019.03.01", "title": "Стартира обществена поръчка за надзор при рехабилитацията на 17 км пътища в Северна България"}
{"url": "https://www.24chasa.bg/novini/article/7324494", "text": "„Имам една мечта – да работим заедно за страната, която всички безкрайно обичаме.“ С тези думи вицепрезидентът Илияна Йотова приветства българската общност в Сиатъл, съобщиха от прессекретариата на президента. „Амбицията на нашия президентски екип е да сложим ново начало в общуването между българската държава и сънародниците ни зад граница. За съжаление, контактите са скъсани през годините. За нас вие не сте „другите българи“, защото сме водени от една цел – единение. Единение на всички българи по света, единение на българската нация“, заяви Илияна Йотова. Вицепрезидентът подчерта, че независимо къде се намират по света, българите са носители на българския дух, на богатите традиции и култура, на 13-вековна история. Илияна Йотова поздрави за дейността им всички родолюбиви българи, обединени от Българския център за култура и наследство. „Освен че сте изградили изключително богата духовна общност, вие сте направили още една крачка напред – привличате американци в нея, увличате ги да познават и обичат България“, подчерта вицепрезидентът. С дейността на Българския център за култура и наследство са свързани американци. В борда на директорите участва американец, учил в България. Ръководителите на българския хор също са американци, които преподават сложните стъпки на българските хора. Сами учат български език. „България ви липсва, но и вие ужасно ни липсвате. Гарантирам ви, че връзките ни ще бъдат още по-тесни“, отбеляза Илияна Йотова и представи проекта за интернет платформа, която да направи контактите между българите зад граница помежду им и с България ежедневни. Вицепрезидентът връчи своя почетен знак на Елка Русков, съпредседател на Българския център за култура и наследство в Сиатъл, за това, че е стожер на българската общност, за неуморната й дейност за запазване на българщината. На срещата фотографът етнограф Асен Великов, член на българската делегация, представи свои снимки, запечатали народни празници и обичаи в различни части на България, както и от Бесарабия.", "date": "2019.03.01", "title": "Вицепрезидентът към българи в Сиатъл: Имам една мечта – да работим заедно за България"}
{"url": "https://www.24chasa.bg/novini/article/7324504", "text": "Шествие от 500 автобуса, организирано в индийския щат Утар Прадеш, постави световен Гинес рекорд в дисциплината, предаде агенция ЮПИ. Ръководството на щата спонсорира проявата, като предостави возилата, причислени към Щатската пътнотранспортна корпорация. Шествието бе с дължина 3,2 километра, предава БТА. Сегашният индийски рекорд подобрява предишно подобно постижение, постигнато в Абу Даби с дефиле на 390 автобуса. ", "date": "2019.03.01", "title": "Шествие от 500 автобуса постави световен рекорд в Индия (Видео)"}
{"url": "https://www.24chasa.bg/novini/article/7324566", "text": "Незаконна бензиностанция е била разкрита на пътя София - Варна, в района на местността \"Пазар дере\", община Угърчин, съобщиха от ОДМВР - Ловеч. При полицейската операция е задържан 48-годишен мъж от ловешкото село Българене, който е продавал гориво на обекта. Съвместно със служители на Агенция \"Митници\" и НАП там е била извършена проверка, която е установила, че в отдавна спряла да функционира бензиностанция се извършва разпространение на горива в нарушение на действащото законодателство. Открити са и са иззети 1500 литра дизелово гориво, складирано в цистерна, метални варели и пластмасови туби. Бензиностанцията е работила като незаконна и на нея е извършвана продажба на гориво в пластмасови туби с различна вместимост, без данъчна регистрация и разрешителни за извършваната дейност с горива. По случая е образувана проверка и са съставени протоколи по реда на Закона за МВР. Работата продължава.", "date": "2019.03.01", "title": "Разкриха незаконна бензиностанция на пътя София - Варна"}
{"url": "https://www.24chasa.bg/novini/article/7324539", "text": "Министърът на туризма Николина Ангелкова каза по време на парламентарния контрол, че започва кампанията \"Неочаквана ваканция\" от март до май, която цели да се популяризира възможностите за туризъм в България и да насърчи повече българи да почиват в страната. Досега двете й издания отчитат повишен интерес към пътуванията в страната извън традиционните летни и зимни месеци, отбеляза министърът, предава БТА. Тя напомни и за друга кампания, която министерството започна, за 2019 г. - като година за популяризиране на вътрешния туризъм. Тя предвижда мерки за насърчаване на вътрешните пътуванията в различни региони на страната, като целта е да се популяризират недостатъчно познати обекти, дестинации и събития. Ще се обърне внимание на по-малките общини, като се подготвя специализиран календар на събитията извън заложените в годишната програма за национална туристическа реклама. По данни на НСИ, цитирани от министъра, през 2018 г. има ръст на броя на българите, пренощували в места за настаняване в страната, от 2,2 на сто на годишна база или над 9 млн. нощувки. Ръстът в приходите от нощувките е със 7,8 на сто или над 370 млн. лева. В отговор на друг въпрос министърът Ангелкова съобщи, че ведомството работи за увеличаването на туристическите пътувания от Сърбия у нас. През 2018 г. са осъществени над 421 000 туристически посещения на сръбски граждани в България, което е ръст от седем на сто на годишна база. Това поставя Сърбия на осмо място по отношение на международните туристически пазари у нас. Сърбия е партньор на България и при разработването на комбинирани пакети за привличане на туристи от далечни перспективни пазари като Китай, които разглеждат Европа като цялостна дестинация, и държат да направят визита в повече от една страна.", "date": "2019.03.01", "title": "Ангелкова: Започва кампанията \"Неочаквана ваканция\" от март до май"}
{"url": "https://www.24chasa.bg/novini/article/7324581", "text": "Русия увери днес Каракас в \"солидарността\" на Владимир Путин с неговия съюзник Николас Мадуро, изправен пред \"фронтална атака и безсрамна намеса\", докато редица западни държави подкрепят лидера на опозицията Хуан Гуайдо, предаде Франс прес. \"Президентът Владимир Путин изпраща благопожеланията си за подкрепа и солидарност на своя колега Николас Мадуро\", заяви ръководителят на руската дипломация Сергей Лавров в началото на срещата си с венецуелската вицепрезидентка Делси Родригес, предава БТА. \"Сътрудничим си много тясно с вас и координираме действията си на международната арена. Това придобива особена важност в момент, когато Венецуела е изправена пред фронтална атака и безсрамна намеса във вътрешните й работи\", продължи Лавров, цитиран от агенция РИА Новости. Вицепрезидентката Родригес каза, че страната й е \"жертва на агресия от страна на САЩ\". Венецуела е в най-тежката политическа и икономическа криза в историята си, белязана от хиперинфлация и недостиг на продукти от първа необходимост. Хуан Гуайдо, председателят социалдемократ на Националното събрание, контролирано от опозицията, на 23 януари се обяви за временен президент, опирайки се на конституцията. Той беше признат за временен президент или беше подкрепен от петдесетина държави, но президентът Мадуро, подкрепян от съюзниците си, сред които е и Русия, обяви това за опит за преврат, подстрекаван от Вашингтон. Родригес съобщи днес след разговорите си с Лавров, че президентът Мадуро е наредил европейското представителство на държавната петролна компания PDVSA да се премести в Москва, предаде Ройтерс. Лавров обяви на съвместната пресконференция с Родригес, че Москва помага на Каракас с доставки на пшеница, но не уточни в какви обеми. От 2018 г. насам Русия е доставила на Венецуела 64 100 тона пшеница, по данни на руската консултантска фирма СовЕкон от 18 февруари, посочва Ройтерс.", "date": "2019.03.01", "title": "Лавров: Москва е солидарна с Венецуела, изправена пред безсрамна западна намеса"}
{"url": "https://www.24chasa.bg/novini/article/7324585", "text": "Учени откриха останки от една от най-древните жаби, докато преглеждаха скални фрагменти от Аризона, съобщи в. \"Индипендънт\", цитиран от БТА. Жабата, която е живяла преди около 216 милиона години, е идентифицирана по малки парченца от бедрена кост, побиращи се върху нокът. Миниатюрните останки са намерени до огромен приличащ на крокодил фитозавър и други ранни динозаври. Специалистите са свикнали да откриват фосили от големи животни в датиращата от триаса скална формация Чинли, простираща се от Невада до Ню Мексико. Малкият предшественик на жабата обаче свидетелства, че там са живели и миниатюрни създания. \"Жабата от Чинли може да се побере на върха на пръста\" - каза палеонтологът Мишел Стокър. Той отбеляза, че специалистите вече ще търсят свидетелства за миниатюрни форми на живот в скалите. \"С този нов фокус ще можем да запълним много от липсващите по-малки компоненти - добави той. С нови разработки специалистите успяват да открият деликатни кости от дребни гръбначни животни.", "date": "2019.03.01", "title": "Откриха останки от една от най-древните жаби в Аризона"}
{"url": "https://www.24chasa.bg/novini/article/7324607", "text": "Двегодишно условно наказание „лишаване от свобода“ с 3-годишен изпитателен срок ще изтърпи младеж от Добрич, държал наркотици с цел продажба. Окръжният съд в Добрич одобри сключеното между подсъдимия и прокуратурата споразумение, по силата на което страните приемат за безспорно установено, че 22-годишният Г.Ш. е извършил престъплението, в което е обвинен. На 15 октомври 2017 г. в Добрич, без надлежно разрешително, той е държал с цел разпространение високорискови наркотични вещества - 0.94 грама марихуана, на стойност 5.64 лева и 0.43 грама амфетамин, на стойност 12.90 лева. Пред Окръжния съд младежът призна вината си и заяви, че е подписал доброволно споразумението и е съгласен с неговите клаузи. Постановеният съдебен акт е окончателен и има последиците на влязла в сила присъда. В отделно съдебно заседание Окръжният съд разпореди иззетите като веществени доказателства наркотични вещества да бъдат унищожени.", "date": "2019.03.01", "title": "Две години условно за младеж, държал наркотици с цел продажба"}
{"url": "https://www.24chasa.bg/novini/article/7324594", "text": "А сега? Провалът на срещата на върха между Доналд Тръмп и Ким Чен Ун в Ханой, който обаче не доведе до прекъсване на отношенията, води към нов период с висока степен на несигурност, с една Северна Корея, която запазва ядрения си арсенал и с дълбоки разногласия за бъдещето на преговорите. ------------------------------------------------- Макар че президентът на САЩ и севернокорейският лидер подписаха в Сингапур неясна декларация за намерения, вчера те се разделиха, декларирайки несъгласие. Изненадващо, повечето наблюдатели са съгласни, че това е по-добър вариант от лошо споразумение. Мнозина във Вашингтон се опасяваха, че импулсивният милиардер републиканец, подложен на натиск да декларира победа, може да направи големи отстъпки на младия наследник на династията Ким и да получи малко в замяна. Според Брус Клингнър от консервативната вашингтонска фондация \"Херитидж\", САЩ трябва \"да устоят на изкушението на сирените, които ги подтикват да обявят мир прекалено рано или да облекчат санкциите, преди да са намалили многоликата заплаха от страна на Северна Корея\". \"Президентът Тръмп направи точно това в Ханой\", радва се бившият служител на ЦРУ. ------------------------------------------------- Засега дипломатическият подход на обитателя на Белия дом е поставен под въпрос. Залагайки всичко на личните си отношения с лидера в Пхенян и на хипотетичния пробив, който можеше да бъде постигнат след сериозни усилия по време на личната им среща, Доналд Тръмп е обвиняван, че е пренебрегнал задължителната подготвителна работа. И наистина, две седмици преди срещата на високо равнище във Виетнам, американски дипломат призна в личен разговор, че преговорите за заключителната декларация едва започват. А американският пратеник Стивън Бигън призна, че двата лагера все още нямат единна дефиниция за денуклеаризацията. \"Този подход оставя прекалено много решения в ръцете на Тръмп и насърчава Ким да не участва в сериозни преговори, надявайки се да успее да измами Тръмп в последната минута\", смята Колин Кал, експерт в университета Станфорд и бивш съветник на Барак Обама. ------------------------------------------------------------ На теория традиционната дипломация ще може да се справи със ситуацията чрез дългите си и трудоемки технически преговори. Президентът Тръмп в действителност заяви, че на този етап не се планира нова лична среща между него и Ким Чен Ун. Американският екип наблегна на факта, че диалогът не е прекъснат, че лидерите са се разделили като приятели и че са направени много стъпки напред, дори и да не са записани в документ. Пхенян няма да възобновява ядрените и балистични опити, увери Доналд Тръмп, потвърждавайки отмяната на американски военни маневри с Южна Корея. \"Докато това двойно замразяване продължава, обстановката ще бъде благоприятна за дипломацията\", заяви пред АФП Франк Аум, експерт в американския център за анализи \"Институт за мир\". --------------------------------------------- Но според признанието на самия шеф на американската дипломация Майк Помпейо, все още не е уточнена дата за подновяване на преговорите между пратениците. \"Мисля, че ще бъде необходимо известно време, всички ние ще трябва да направим равносметка от наша страна\", заяви той, напускайки Ханой. \"Няма пътна карта за следващите етапи, нито признак, че техническите дискусии ще се провеждат по-редовно\", изрази съжаление Франк Аум. \"Всички дойдоха с празни ръце, без ясна визия за бъдещето\". Преди срещата на върха обаче няколко дипломати предупреждаваха, че ако през идните месеци не бъдат постигнати конкретни резултати, ситуацията може отново да стане взривоопасна. Разминаването във версията на двете страни за резултатите от срещата не е никак успокоително. Американците твърдят, че севернокорейците са искали вдигането на всички санкции в замяна на разрушаването на само един ядрен комплекс, този в Йонбьон, а Пхенян твърди, че е поискал само частична отмяна на наказателните мерки. През идните месеци двете страни ще се следят взаимно, за да видят коя ще направи нова стъпка към другата. ------------------------------------------------ Междувременно Северна Корея продължава ядрената си дейност и запазва арсенала си. \"Тръмп казва, че \"няма причина да се бърза\" за постигане на споразумение, но реално има сериозна причина, защото неотдавнашното спиране на севернокорейските ядрени опити не беше придружавано от прекратяване на производството на ядрени материали\", предупреждава бившата дипломатка Лора Кенеди от асоциацията \"Форин полиси фор Америка\". Така че ядрената заплаха от страна на Северна Корея продължава да е напълно реална и \"ястребите\" в двата лагера може да се опитат да си върнат преимуществото, ако новите преговори забавят началото си или се проточат до безкрайност. \"Не трябва да се връщаме към статуквото\", подчерта вчера в Туитър американският сенатор Линдзи Греъм, в когото президентът Тръмп се вслушва и който в миналото е защитавал прибягването до сила. \"Ако преговорите се провалят, ще трябва в някакъв момент да се сложи край на севернокорейската ядрена заплаха - по един или по друг начин\".", "date": "2019.03.01", "title": "След провала на срещата между Ким и Тръмп се очакват нови сътресения"}
{"url": "https://www.24chasa.bg/novini/article/7324413", "text": "Над 100 медицински сестри, лаборанти, акушерки и други специалисти по здравни грижи от 25 града в страната се събраха точно в 12 часа днес на протест пред здравното министерство. С него те настояват за по-добри условия на труд, както по отношение на заплащането, така и на работната среда. Освен това искат и политическо съгласие за развитие на здравните грижи в България и разработване на национална стратегия и план за действие до 2021 г.  Здравни работници от лаборатории, болници, детски ясли и градини от години недоволстват най-вече от ниското заплащане, което получават, както и от изключително ниската ставка за нощен труд от 0,25 стотинки. В края на 2018 г. синдикатите подписаха Колективен трудов договор, според който минималната стартова работна заплата за професионалистите по здравни грижи да е 950 лв. Дори в София обаче такава не се дава. Кой колко да получи като заплащане, решавал шефът на отделението в болницата.  \"Затова искаме да бъдат въведени регламентирани правила за разпределението на тези допълнителни клинични пътеки, отпускани от здравната каса, тъй като сега такива няма. Работодателите сами си ги определят, няма контрол и парите могат да отидат в няколко човека\", обясни мед. сестра Мая Илиева, организатор на протеста във Фейсбук.  Въпреки че вчера, след среща при премиера Бойко Борисов, председателят на асоциацията на специалистите по здравни грижи Милка Василева призова да не се прави протест, а да се търси диалог, тя също бе на протеста. \"Това са справедливи искания, ние просто не организираме протеста, защото имаме решение на националния съвет на асоциацията от 3 февруари да направим  национална подписка, която да бъде подписана от медицинските специалисти и гражданите, които ни подкрепят. Там са написани нашите искания основно за достойно заплащане, нормална професионална и кариерна реализация и т.н., които да внесем в Министерски съвет. Колегите започнаха да организират този протест преди да бъдат отпуснати допълнителните средствата от 30 млн. лв. за общините. Те няма да решат проблемите, които са от 20 години и естествено колегите вече са изтормозени до безкрайност и това е реалната ситуация. Идват да изразят възмущението си от всичко, което е нормално и ние ги подкрепяме. Аз не мога като председател да организирам протест, след като нямам решение на Националния съвет, но в лично качество съм тук и подкрепям протеста\", коментира Василева пред \"24 часа\".", "date": "2019.03.01", "title": "Над 100 медицински сестри, акушерки, лаборанти протестираха за по-добри условия (Снимки)"}
{"url": "https://www.24chasa.bg/novini/article/7324508", "text": "Окръжна прокуратура – Габрово внесе в съда обвинителен акт срещу рецидивист за извършен грабеж на пари от възрастен мъж, съобщи Апелативната прокуратура във Велико Търново. Обвинението срещу С. И. е за това, че на 05.04.2018 г. около 11,30 часа в гр.Габрово на бул.“Столетов“ в близост до разклона за връх Шипка при условията на опасен рецидив, отнел чужди движими вещи – сумата от 120 лв. от владението на И. М. с намерение противозаконно да ги присвои, като употребил за това сила – блъснал  пострадалия, който паднал на земята, притиснал го с ръка към земята и взел от джоб на якето парите му. На 05.04.2018 г. обвиняемият, заедно с още трима мъже, тръгнали сутринта от с.Върбовка с лек автомобил, за да търсят работа, като предлагали ремонт на покриви и поставяне на изолации. Минавайки през различни населени места, като около 11,00 – 11,30 часа спрели в гр.Габрово. Обвиняемият слязъл от колата и тръгнал сам да търси работа, уговаряйки живущи в района да им извърши ремонт. Видял мъж в двора на една от къщата и го попитал желае ли ремонт на покрива. Докато разговаряли, покрай тях минал пострадалия, който спрял пред къщата, бръкнал в десния джоб на якето си, за да извади кутия цигари. В този джоб се намирали и банкноти от взета на същия ден пенсия. Пострадалият поседял при тях около 2 -3 минути и отново тръгнал, придвижвайки се бавно, поради заболяване. Обвиняемият веднага тръгнал с възрастния мъж, като го хванал с ръка. Вървейки, обвиняемият предложил да прави ремонт на покрив на къщата на пострадалия, но когато достигайки разклона за вр. Шипка, изведнъж го блъснал странично в храсти. Пострадалият паднал на земята, а обвиняемият се навел и притискал падналия към земята, бръкнал в джоба на якето и му взел парите. След това тичешком се върнал към групата, качил се в автомобила и потеглили в посока вр.Шипка. Обвиняемият е осъждан. Предстои насрочване на делото за разглеждане от съда.", "date": "2019.03.01", "title": "Изправят на съд нагъл грабител, отмъкнал пенсията на болен старец в Габрово"}
{"url": "https://www.24chasa.bg/novini/article/7324634", "text": "250 литра дизелово гориво е откраднато от базова станция на телефонен оператор, намираща се в землището на село Ловчанци, област Добрич – съобщиха от Областната дирекция на МВР. Сигналът за престъплението е подаден на 28 февруари около 17 ч. Установено е, че е направен отвор в металната конструкция и така е извършена кражбата на дизеловото гориво. По случая е образувано досъдебно производство.", "date": "2019.03.01", "title": "Източиха дизел от базова станция на телефонен оператор в Добричко"}
{"url": "https://www.24chasa.bg/novini/article/7324816", "text": "Вашингтон планира в най-скоро време да закупи от източноевропейска държава преносими зенитно-ракетни комплекси и други оръжия и да ги прехвърли близо до Венецуела, заяви днес руският външен министър Сергей Лавров, цитиран от ТАСС. Лавров направи изявлението след преговори с вицепрезидентката на Венецуела Делси Родригес в Москва. Първият руски дипломат каза, че \"постъпващата информация говори за това, че в най-близко бъдеще САЩ планират да закупят от една от източноевропейските държави стрелково оръжие, миномети, преносими зенитно-ракетни комплекси, редица други видове оръжие и да ги прехвърлят по-близо до Венецуела с помощта на авикомпания на напълно послушен на Вашингтон режим в постсъветското пространство\".", "date": "2019.03.01", "title": "Лавров: САЩ планират да купят преносими ракети в Източна Европа и да ги прехвърлят до Венецуела"}
{"url": "https://www.24chasa.bg/novini/article/7324845", "text": "Гражданите на Беларус са твърдо против обединяване с Русия, увери днес президентът Александър Лукашенко, цитиран от Франс прес, съобщи БТА. По думите му \"98 процента\" биха гласували против обединяване на двете страни или, както мнозина го виждат в Русия, присъединяване на Беларус към Русия\". \"Причината не е, че нашето общество гледа с лошо око на Русия\", каза той на годишната си пресконференция в Минск. \"Беларусите искат да бъдат заедно с Русия, но да живеят в собствения си дом\". От няколко седмици има спекулации, че Русия оказва натиск за формиране на една страна с цел оставане на власт на руския президент Владимир Путин след края на сегашния му мандат през 2024 година. \"Мисля, че трябва да следваме този път (на две отделни страни). Обсъждайки този въпрос с руския президент, се споразумяхме, че не трябва да влошаваме ситуацията\", добави Лукашенко. През декември руският премиер Дмитрий Медведев заяви, че Москва е готова на по-голяма интеграция с Беларус, включително чрез общи валута, правосъдие и митници, съгласно договор от 1999 г., който така и не бива приложен на практика. Тези думи разгневиха Лукашенко, който оттогава отправя все повече критики към съседа си. Беларус е най-близкият съюзник на Русия, но отношенията между двете страни често са изпълнени с напрежение. Евразийският икономически съюз все повече се политизира и участниците в него имат много разногласия, каза Лукашенко на пресконференцията, цитиран от ТАСС. \"Тъжното е, че когато вземем решения, не ги изпълняваме. А дори да внесем разумно предложение за уреждането на тези проблеми, го скопяваме до такава степен, че то просто няма никакво значение\", добави Лукашенко. В рамките на блока има големи спорове, по-конкретно между Казахстан и Киргизстан, а \"виждате и ние колко проблеми имаме с Русия\", каза Лукашенко. \"Твърде много национален егоизъм\", добави той. ", "date": "2019.03.01", "title": "Лукашенко: Беларусите са против обединяване с Русия"}
{"url": "https://www.24chasa.bg/novini/article/7322985", "text": "“Много ми се иска да имам още сили и възможности да помагам на колкото се може повече мои братя и сестри. Наричам ги така, защото съдбата им е сродна с моята. А тя е да се научим да живеем с диагнозата рак в името на живота”, казва Яна Георгиева. 15 години тя е опора на хората, които са опарени от безнадеждността. Продължава своята абсолютно безплатна и безкористна работа в създадения от нея Дом на онкоболните. В една малка къщурка в центъра на Варна, която преди това е била нещо като бунище. Атмосферата вътре вече е като в малък храм на изкуството. Стилни мебели, красиви картини и най-важното - атмосфера на любов към живота, посреща всеки, който иска да потърси помощ в Дома на онкоболните. Това е организация, която не използва никакви грантове и “Ако с ежегодните инициирани от мен и членовете на доброволческия ни екип кампании, свързани с необходимостта от профилактика, сме научили повече хора да бъдат отговорни за здравето си. Ако с мисията си сме успели да накараме обществото да приеме болестта ни като всички останали болести. Ако в Дома на онкоболните успяваме да върнем усмивката върху лицата на болните, да им вдъхнем вяра и надежда, то значи, че сме успели поне малко в желанието си да бъдем заедно в борбата срещу рака”, казва Георгиева. Нейното верую звучи просто като всички уникални неща. Но завладява с искреността си. “Пациентският ни дом стана реалност и продължава да съществува благодарение на община Варна с изключителната подкрепа, активно съдействие и пряка ангажираност на кмета и общинския съвет. Не само от мое име, но и от името на хората, които представлявам, никога няма да забравя при възможност да изкажа общата ни благодарност. Благодарим специално и за извършения преди 3 месеца качествено и в срок необходим ремонт на Дома на онкоболните”, пали се Яна Георгиева. За работата си тя е получавала много награди. Най-скъпо ѝ е отличието на “24 часа” “Достойните българи” от 2008 г. Има призове за успешен доброволчески проект, за благодеятел на годината през 2006-а, за най-добра доброволческа дейност в страните -членки на ЕС. Когато преди 15 г. се заема с инициативата, Успява да завърши и днес работи с пациентите като опитен специалист. Получи подкрепата на дъщеря си и съпруга си, който наскоро е починал. “Казаха ми, че щом това, което съм решила да правя за събратята си, ми помага, да го правя”, признава Яна. “Изпитвам искрено удовлетворение от факта, че във Варна ние, пациентите с онкологични заболявания, имаме уютен пациентски дом, който ни дава възможност да бъдем заедно в понякога нечовешките ни усилия да приемаме тежката диагноза и продължителната ни ежедневна битка с нея. Силно вярваме, че през тези години в дома сме успявали да дарим надежда и да вдъхнем кураж на всички, които са имали нужда от съвет и топла съпричастност. Навременната адекватна морална и психологическа подкрепа са най-прекият и въздействащ път онкоболните да могат да се справят със стреса и проблемите, процедурите и терапиите, които съпътстват продължителното лечение”, казва още Георгиева. Професионалните консултации, които домът предлага безвъзмездно, са по различни въпроси, вълнуващи болните. “От първия ден на създаването на организацията различни специалисти - лекари, юрист, психолог и психотерапевт, дойдоха като доброволци да помагат”, добавя Яна. Домът на онкоболните най-често е наричан Дом на надеждата, добротата и светлината. “Това е място, където новозаболели и вече преодолели болестта общуваме помежду си. Ние разговаряме за промените, които ни се случват, за предстоящите процедури и терапии, за щастливите мигове, в които държим в ръката си добрите резултати от преглед или изследване, за трудностите при осигуряването на лекарствата. И най-важното - ние се научихме взаимно да се заразяваме с вируса на вярата. Надеждата и обичта са немите ни съмишленици и ежедневни партньори в борбата за оцеляване. В дома, в който си помагаме с човещина и всеотдайност, доказваме все по-често, че тази страшна болест може да бъде победима”, обяснява Яна Георгиева. Думите ѝ звучат без капка фалш. Защото нейната организация не взема нито стотинка финансова помощ от когото и да било. И въпреки това вече има свои филиали в десетки градове на България. Хора от цялата страна идват да се обучават на човещина във варненския Дом на онкоболните. “Почти всички, които ни търсят, имат необходимост най-вече от емоционална подкрепа. Преди всичко нуждаещите се от нашата помощ искат да влязат спокойно, без притеснение, в равностойна среда сред хора със сроден на техния проблем, за да могат да споделят своя и да получат отговори на въпроси, които ги притесняват. А понякога дори само да поговорят и да бъдат изслушани. Много често някои от тях за да успеят да провокират отново мотивацията си за живот. И вяра в собствените си сили, с които да се изправят като победител в дългото и мъчително лечение”, казва Георгиева и разкрива един друг, като че ли изгубен в днешните ни времена емоционален свят на състраданието. Често хората в дома остават анонимни. Или се запознават със сродни по съдба души, с които могат да разменят дори само една прегръдка. Често хората, които идват в дома, остават дори непознати, но си тръгват с искрица надежда, че животът може да продължи. Освен чисто емоционалната страна работата на Дома на онкоболните има и практически измерения. Веднъж седмично се организира Тук се предлагат часове по йога и танци за отмора на душата. Организират се екскурзии, пикници, разходки сред природата, посещения на манастири и църкви. “Зареждаме душите си с положителна енергия, нови сили и подсилваме мотивацията си, за да имаме една добра ремисия. Организираме срещи с близки до града ни сродни организации. Запознаваме се с нови прекрасни хора”, казва Яна Георгиева. Тя иска едно - онкоболните да не бъдат приемани от обществото като обречени.", "date": "2019.03.01", "title": "Яна Георгиева - достойната българка, помагаща на хората да минат през ада на рака"}
{"url": "https://www.24chasa.bg/novini/article/7324891", "text": "Хърватският парламент ратифицира днес със 116 гласа \"за\" и два \"против\" протокола за членство на Република Северна Македония в НАТО, предаде агенция МИА, цитирана от БТА. На гласуването присъства и делегация от Северна Македония. Председателят на Сабора Гордан Яндрокович й честити за ратифицирането на протокола и заяви, че Хърватия ще продължи да подкрепя Северна Македония по пътя й към членство в ЕС. Хърватия е петата членка на НАТО, която ратифицира протокола за членство в НАТО. Първа стори това Гърция, следвана от Словения, Албания и България. Днес и черногорският парламент трябва да одобри протокола за членство на Северна Македония в НАТО.", "date": "2019.03.01", "title": "Хърватия ратифицира протокола за членство на Северна Македония в НАТО"}
{"url": "https://www.24chasa.bg/novini/article/7324898", "text": "Хиляди ученици се събраха в германския град Хамбург като част от световен протест, призоваващ за действия за спиране на глобалното затопляне, предаде Асошиейтед прес. Днешният протест в пристанищния град в Северна Германия е оглавяван от шведската тийнейджърка активистка Грета Тунберг, която придоби известност с кампании срещу климатичните промени, предаде БТА. През януари 16-годишната активистка държа реч пред Световния икономически форум в Давос, Швейцария, като се обърна към правителствените и бизнес лидери: \"Искам да се стреснете. Искам да почувствате страха, който изпитвам всеки ден\". На протеста в Хамбург, учениците носеха плакати с лозунги като \"Протестирай сега или плувай по-късно\", имайки предвид покачването на нивото на световния океан и топящите се ледници, и \"Обичаме те, Грета\". Ораторите на протеста отправиха нападки също към плановете на Германия да се откаже от използване на въглища до 2038 г., срок, който активистите считат за твърде дълъг, за да спре глобалното затопляне. Подобни протести са планирани в десетки европейски градове и на други места. Реакциите на протестите от страна на германските власти бяха смесени, като някои критикуваха факта, че учениците пропускат часове, за да участват в тях, отбелязва агенцията.", "date": "2019.03.01", "title": "Хиляди ученици на протест в Хамбург срещу климатичните промени"}
{"url": "https://www.24chasa.bg/novini/article/7324912", "text": "Скачването на американския пилотиран кораб \"Дракон\" с Международната космическа станция /МКС/ може да бъде преустановено при констатирани отклонения във фазата на приближаване, съобщи руското космическо ведомство \"Роскосмос\". Специалисти от Центъра за управление на полетите както и оперативната група от руския сегмент на МКС ще наблюдават процеса на скачването съгласно съществуващите протоколи. Ако има отклонение от нормите, маневрата ще бъде прекратена, предава БТА. От \"Роскосмос\" уточниха, че по време на провеждането на автоматичното скачване ще бъдат затворени четирите люка на американския отсек на МКС. При възникване на аварийна ситуация екипажът ще премине първоначално в руския сегмент на МКС, а след това ще се прехвърли на скачения вече към орбиталната станция пилотиран кораб \"Союз МС-11\". Планирано е стартът на американския пилотиран \"Дракон\", който за този полет ще бъде без екипаж, да бъде осъществен на 2 март.", "date": "2019.03.01", "title": "Скачването на пилотирания \"Дракон\" с МКС\nможе да бъде прекратено при отклонения"}
{"url": "https://www.24chasa.bg/novini/article/7324924", "text": "Тринадесет ученици от двете панагюрски гимназии получиха за пореден път стипендии от фондация „Асарел“ по проекта „Образование за всички“. Церемонията за връчването им се състоя на 28 февруари в хотел & СПА „Каменград“ в Панагюрище. Отличени бяха седем ученици от СУ „Нешо Бончев“ и шест от Професионалната гимназия по индустриални технологии, мениджмънт и туризъм. Те са завършили първия срок с отличен успех и с по-малко от 5 неизвинени отсъствия. Стипендиите бяха връчени от прокуриста на „Асарел-Медет“ АД и председател на фондацията Галя Костова в присъствието на учители и родители. „Екзюпери е казал, че човек е толкова голям, колкото са големи мечтите му. Бъдете здрави, целеустремени и не спирайте да мечтаете, а „Асарел-Медет” ще е зад вас и ще ви подкрепя“, заяви Галя Костова. Проектът „Образование за всички“ стартира през учебната 2012/2013 година, като основната му задача бе да осигури безплатни учебници за деца от социално слаби семейства. До този момент осигурените от фондация „Асарел“ средства за реализацията на проекта са над 70 000 лева. Стипендиите получиха: Евгения Ангелова, Рада Порязова, Саркис Андонян, Гергана Дерменджиева, Даниел Немски, Демира Христоскова, Стиляна Караджова от СУ „Нешо Бончев“; Ангел Божков, Нелина Скачкова, Петър Василев, Габриела Костуркова, Веселина Червенкова, Георги Тушлеков от Професионална гимназия по индустриални технологии, мениджмънт и туризъм.", "date": "2019.03.01", "title": "13 гимназисти със стипендии от фондация \"Асарел\""}
{"url": "https://www.24chasa.bg/novini/article/7324929", "text": "Председателят на Парламентарната група на ГЕРБ и зам.-председател на партията Цветан Цветанов проведе работна среща с посланика на Словакия у нас Н. Пр. Мануел Корчек. Цветанов запозна Корчек с политическата ситуация в страната и с работата на Народното събрание през последните седмици. Двамата обсъдиха и сигурността в региона и в Европа. Посланик Корчек отбеляза високата оценка на словашкото правителство за резултатите от Българското председателство на Съвета на ЕС, като подчерта, че свършената работа по отношение на европейската перспектива за страните от Западните Балкани е особено важна. Той отбеляза, че за Словакия този регион е от приоритетно значение за сигурността и просперитета на Европа. Постигането на съгласие между Гърция и Република Северна Македония, с което се отвори възможността за присъединяване на Северна Македония към НАТО и стартиране на преговорите за членство в ЕС са от голямо значение за сигурността и стабилността в региона, съгласи се Цветанов. Обсъдени бяха и възможностите за диверсификация на енергийните източници и трасета. Двамата се обединиха около становището, че постигането на енергийна сигурност и намаляването на зависимостта от конкретни доставчици чрез проекти в съгласие с Третия либерализационен енергиен пакет на ЕС са ключови за енергийнито бъдеще и на двете държави. Цветан Цветанов и Мануел Корчек дискутираха и предстоящите европейски избори с оглед на заплахата от хибридни атаки и засилване на фалшивите новини с цел изкривяване и радикализиране на общественото мнение. Цветанов подчерта, че най-добрият подход за противодействие на фалшивите новини е чрез реални политики и резултати в интерес на гражданите, защото, когато гражданите виждат напредък в икономически и политически план, се ограничава възможността за успех на опитите за умишлена поляризация на обществото в услуга на теснопартийни интереси. Именно затова ГЕРБ стартира в началото на февруари поредица от местни граждански диалози, които да позволят на гражданите да се запознаят и да дадат обратна връзка относно провежданите политики в секторите образование и регионално развитие, добави Цветанов.", "date": "2019.03.01", "title": "Цветанов се срещна с посланика на Словакия Н. Пр. Мануел Корчек"}
{"url": "https://www.24chasa.bg/novini/article/7324932", "text": "На 25 и 26 февруари 2019 г. Цар Симеон посети Скопие по покана на министър-председателя на Република Северна Македония г-н Зоран Заев и президента на Международната фондация “Борис Трайковски” г-жа Вилма Трайковска. Поводът беше отбелязване на 15 години от смъртта на бившия президент Трайковски, загинал в самолетна катастрофа на 26 февруари 2004 г., недалеч от град Мостар. съобщи kingsimeon.bg. На 25 февруари президентът Георге Иванов покани на обяд в резиденцията си Негово Величество, г-жа Трайковска, бившите президенти на Хърватия г-н Стипе Месич, на Албания г-н Алфред Моиси и на Румъния г-н Емил Константинеску. След обяда Царят участва в дискусия на тема ,,Лидерство, основано на ценности - от принципи до реализация‘‘, организирана от външния министър на Република Северна Македония г-н Никола Димитров в памет на Борис Трайковски. Негово Величество сподели някои от спомените си за срещите, които е имал с покойния президент. Двамата се познаваха от времето, когато Царят беше премиер. През 2003 г. Цар Симеон бе на официално държавно посещение в Република Македония и с президента Трайковски обиколиха почти цялата страна. Същата година македонският президент гостува на Негово Величество в Двореца “Врана”. На 26 февруари Цар Симеон участва в молитвена закуска, дадена от премиера Зоран Заев. Негово Величество говори за ролята на вярата за един държавник, а също така и за значението на историята. „Всеки занимаващ се с публична дейност в полза на хората, трябва да познава добре историята. Това е един от лостовете, с които се предотвратява повтарянето на едни и същи грешки през годините.”, заяви Царят. По-нататък в изказването си той изтъкна значението на мира и разбирателството между хората и подчерта, че много често, проблемите, които имаме тук на Балканите, особено за по-малките държави идват от т.нар. Велики сили. „Президентът Трайковски сподели веднъж с мен мнението си за термина \"Балкани\". Оттогава аз го замених и никога не използвах Балканите поради негативната конотация, която вече носеше това название. Използвах и използвам Югоизточна Европа”. На края на своето изказване Негово Величество с тъга посочи, че днес той дори не знае къде е погребан баща му Цар Борис ІІІ и за жалост никой не прави нищо, за да се разбере. След закуската официалната делегация, гостите и семейството се поклониха на гроба на Трайковски и Царят поднесе венец.", "date": "2019.03.01", "title": "Симеон в Скопие по покана на Заев за 15 години от смъртта на Трайковски"}
{"url": "https://www.24chasa.bg/novini/article/7324938", "text": "Kаракас ще закупува необходимите храни и медикаменти от Русия, заяви днес вицепрезидентката на Венецуела Делси Родригес на съвместна пресконференция след преговорите си с руския външен министър Сергей Лавров, предадoха ТАСС и БТА. \"Президентът Николас Мадуро даде много ясни разпореждания в тази връзка: тези храни, които са нужни на нашия народ, медикаменти, които са нужни на нашия народ, ще се набавят от Русия\", съобщи Родригес. Министър Лавров отбеляза, че Москва вече е получила допълнителен списък с нужните на венецуелската страна лекарства. \"Обсъждаме списъка, уточняваме организационни и логистични подробности\", каза Лавров. Първият руски дипломат напомни, че Русия вече е изпратила на Венецуела първата партида медикаменти от 7,5 тона. Доставката е в рамките на вноската на Русия в Световната здравна организация и по проект, който се реализира от Панамериканската здравна организация, уточни Лавров. Лавров добави, че Москва ще продължи \"мащабните доставки на пшеница\" за Венецуела, които \"помагат значително на венецуелското правителство да посрещне настоящите хуманитарни предизвикателства\", предаде Франс прес. От 2018 година насам Русия е доставила на Венецуела 64 100 тона пшеница, по данни на руската консултантска фирма СовЕкон от 18 февруари, посочва Ройтерс. Руският външен министър оцени като \"неприемливо политизирането на въпроса за хуманитарната помощ\" и изтъкна, че това трябва да се решава \"чрез международни практики и да не служи като претекст за манипулиране на общественото мнение, за мобилизация на антиправителствените сили и за оправдаване на планове за намеса\". Миналата седмица Москва вече обвини САЩ, че използват хуманитарната помощ като \"претекст за военни действия\", насочени към сваляне на Николас Мадуро. Делси Родригес каза още, че Каракас възнамерява с помощта на руската страна да се заеме с развитие на необходимата промишлена база за осигуряване на всичко необходимо за населението на Венецуела. \"Това е добра новина за света, добра новина за Русия и за Венецуела. Ние сме стратегически партньори и работим за благото на народите на нашите страни\", отбеляза тя. По-рано днес Родригес съобщи, че президентът Мадуро е наредил европейското представителство на венецуeлската държавна петролна компания PDVSA да се премести в Москва, предаде Ройтерс.", "date": "2019.03.01", "title": "Венецуела ще купува храни и лекарства \nот Русия"}
{"url": "https://www.24chasa.bg/novini/article/7324936", "text": "Омбудсманът Мая Манолова се срещна с представители на Милениум Клуб България, в който членуват млади българи, родени след 1 януари 1981 г., учили или все още учещи в чужбина. Те връчиха на обществения защитник отворено писмо, в което настояват сънародниците ни във Великобритания да могат да гласуват на предстоящите евроизбори, а също и да бъдат обсъдени промени, които да осигурят повече възможности за гласуване на българите зад граница. „Всяка година, в която има избори в България, българите в чужбина се превръщат в политически заложници, които трябва да отстояват и да се борят за едно право, което би следвало да бъде изконно в демократичното общество – правото си на глас”, пишат от Милениум клуб в писмото, изпратено също до премиера Бойко Борисов и президента Румен Радев. Омбудсманът Мая Манолова се ангажира да информира за писмото с исканията на Милениум клуб председателя на Народното събрание Цвета Караянчева, както и да предложи на народните представители при предстоящото „отваряне“ на Изборния кодекс да бъдат обсъдени промени, които да осигурят възможности за гласуване на българските граждани във Великобритания. На срещата омбудсманът припомни, че през тази седмица в институцията се проведе форум с участие на българи, живеещи в чужбина, след който бяха внесени, по тяхно искане, промени в Изборния кодекс, отнасящи си до гласуването на българи зад граница. Законодателните промени и мотивите тук: https://www.ombudsman.bg/news/4987 Освен това общественият посредник се ангажира още да изпрати препоръки и да поиска изрична среща с Държавната агенция „Електронно управление“ и с бъдещата ЦИК за осигуряване на поетапното въвеждане на електронно дистанционно гласуване чрез разработване на пилотна система с конкретни срокове и стъпки и провеждане на експерименти на реални избори още през 2019 година.", "date": "2019.03.01", "title": "Манолова се срещна с българи зад граница, настояват за право на глас на евроизборите"}
{"url": "https://www.24chasa.bg/novini/article/7324941", "text": "Унгарският премиер Виктор Орбан е изправен пред растяща опозиция от страна на партньорските десноцентристки партии в Европейския парламент, съобщи Асошиейтед прес. Този бунт срещу него може да повлияе на изборите за ЕП през май, отбелязва агенцията, цитирана от БТА. Няколко християндемократически партии обявиха, че се противопоставят на продължаването на членството на партията на Орбан \"Фидес\" в Европейската народна партия. Една люксембургска и две белгийски партии изпратиха писмо до ръководството на ЕНП, в което искат \"Фидес\" да бъде изключена, защото унгарският лидер \"действа в шокиращо противоречие\" с християндемократическите ценности на ЕНП. Европейската народна партия е твърде важна, \"за да бъдем подкопавани в собствените си редици от това, срещу което сме толкова решени да се борим: популизма, основан на национализъм, и откритата враждебност срещу европейската интеграция\", заявиха те. Холандски и португалски партии се присъединиха към разрастващото се недоволство, че Орбан е отишъл твърде надясно спрямо традиционните християндемократически ценности. Лидерът на холандската партия \"Християндемократически призив\" Рутгер Плаум заяви, че \"последните събития са показали, че неформалните разговори с \"Фидес\" вече нямат желания ефект\". Португалската Народна партия заяви в писмо до ръководството на ЕНП, че различията с \"Фидес\" са \"твърде съществени\", за да остане партията на Орбан в ЕНП. Председателят на групата на Европейската народна партия (ЕНП) в Европейския парламент Манфред Вебер заяви пред германския вестник \"Шпигел\", че в момента в ЕНП върви обсъждане какво да бъде решението по отношение на партията на Орбан, съобщи Франс прес. \"Много скоро ще предприемем конкретни действия\", каза Вебер и подчерта, че с изказванията си и с обществените си прояви Виктор Орбан е нанесъл значителен ущърб на Европейската народна партия. \"По тази причина очаквам от него да се извини и да сложи край на това си поведение\", категоричен бе лидерът на ЕНП. Унгарският премиер си навлече сериозни критики, когато преди десет дни стартира кампания срещу председателя на Европейската комисия Жан-Клод Юнкер с твърдението, че Брюксел подкрепя имиграцията, припомня АФП. Преди двудневната среща на върха на ЕС в Брюксел на 21-22 март се очаква висши ръководители на ЕНП да обсъдят позицията на Орбан, отбелязва АП.", "date": "2019.03.01", "title": "В парламентарната група на ЕНП се разраства бунтът срещу Орбан"}
{"url": "https://www.24chasa.bg/novini/article/7325045", "text": "Лидерът на КНДР Ким Чен-ун, който е на официално посещение във Виетнам, днес разговаря с президента Нгуен Фу Чонг, премиера Нгуен Суан Фук и председателя на Националното събрание Нгуен Тхи Ким Нган, предаде ТАСС, цитирана от БТА. Виетнамският държавен глава заяви на срещата си с Ким, че визитата му във Виетнам ще открие големи възможности за разширяване на сътрудничеството между двете държави на фона на развитието на традиционната дружба между Ханой и Пхенян. \"Виетнам придава важно значение на укрепването и развитието на виетнамско-севернокорейските отношения, чийто фундамент е положен от президента Хо Ши Мин и основателя на КНДР Ким Ир Сен\", подчерта виетнамският ръководител. Очаква се утре лидерът на КНДР да положи венец на Паметника на падналите герои и да посети мавзолея на първия президент на Виетнам Хо Ши Мин. С това посещението на Ким във Виетнам ще приключи и той ще отпътува от виетнамската столица със специалния си влак за Пхенян.", "date": "2019.03.01", "title": "Ким разговаря с държавните ръководители на Виетнам, утре се качва на влака"}
{"url": "https://www.24chasa.bg/novini/article/7325056", "text": "Черногорският парламент ратифицира протокола за членство на Република Северна Македония в НАТО, предаде агенция МИА. На заседанието присъстваше и председателят на парламента на Северна Македония Талат Джафери, предаде БТА. Председателят на черногорския парламент Иван Брайович честити на Северна Македония и на Гърция за Преспанския договор, с който бе сложен край на продължилия десетилетия спор. С това двете държани показаха на целия регион, на Европа и на света, че с мъдро ръководство е възможно да се превъзмогнат дългогодишни спорове, подчерта той. Черногорският външен министър Сърджан Дарманович подчерта пред депутатите преди гласуването, че им предстои историческо решение, тъй като Черна гора за първи път одобрява присъединяване на друга страна към НАТО.", "date": "2019.03.01", "title": "Черногорският парламент гласува \"за\"\nприемането на Северна Македония в НАТО"}
{"url": "https://www.24chasa.bg/novini/article/7325050", "text": "Алпийските глетчери, най-пазеното място в природата на Европа, ще бъдат пронизани от нов лифт, съобщава swissinfo.ch. Той е най-високият на континента и ще бъде готов до 2021 година. Alpine Crossingexternal link ще свързва швейцарският курорт Цермат и италианският Червиния и то със специално разрешение на еколозите в Швейцария. Местната фондация за запазване на приподата и планинската железница в Цермат подписаха споразумение \"в интерес и на двете организации\". Фондацията се отказва от съдебното дело, което заведе през май. Тогава според нея алпийските върхове ще се \"дизнилиразират\" и ще се претовари най-високата станция на лифт в Европа Klein Matterhornexternal, която е н 3883 метра надморска височина. Железницата се задължава да рекламира качествен туризъм и уважение на природата. Ще бъде премахната малката линия между Klein Matterhorn и Cime Bianche Lagi в Италия и малък лифт на границата, който и без това е излишен след Шенген. Ще бъде направен нов проект на осветлението и природозащтниците ще кажат в какво да се оцветят спирките на лифта. Стойността на проекта е 30 милиона швейцарски франка и строителството стартира веднага. Лифтът ще работи целогодишно, като ще превозва около 2000 човека на час при цена от 150 швейцарски франка. Пътуването е един час. Срещу това туристите получават последно поколение луксозни кабини с отопление на седалките, обясни Маркус Хаслер от железницата.", "date": "2019.03.01", "title": "Почва строеж на най-високия лифт в Европа. Свързва Швейцария и Италия"}
{"url": "https://www.24chasa.bg/novini/article/7325087", "text": "Президентът Хашим Тачи причини големи щети на Косово с позицията си демаркацията да бъде част от диалога с Белград, заяви премиерът на Косово Рамуш Харадинай, цитиран от вестник \"Коха диторе\" и агенция Танюг. \"С идеите си за подялба и корекция на границата президентът навреди на напредъка на страната и затова сме в ситуацията, в която сме днес\", каза Харадинай пред журналисти, предаде БТА. Премиерът каза и че може да обсъди замразяването на въведените стопроцентни мита върху стоките от Сърбия и Босна и Херцеговина, ако Белград и Прищина се договорят окончателното споразумение за нормализиране на отношенията да гарантира, че границите няма да се променят и че Съюзът на сръбските общини няма да има изпълнителни правомощия. \"Искаме да отменим митата, но това не е възможно да стане в процес, който не е ясен докрай. Би било безмислено\", каза Харадинай. Той добави, че за Прищина е по-добре да бъде упорита, дори с цената на последствия, отколкото да приключи с несправедливо за Косово споразумение.", "date": "2019.03.01", "title": "Премиерът на Косово: Президентът Тачи причини големи щети на страната"}
{"url": "https://www.24chasa.bg/novini/article/7325086", "text": "Южна Корея ще работи със САЩ и Северна Корея, за да гарантира постигане на споразумение по ядреното разоръжаване. Това каза днес южнокорейският президент, ден след като преговорите между Доналд Тръмп и Ким Чен Ун се провалиха заради въпроса със санкциите, предаде Ройтерс. Втората среща на върха между двамата лидери, която се проведе във Виетнам, приключи преждевременно, тъй като те не се споразумяха за размера на облекчението на санкциите, което Пхенян ще получи в замяна на стъпки за прекратяване на ядрената си програма, предава БТА. Южнокорейският държавен глава Мун Дже Ин е активен поддръжник на усилията за слагане на край на конфронтацията на Корейския полуостров. Той се срещна три пъти с Ким миналата година в опит да улесни ядрените преговори със САЩ. \"Моето правителство ще разговаря и ще си сътрудничи тясно със САЩ и Северна Корея, за да помогне преговорите им да доведат до цялостно решение с всички средства\", каза Мун в реч в Сеул. Мун каза още, че Южна Корея ще се консултира със САЩ за начини за подновяване на съвместни проекти със Северна Корея, в това число туризъм и промишленост. Тръмп написа днес в Туитър, че разговорите с Ким са били \"много съществени\". \"Отношенията са много добри, нека видим какво ще стане\", добави той. Според севернокорейската държавна агенция КЦТА двамата са имали конструктивен и искрен диалог, и са решили да продължат продуктивните преговори. Агенцията обаче не спомена, че преговорите са приключили внезапно без споразумение. Ким, който ще си тръгне от Виетнам утре, също е изразил благодарност на Тръмп, че е положил усилия за постигане на резултати, добави КЦТА.", "date": "2019.03.01", "title": "Мун Дже Ин: Южна Корея ще работи със САЩ и Северна Корея за постигане на споразумение"}
{"url": "https://www.24chasa.bg/novini/article/7325165", "text": "Чл.-кор. проф. Екатерина Бъчварова е избрана от Управителния съвет на БАН за директор на Института за изследване на климата, атмосферата и водите на Българската академия на науките, съобщиха от БАН на сайта си. Институтът е създаден с решение на Общото събрание на БАН и функционира от декември 2018 г. Основната мисия на новосъздаденото научно звено е да извършва фундаментални и приложни научни изследвания в областта на климата, атмосферата и водите, включително климатични промени, градски, крайбрежен и планински климат, физикохимични процеси в атмосферата и опазването на водните ресурси. Новият институт за климата в БАН е създаден на мястото на Националния институт по метеорология и хидрология, който от 1 януари излезе от структурата на Академията и премина към Министерството на образованието и науката.", "date": "2019.03.01", "title": "Избраха Екатерина Бъчварова за шеф на \nИнститута за климата при БАН"}
{"url": "https://www.24chasa.bg/novini/article/7325048", "text": "Бойко Атанасов е предложен за председател на Комисията за финансов надзор. Това става ясно от внесената кандидатура в парламента от депутати от “Атака”. Кандидатурата на Атанасов е единствена. От октомври 2017 г. той заема поста на зам.-председател на финансовия регулатор. Атанасов оглавяваше Националната агенция за приходите в кабинета “Борисов 2”, а по време на “Борисов 3” бе зам. финансов министър. От “Атака” изтъкват, че той има 20-годишно професионално развитие и придобит изключително ценен управленски опит. Както и, че при управлението на Атанасов, НАП повишава доброволното изпълнение на задълженията до 83,5% и постига ежегоден ръст от над 12% събираемост. Предстой той да бъде изслушан пред бюджетната комисия, най-рано след 12 дни. Дотогава медии, както и неправителствени и браншови организации ще могат да изпращат въпроси и становища към кандидата. Според приетите миналата седмица правила за избор на нов шеф на финансовия регулатор, анонимни становища няма да се разглеждат. Заседанието на бюджетната комисия ще се предава онлайн в реално време на страницата на парламента. Кандидатите ще представят тяхната концепция за дейността на КФН. За да бъде избран кандидатът трябва да е получил повече от половината гласове на присъстващите депутати. След изслушването и одобряването му в комисия изборът трябва да бъде и гласуван в пленарната зала.", "date": "2019.03.01", "title": "Предлагат Бойко Атанасов за шеф на финансовия регулатор"}
{"url": "https://www.24chasa.bg/novini/article/7325214", "text": "Жена пострада на все още ремонтиращата столична улица \"Граф Игнатиев\", след като се спъна в един от гранитните ограничители, поставени преди няколко месеца, предаде  Пристигналият екип на „Спешна помощ” установил, че има травма на главата, а от носа й текла и кръв. Гранитните ограничители са поставени по дължината на цялата улица. Всъщност целта им е да предпазват пешеходците от движещия се трамвай. От Столична община обясниха, че съоръженията са монтирани по изискване на „Пътна полиция”. При поставянето им софиянци ги оприличиха на \"перки от акули\" и „надгробни плочи”. Други се оказаха лоши пророци. Според тях блокчетата се сливат по цвят с околните плочки. А някои родители смятат, че са опасни и за децата. „Гранитните ограничители, монтирани на улица \"Граф Игнатиев\", са одобрени от Държавна приемателна комисия. На този етап не се предвижда тяхната подмяна”, коментира проектантът Радомира Методиева. Пострадалата жена е прегледана в „Пирогов” и се възстановява в дома си. За щастие, при падането й наоколо не са минавали трамваите, от които „перките от акули” е трябвало да я предпазят.", "date": "2019.03.01", "title": "Жена се спъна в ограничителите на \"Графа\", получи травма на главата"}
