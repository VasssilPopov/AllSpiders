{"url": "https://www.24chasa.bg/novini/article/6432658", "text": "Президентът на Украйна Петро Порошенко определи Русия като основната военна заплаха за своята държава, предава Интерфакс. „Главната заплаха от страна на Русия за съжаление е военна. Засега няма никакви признаци за това Москва да е готова да отстъпи от Донбас или да се изтегли от Крим“, отбеляза в четвъртък Порошенко по време на ежегодното изявление пред парламента. Той допълни, че „има все повече доказателства за това, че Русия се подготвя за настъпателна война от континентален мащаб“, предава Фокус. „Например руско-белоруските учения „Запад 2017“. Макар че по-уместно би било да бъдат наречени „антизападни“. Разбира се именно затова, а не поради някакви други причини, ние засилихме контрола по всички държавни граници“, уточни Порошенко.", "date": "2017.09.07", "title": "Петро Порошенко: Русия е основната военна заплаха за Украйна"}
{"url": "https://www.24chasa.bg/novini/article/6432567", "text": "Районна прокуратура-Бургас се самосезира по журналистически материали и образува досъдебно производство срещу Ивайло Ч. (на 19 год.). Това съобщиха от пресцентъра на Апелативна прокуратура-Бургас, предаде \"Фокус\". Досъдебното производство е образувано за това, че на 31 август 2017 г., в Бургас, к-с „Меден рудник“ в парк „Сън сити“ е принудил непълнолетния Г. Б. да извърши нещо против волята му – да даде на Ивайло Ч. парична сума в размер на 1,80 лв., като употребил за това заплашване – престъпление по чл. 143, ал. 1 от НК и за това, че на горепосочената дата и място е принудил непълнолетния С. Н. да извърши нещо против волята му – да зареди сметката на мобилен телефон на Ивайло Ч. с парична сума в размер на 6.00 лв., като употребил за това заплашване – престъпление по чл. 143, ал. 1, вр. чл. 23, ал. 1 НК. Предстои служителите на ОД на МВР – Бургас да извършат разпити на свидетели, както и други действия по разследването, като след събиране на цялостната информация по случая, тя да бъде докладвана на наблюдаващия прокурор за бъдещи действия.", "date": "2017.09.07", "title": "Съдят 19-годишен, принудил непълнолетни момчета да извършат действия против волята си"}
{"url": "https://www.24chasa.bg/novini/article/6432569", "text": "Европейският съюз иска да сключи различно споразумение за Брекзит със Северна Ирландия, показват документи, разгледани от Би Би Си . Според тях Обединеното кралство трябва да поеме отговорността да намери „уникално решение“, така че гражданите да могат да работят, да посещават училища и да получават медицинско лечение от всяка страна на ирландската граница, цитира Фокус. Очаква се подробностите около предложението да бъдат обявени по-късно от главния преговарящ от страна на блока Мишел Барние. Той отбеляза, че „много повече сериозна работа“ е необходима, за да се разреши въпросът за границата. Лондон иска „безпрецедентно решение“, с което да се избегне поставянето на контролно-пропускателни пунктове. Но все още не е постигнато споразумение как това може да бъде осъществено, имайки предвид решението на Великобритания да напусне митническия съюз на ЕС след Брекзит.", "date": "2017.09.07", "title": "ЕС иска да сключи със Северна Ирландия различно споразумение за Брекзит"}
{"url": "https://www.24chasa.bg/novini/article/6432579", "text": "Москва е настроена за сътрудничество с Вашингтон в космическата област, включително за съвместни стартове до Марс към 2030 година, стига някои умници в САЩ да не попречат на това, заяви президентът на Руската Федерация Владимир Путин, предаде ТАСС, цитирана от БТА. Агенцията цитира изказването на държавния глава на пленарната сесия на Източния икономически форум във Владивосток. Спирайки се на развитието на Далечния Изток, Владимир Путин отбеляза, че в региона е започнал да функционира руският космодрум \"Източен\". \"От него са изстреляни първите ракети. В близко време той ще се превърне в граждански космодрум от голям мащаб, чрез който ще изследваме и далечния космос, ще осъществяваме пилотирани полети и т.н. Планираме да си сътрудничим със Съединените щати, при условие, че разни умници от различни американски структури не попречат на това\", заяви руският президент. \"Интерес към съвместните стартове съществува, в това число и към общото с американските партньори изучаване на Марс към 2030 година\", изтъкна Владимир Путин.", "date": "2017.09.07", "title": "Путин: Готови сме за сътрудничество със САЩ за полет до Марс"}
{"url": "https://www.24chasa.bg/novini/article/6432598", "text": "Петнадесет американски щата и федералния окръг Колумбия заведоха дело в Ню Йорк срещу плана на президента на САЩ Доналд Тръмп да сложи край на програма, защитаваща млади мигранти от депортиране, предаде Асошиейтед прес, цитирана от БТА. Планът беше обявен от главния прокурор на щата Вашингтон Боб Фъргюсън, който определи решението на Тръмп като \"мрачно време за нашата страна\". Ищци по делото са щатите Ню Йорк, Масачузетс, Айова, Вашингтон, Върмонт, Кънектикът, Делауер, Илинойс, Ню Мексико, Северна Каролина, Орегън, Пенсилвания, Роуд Айлънд, Хавай и Окръг Колумбия. Главният прокурор на САЩ Джеф Сешънс заяви във вторник, че програмата ще приключи след шест месеца, за да може Конгресът да има време да намери законодателно решение за имигрантите. Участниците в програмата са били доведени в САЩ като деца, нелегално или от семейства, чиито визи са изтекли, припомня АП.", "date": "2017.09.07", "title": "15 щата заведоха дело срещу спирането на програмата за защита на мигрантите"}
{"url": "https://www.24chasa.bg/novini/article/6432591", "text": "Ветото на президента Румен Радев, с което върна обратно на парламента промените за закона за опазване на околната среда, по всяка вероятност ще бъде отхвърлено. Водещата парламентарна комисия по околната среда и водите гласува предложение промените в закона да бъдат прегласувани, без да бъдат обсъждани допълнително. Срещу това гласуваха само депутатите от БСП в комисията. Промените в закона, гласувани в НС на 27 юли, предвиждат докладите по ОВОС за националните обекти със стратегическо значение да се обжалват само на една инстанция във Върховния административен съд. Освен това в такива казуси съдът трябва да разгледа делото в рамките на 6 месеца, а решението да се публикува 1 месец след заседанието. Депутатът Атанас Костадинов от БСП предложи на комисията да организира широко публично обсъждане на законовите промени, които минаха през 2 четения в парламента само за 16 дни през юли. За предложението на Костадинов обаче гласуваха само 4-ма депутати от БСП в комисията, и то бе отхвърлено.  Мотивите за отхвърлянето на президентското вето по същество съвпадат с тези, с които промените в закона бяха приети. Председателят на екокомисията Ивелина Василева изтъкна, че се намираме във втората половина на програмния период и всяко забавяне на стратегически инфраструктурни обекти, финансирани с евросредства, би било критично. На заседанието присъстваха представители на четирите основни работодателски организации, които изтъкнаха, че непрекъснатото обжалване на процедури по същество, е злоупотреба с правото.", "date": "2017.09.07", "title": "Предлагат на парламента да отхвърли ветото на Радев за ОВОС-ите"}
{"url": "https://www.24chasa.bg/novini/article/6432611", "text": "16-годишен неправоспособен водач пострада при пътен инцидент на пътя Павликени – с. Стамболово, съобщиха от полицията във Велико Търново. Произшествието е станало в сряда около 10 ч. По първоначална информация лек автомобил «Сузуки», движещ се в посока към с. Стамболово, управляван от 16-годишно момче от същото село, при движение с несъобразена скорост, е напуснал пътно платно и се е преобърнал. В резултат на това е пострадал водачът, който е откаран във великотърновската болница с черепно-мозъчна травма и рани по лицето. Взета му е кръвна проба. Причините за произшествието са в процес на изясняване. По случая е започнато досъдебно производство. По-късно същия ден мотоциклетист пострада край Елена. Произшествието е станало около 13 ч. между лек автомобил «Волво», управляван от 52-годишен мъж от Елена и мотоциклет «Сузуки», управляван от 29-годишния Р. И. от В. Търново. По първоначална информация мотоциклетистът се е движел зад автомобила, не е съобразил дистанцията и се е ударил в задната част на волвото. В резултат на това е пострадал Р. И., който е с контузна рана на подбедрицата. Двамата водачи са изпробвани за употреба на алкохол с техническо средство, пробите са отрицателни. По случая е започнато досъдебно производство.", "date": "2017.09.07", "title": "16-годишно момче е в неврохирургия,\nподкарало кола и се преобърнало"}
{"url": "https://www.24chasa.bg/novini/article/6432586", "text": "Над десет души са били арестувани при операция на истанбулската полиция срещу наркотрафика, съобщиха от Дирекцията по сигурността в Истанбул. Екипи на службата за борба срещу наркотрафика и организираната престъпност са предприели на разсъмване днес операция в кварталите Авджълар и Бахчелиевлер, които се намират в европейската част на мегаполиса. В действията са участвали служители от спецчастите за борба срещу тероризма, а също и полицейски хеликоптери. Полицаите са извършили едновременно обиски на десетки адреси. При тях са били заловени различни количества наркотици. Арестувани са над 10 души, подозирани за участие в нелегален наркотрафик. Води се следствие. Кварталът Авджълар е разположен на брега на Мраморно море. В него голяма част населението е с преселнически корени от България, поради което го наричат и \"Малката България\".", "date": "2017.09.07", "title": "Полицейска операция срещу наркотрафика в Турция"}
{"url": "https://www.24chasa.bg/novini/article/6432647", "text": "Сирийската армия съобщи, че двама нейни войници са убити и са нанесени материални щети от израелски въздушни удари по военна инфраструктура в Западна Сирия - район, където се смята, че режимът разработва химически оръжия, предаде Франс прес. Според съобщението израелски бойни самолети са изстреляли днес призори няколко ракети от ливанското въздушно пространство срещу позиции на сирийската армия в района на селището Масяф, предаде БТА. Масяф се намира на около 60 км източно от крайбрежния град Тартуф, където руските съюзници на режима на Башар Асад имат военноморска база. Сирийските сили на свой ред разполагат с военен обект на север от Масяф, който включва тренировъчен полигон и клон на Сирийския център за изследвания и научни разработки. САЩ обвиняват центъра, че е разработил отровния газ зарин, който беше използван при химическата атака на 4 април срещу Хан Шейхун. Вчера следователите на ООН за първи път потвърдиха официално, че атаката е била извършена от сирийския режим и обвиниха Дамаск във военно престъпление. По повод на днешното израелско нападение сирийската армия предупреди, че подобни \"враждебни действия може да имат опасни последици за сигурността и стабилността в региона\". Макар че до голяма степен се въздържа от намеса в сирийската гражданска война, Израел предприе няколко въздушни удара срещу оръжейни пратки за базираната в Ливан радикална групировка Хизбула, която воюва на страната на президента Асад, припомни Асошиейтед прес.", "date": "2017.09.07", "title": "Двама сирийски войници загинаха при израелски въздушни удари в Западна Сирия"}
{"url": "https://www.24chasa.bg/novini/article/6432654", "text": "Почина водачът на единия от товарните автомобили,  , съобщават от Областна дирекция на МВР – Велико Търново. 67-годишният турски гражданин е издъхнал вчера във великотърновската болница. Припомняме, че в понеделник около 6 часа е настъпила верижна катастрофа между великотърновските села Вонеща вода и Въглевци. При рисково изпреварване последвал челен сблъсък между двата камиона, а в тях се ударил и бус. Турският тир се е преобърнал на платното. Мъжът беше с кръвоизлив в корема, разкъсан далак, черепно-мозъчна травма. На няколко пъти е изпадал в клинична смърт на операционната маса и в интензивното отделение. ", "date": "2017.09.07", "title": "Почина 67-годишният турчин, пострадал при катастрофата на Хаинбоаз"}
{"url": "https://www.24chasa.bg/novini/article/6432402", "text": "Северна Корея организира големи тържества в чест на учените, осъществили в неделя най-мощния ядрен опит в нейната история. Фойерверки озариха огромен митинг в Пхенян, предаде Франс прес. Жителите на севернокорейската столица се струпаха в сряда по тротоарите, за да посрещнат с ръкопляскания изследователите, пристигащи с колона от автобуси. Хората от множеството размахваха розови и червени изкуствени цветя и хвърляха конфети по учените, слезли на площад \"Ким Ир-сен\". Там се бяха събрали десетки хиляди, информира БТА. \"Изразяваме най-дълбока почит към другаря Ким Чен-ун, върховния ръководител, донесъл на корейския народ най-голямото постижение в неговата история\", се четеше на един от плакатите. \"Никой не може да спре нашия устрем към бъдещето\", гласеше друг. Оратори, цитирани от агенция КЦТА, обясниха на митинга, че севернокорейската армия \"ще сложи точка в съдбата на американските империалисти, подобни на гангстери, с безмилостни превантивни удари, ако те накрая разпалят война заедно с ордите от предатели\".", "date": "2017.09.07", "title": "Северна Корея празнува по повод на своя най-мощен досега ядрен опит"}
{"url": "https://www.24chasa.bg/novini/article/6432450", "text": "Засега не е определена дата за визитата на президента на Франция Еманюел Макрон в Русия, но поканата вече е изпратена, съобщи за РИА Новости прессекретарят на руския президент Дмитрий Песков, цитиран от Фокус. „Поканата е изпратена, но дата засега няма“, отбеляза Песков в кулоарите на Източния икономически форум, който се провежда във Владивосток.", "date": "2017.09.07", "title": "Песков: Все още няма дата за посещението на Макрон в Русия"}
{"url": "https://www.24chasa.bg/novini/article/6432436", "text": "Висшият съдебен съвет (ВСС) да обявява всяка година конкурси за повишаване и преместване на магистрати, около тази идея се обединиха мнозина кандидати, номинирани за съдебни кадровици от парламентарната квота. Правната комисия на Народното събрание изслушва 18 кандидати, посочени от всички партии за 11 места за следващия състав наВСС. 11 са претендентите за съдийската колегия, от които избрани ще бъдат само 6. Седем са кандидатите за прокурорската, те ще се борят за 5 места. Парламентът ще избира своите 11 членове следващата седмица.  Освен за кариерното израстване претендентите за ВСС се обявиха и за мерки, които ще подобрят доверието в съдебната система. Съдия Вероника Имова от ВКС каза, че ще работи за изчистване на зависимости от всякакъв характер, ако бъде избрана за член. \"Съдиите не трябва да бъдат харесвани, те трябва да бъдат критикувани, за да защитават правата на отделните граждани\", допълни съдийката. Тя е номинирана от ГЕРБ. Един от кандидатите на БСП апелативния спецсъдия Драгомир Кояджиков настоя в следващия Висш съдебен съвет да няма личностни противоречия между членовете му.  Адвокат Ангелинка Николова, предложена от \"Воля\", сподели идеята си, че новият ВСС заедно с инспектората трябва да направи ревизия на всички съдилища и прокуратури.", "date": "2017.09.07", "title": "Кандидати за ВСС: Всяка година да се обявяват конкурси за повишаване"}
{"url": "https://www.24chasa.bg/novini/article/6432457", "text": "Всички политици днес имат акаунти в Туитър - освен ако се казват Ангела Меркел, пише ДПА, цитирана от БТА. Германската канцлерка е една от най-известните международни политици, които все още не са се включили в социалните медии. Меркел, която ще се бори за четвърти мандат на изборите на 24 септември, заяви пред медийния концерн \"Редакционснетцверк Дойчланд\", че е обмисляла да се включи в Туитър. Недостатъците обаче са били повече от предимствата, добави тя. \"Туитър изисква постоянно внимание. Ще трябва постоянно да следя какво се случва и винаги да имам какво да кажа\", отбеляза канцлерката. Тя заяви, че предпочита да остави тази задача на говорителя на правителството Щефен Зайберт. \"Когато аз лично имам да кажа нещо, което той трябва да предаде директно, това е ясно в туита\", добави тя. Пълните изказвания на Меркел ще бъдат публикувани днес", "date": "2017.09.07", "title": "Меркел: Обмислях да се включа в туитър, но недостатъците му са много"}
{"url": "https://www.24chasa.bg/novini/article/6432449", "text": "На този етап правителството се въздържа от позиция. Калин Митрев е изпратил обяснение във връзка с Азербайджанския случай до българското правителство. Това каза финансовият министър след заседание на Министерски съвет. В него той е съобщил, че е получил тези пари, за които писа \"Гардиън\", когато не е бил представител на ЕБВР. Тези доходи са декларирани и за тях са платени данъци, което е проверимо, каза Горанов. Тъй като засега информацията е от медийни разработки и от изявленията на самия Митрев, Министерски съвет е решил преди да вземе позиция да изпрати официално писмо до управителните органи на банката. След като се получи отговор, ще излезе в позиция. Горанов уточни, че правителството само предлага кой да е представителят в ЕБВР, но назначението е на самата банка. В случая кабинетът може да изрази позиция, но не и да предприема действия. На този етап кабинетът не вижда нарушаване на българското законодателство и затова се въздържа от позиция.  Самият Митрев е обяснил, че ръководството на банката няма притеснения. Горанов отново посочи, че ще се изчака реакцията на Европейска банка за възстановяване и развитие, и припомни,че тя може да уволнява и назначава, ние можем само да изразим позиция.", "date": "2017.09.07", "title": "Горанов: По случая с Калин Митрев решава ЕБВР"}
{"url": "https://www.24chasa.bg/novini/article/6432500", "text": "100 млн. лева от бюджета за рехабилитация и ремонт на републикански пътища, отпусна правителството. Това съобщи министърът на регионалното развитие и благоустройството Николай Нанков след заседание на кабинета. Вече правим обективен анализ на отсечките с необходимост от най-неотложни ремонтни дейности, които в рамките на тази есен трябва да извършим, заяви той.  \"Парите трябва да се усвоят до края на годината\", каза той за \"24 часа\". \"Тези средства се чакат отдавна и за усвояването им има проекти на готовност. Средствата ще се насочат освен към неотложните ремонти и към пътища с голям трафик. Веднага се започва ремонта на участъка от Околовръстния път на София между \"Ботевградско шосе\"  и автомагистрала \"Тракия\".  Това е така наречената източна част на околовръстното шосе, там има три ленти за движение, по една аварийна, изключително лош и тежък участък, заяви министърът.  Вторият голям обект е изходът на София в посока  Перник, от \"Княжево\" през Владая до пътния възел на автомагистрала \"Люлин\" преди Перник. Предвижда се пълна рехабилитация на участъка, изграждане на светофарни уредби за реверсивно движение в пиковите часове -вечер към посока Перник, сутрин към София ще има две ленти. Така ще се организира движението и в съботите и неделите, в пиковите часове да има по две ленти за движение. Сериозни средства ще отидат за ремонта и рехабилитация за пътя Варна - Златни пясъци. Пътят е в много тежко състояние, има активни свлачищни процеси, заяви Нанков.  ", "date": "2017.09.07", "title": "Кабинетът даде 100 млн. лева за ремонт на пътища, трябва да се усвоят до края на годината"}
{"url": "https://www.24chasa.bg/novini/article/6432268", "text": "Руският президент Владимир Путин заяви, че Северна Корея трябва да бъде включена в съвместни проекти, за да се намали напрежението на Корейския полуостров, предава ТАСС, цитирана от Фокус. „Необходимо е постепенно Северна Корея да бъде включена при сътрудничеството в региона, а Русия има конкретни предложения, всички знаят за това: общия път, свързващ Транссибирската железница и корейските железопътни линии през Северна Корея, тръбопроводния транспорт, развиването на пристанищата на Северна Корея и т.н.“, обясни държавният глава по време на пленарното заседание на Източния икономически форум. „Ние има какво да предложим и над какво да работим. Но непродуктивното нагнетяване на а военна атмосфера, на истерия, до нищо няма да доведе“, допълни Путин. Той призова да се продължи да се инвестира в региона, въпреки че ситуацията около Пхенян предизвиква безпокойство.", "date": "2017.09.07", "title": "Путин: Северна Корея трябва да бъде включена в съвместни регионални проекти"}
{"url": "https://www.24chasa.bg/novini/article/6432292", "text": "Британският премиер Тереза Мей защити вчера идеята за мерки за контрол на имиграцията от ЕС, пише в. \"Гардиън\" и отбелязва, че според нея имиграцията се отразява на хората, инфраструктурата и достъпа до услуги, но преди всичко - на заплащането на най-нископлатените работници във Великобритания. Като се изключат коментарите на Мей, министрите от консервативното правителство се стремяха да не обсъждат изтеклите в медиите информации за плана на правителството силно да ограничи миграцията от ЕС. Само министърът на отбраната Майкъл Фалън заяви, че правителството ще следва \"балансирана\" миграционна политика, цитира БТА. Лидерът на британската партия Либерални демократи и бивш министър на бизнеса Винс Кейбъл каза, че правителството на Тереза Мей е спряло публикуването на 9 изследвания, показващи, че имиграцията не влияе или влияе съвсем слабо върху заплатите във Великобритания. Резултатите от тях обаче са били сметнати за политически неудобни. \"Много добре си спомням. Повечето от тях показваха, че чуждестранните работници са допълвали, а не са се конкурирали с британските\", заяви Кейбъл, цитиран от в. \"Гардиън\". Разкриването на британския план за силно ограничаване на миграцията от ЕС след развода със съюза може да поднови разделението в кабинета по отношение на начина на осъществяване на Брекзита, отбелязва изданието. Поне двама високопоставени министри от кабинета на Мей са се дистанцирали от плановете й за Брекзита, пише в. \"Индипендънт\". Министърката на вътрешните работи Амбър Ръд и първият министър Деймиън Грийн са изразили \"резерви\" към плановете й за имиграцията, предизвикали негативна реакция както в бизнес средите, така и в Брюксел. И двамата са намекнали, че не подкрепят изцяло плановете на министър-председателката. Грийн даде да се разбере, че правителството може да промени намеренията си за имиграцията, тъй като се притеснява от ефекта, който те ще окажат върху Брекзита. Въпреки, че управляваното от Ръд министерство е съставило публикуваните от медиите планове, тя може да подкрепи по-леки ограничения, които да улеснят предприятията при наемането на работници от ЕС, отбелязва в. \"Индипендънт\".", "date": "2017.09.07", "title": "Мей спряла изследвания, сочещи, че британските заплати не са ниски заради имигрантите"}
{"url": "https://www.24chasa.bg/novini/article/6432323", "text": "При международна операция, в която участваха италианската и албанската полиция, бяха конфискувани 3 тона и 992 килограма марихуана на яхта, плаваща под американски флаг, съобщи Танюг, позовавайки се на албанската полиция. Във връзка със случая са арестувани трима албански граждани, информира БТА. Яхтата от Делауер, на която била открита дрогата, е плавала към италиански териториални води. ", "date": "2017.09.07", "title": "Почти 4 тона марихуана задържаха при акция на яхта, плавала към Италия"}
{"url": "https://www.24chasa.bg/novini/article/6432337", "text": "На 6 септември 2017 г., в 04.05 ч в Районно управление на МВР-Козлодуй е получен сигнал за скандал и побой в центъра на село Бутан. Това съобщиха от ОДМВР-Враца. За срок до 24 часа е задържано 18-годишно лице от село Гложене. Образувано е досъдебно производство.                                                                                                                                                                                                                                                                                                                       ", "date": "2017.09.07", "title": "Задържаха 18-годишен след скандал и побой във врачанско село"}
{"url": "https://www.24chasa.bg/novini/article/6431305", "text": "Между 89,90 и 113,90 лева струва подготовката на един първолак за новата учебна година. Това показа бърз преглед в столичните книжарници на цените на учебните пособия от задължителния списък, одобрен от МОН за тази година. Очаквано най-скъпа е раницата. Експертите препоръчват тя да е “хубава и мека”. Раница с ортопедичен гръб и дишаща материя започва от 60-70 лв., но може да достигне и до 300, ако е маркова. Повечето са с 2 г. гаранция. Продавачи споделят, че родителите масово купуват по-евтини раници, които не само се късат бързо, но са и неудобни. За първи клас са нужни по 5 броя тетрадки с тесни и широки редове и с големи квадратчета. В различните книжарници цените варират, но най-често комплект от 10 броя излиза около 3 лв. Най-скъпи са тетрадките с десени на обичани герои от анимационните филми - Комплект с такива стига и 6,50 лв. Цветните моливи за рисуване могат да се намерят на цена от 3 до 6 лв. в зависимост от марката. Обикновените черни моливи пък са от 0,40 до 0,60 ст. за брой, като най-скъпите са с гумичка. Отделно хубава голяма гума струва между 0,40 и 0,60 ст. Нужна е линия за чертане, която е между 0,30 и 0,80 ст. За часовете по рисуване е нужен блок №4, който е на цена 0,70 ст. Към него трябва да се купят водни бои и кръгла четка. В комплект са между 3 и 4 лв. Отделно кръгла четка от естествен косъм излиза около 1 лв. Трябва да се купи и гланцово блокче, което струва 0,50 ст., заедно с ножица с тъп връх. Тя е на цена между 1 и 2 лв. За творческите часове ще са нужни пластилин с дъска за моделиране и ножче. Общо трите продукта са от 3 до 4 лв. Голямо е разнообразието при несесерите. На пазара се предлагат няколко вида - от твърди до меки. Най-добрият вариант, който учителите често изискват, е с 3 ципа. В зависимост от марката и десените по него той струва между 12 и 20 лв. Учебниците за първи клас са безплатни, но към тях по отделните предмети. Цената им варира между 20 и 50 лв., но обикновено се купуват организирано в училище. Индивидуални са разходите за облекло. В списъка на учениците задължително се включва екип за физическо възпитание - анцуг, гуменки и бяла тениска. За ежедневието много училища са въвели униформи. Всяко решава каква да е цената им. Собственици на книжарници споделят, че до края на август търсенето на учебни пособия е било слабо. От една страна, родителите още не са се върнали от лятната си почивка. От друга, повечето предпочитат да изчакат задължителната за първи клас родителска среща преди 15 септември, когато ще получат официално списъка с нужните пособия. Търговците уверяват, че тази година не се очаква закъснение в доставките на подвързии и бележници. При някои дори има останали от миналата година. ЙОАНА РУСЕВА Много често родители подценяват необходимостта да оформят “работен” кът на детето си още от първи клас. А това се оказва изключително важно и за правилната стойка, и за създаването на добри учебни навици у децата, коментират специалисти. “Преди години чиновете се правеха с лек наклон от 10-15 градуса, което естествено изправяше стойката, когато се седи на него”, обяснява детският ортопед д-р Венелин Алексиев от Университетската болница по ортопедия “Проф. Бойчо Бойчев” в Горна баня. Сега плотът е равен и това води до неправилни стойки, които предизвикват болки в гърба. Затова е важно мястото, където децата работят вкъщи, да е добре организирано. Мебелите трябва да са съобразени с размерите на детето и с неговите нужди. Да са здрави и ергономични, да се поддържат лесно, да могат да се надграждат с времето, съветват от асоциация “Родители”. Когато детето използва кухненската маса за подготовка на домашните си, гърбът и очите му се натоварват неправилно, уморява се бързо, нарушава се концентрацията му и то губи интерес и ентусиазъм, допълват оттам.", "date": "2017.09.07", "title": "Между 90 и 114 лв. за първокласника"}
{"url": "https://www.24chasa.bg/novini/article/6432378", "text": "Турция остава важен партньор на Европейския съюз и отношенията трябва да бъдат запазени, дори и страната да е направила обезпокоителен завой в последно време. Това заяви френският президент Еманюел Макрон в интервю за гръцкия в. \"Катимерини\", цитирано от БТА. Коментарите пред вестника на френския президент идват след изказване на германския канцлер Ангела Меркел в неделя, че преговорите на Турция за членство в ЕС трябва да бъдат прекратени, напомня агенция Ройтерс. \"Турция действително се отдалечава от Европейския съюз през последните месеци и тревожно прекрачи границата по начини, които не може да се пренебрегнат, особено що се касае до митническия съюз\", посочи той. Макрон обаче добави, че би желал да не се стига до разцепление, тъй като Турция е \"жизненоважен партньор в много кризи, пред които сме изправени, по-специално предизвикателството на имиграцията и терористичната заплаха\".", "date": "2017.09.07", "title": "Макрон: Турция се отдалечава от ЕС, но е жизненоважен партньор в кризи"}
{"url": "https://www.24chasa.bg/novini/article/6432390", "text": "Руският президент Владимир Путин смята, че Пхенян вижда в атомното оръжие единствената защита и няма да се откаже от него, информира ТАСС,  „Те виждат в притежаването на атомно оръжие и ракетна техника единственият начин за защита. Смятате ли, че те ще се откажа от това“, попита той на пленарно заседание на проведения във Владивосток Източен икономически форум (ИИФ) Той все пак изрази надежда, че няма да се стигне до използването на атомно оръжие и мащабен конфликт. „Аз, както и моят колега от Република Корея, съм убеден, че... у всички противостоящи сили ще проявят разум и ние ще може да решим проблема с дипломатически средства“, каза Путин. И добави, че на същото мнение е и Япония. „Напомням, че през 2005 г. ние по същество се договорихме за всичко, постигнато бе споразумение, според което Северна Корея пое определени задължения да ограничи ракетно-ядрената си програма, всички други участници обещаха да съдействат на този процес, говориха за необходимостта от възстановяване на нормални, на добри отношения между Севера и Юга, за възможности по реализирането на тристранни проекти Русия-Северът-Югът на Корея. После, за съжаление, някой по мое мнение поиска от Северна Корея нещо, което тя не е обещавала, и постепенно, лека-полека положението се влоши до сегашното равнище“, поясни още руският президент. Той призова да бъде привлечена Северна Корея в съвместни проекти, за да се намали напрежението на Корейския полуостров: „Русия има конкретни предложения, всички знаят това – съвместна магистрала, свързваща Транссиб и корейските железници през Северна Корея, тръбопроводният транспорт, усвояването на севернокорейските пристанища и така нататък“.", "date": "2017.09.07", "title": "Путин: Северна Корея няма да се откаже от ядреното оръжие"}
{"url": "https://www.24chasa.bg/novini/article/6432407", "text": "Трима румънски граждани, намиращи се на карибския остров Сен Мартен, са обявени за изчезнали след урагана Ирма, съобщи министерството на външните работи, цитирано от Медиафакс и БТА. Министерството на външните работи следи случая с тримата румънски граждани, намиращи се на остров Сен Мартен, с които не може да бъде установен контакт след урагана Ирма. Посолството във Вашингтон е предприело спешни стъпки заедно с властите в Сен Мартен за изясняване на ситуацията, се посочва в съобщение на министерството. Най-малко осем души са загинали и 21 са били ранени на френско-холандския карибски остров Сен Мартен, който беше опустошен от урагана Ирма. Това показват новите временни данни на френските спасителни служби, цитирани от Франс прес.", "date": "2017.09.07", "title": "Трима румънци са обявени за изчезнали след урагана Ирма на Карибските острови"}
{"url": "https://www.24chasa.bg/novini/article/6432439", "text": "По повод публикации в медиите за извършени плащания от азербайджански компании по сметки на Калин Митрев, представител на България в ЕБВР е разпоредена проверка от главния прокурор. Това съобщиха от пресцентъра на Прокуратурата. Проверката ще се извърши от Софийската градска прокуратура, като на Националната агенция по приходите ще бъдат възложени действия, свързани с предмета й – дали са налице данни за данъчни престъпления или пране на пари.", "date": "2017.09.07", "title": "Цацаров нареди проверка на скандала с Калин Митрев"}
{"url": "https://www.24chasa.bg/novini/article/6432546", "text": "Заместник-председателят на ВМРО и български представител в Европейския парламент Ангел Джамбазки изпрати писмо до холандската си колежка Кати Пири, в което иска обяснения за твърденията й, с които обвинява български гранични служители от \"Капитан Андреево\" в корупция, съобщават от пресцентъра на ВМРО, предаде БТА. \"Българската гранична полиция заплашва холандски граждани от турски произход. Проблем, който съществува от години, но, на който най-накрая трябва да се обърне внимание. Заедно с белгийската ми колежка Катлийн ван Бремп зададохме въпроси пред Европейската комисия и ще включим всички преживявания, споделени с нас в черна книга, която ще предоставим на българското правителство\", е написала във Фейсбук евродепутатката, която е член на групата на ПЕС в ЕП, посочват от ВМРО. Според Ангел Джамбазки това твърдение е скандално и обидно. \"В България, когато някой твърди, че е изнудван, заплашван, или му е искан подкуп от служители на МВР, то той трябва да го докаже, с годни доказателства, пред съда и прокуратурата\", настоява Джамбазки и призовава Пири да даде доказателства за обвиненията си. \"В противен случай ще дължите извинение на стотиците служители на МВР, които носят служба по охрана на външната граница на ЕС в изключително трудни условия, пазейки живота, здравето, имуществото на гражданите на държавите-членки\", заявява той. Писма за случая българският евродепутат е изпратил до ръководството на Европейския парламент и Европейската комисия. Джамбазки алармира, че твърденията на Пири, неподкрепени с годни доказателства, са клевета, обидни са и са неприемливи за труда на българските служители на МВР, които, \"охранявайки външната граница на ЕС, между България и Турция, пазят и гражданите на държавите-членове от проникването на нелегални имигранти и терористи\".", "date": "2017.09.07", "title": "Ангел Джамбазки е защитил българските граничари"}
{"url": "https://www.24chasa.bg/novini/article/6432549", "text": "Мъж, арестуван в Хамбург през декември по подозрения, че извършвал шпионаж в полза на турското правителство, трябва да се яви днес пред съда в Хамбург, съобщи ДПА. Прокурорите твърдят, че Мехмет Фатих С., чието пълно име не се разкрива съгласно германските закони за поверителността, е започнал да шпионира кюрди в Германия в края на 2015 г. от името на турската разузнавателна служба МИТ. Предполага се, че 31-годишният мъж се е сприятелил с роднините на кюрдски политик в Германия, за да получи достъп до личния му живот, като също така е правил снимки по време на кюрдски митинг в Бремен през май 2016 г. Прокурорите заявиха, че има доказателства, че Мехмет Фатих С. е получил 30 0000 евро за дейността си.", "date": "2017.09.07", "title": "Турчин, обвинен, че е шпионирал кюрди в Германия, застава пред съда"}
{"url": "https://www.24chasa.bg/novini/article/6432555", "text": "На съд по обвинителен акт на Окръжната прокуратура във Варна е бил предаден 56-годишният Георги Г., който причинил смъртта на леля си вследствие умишлено нанесени средни телесни повреди – престъпление по член 124, ал. 1, предл. 2 от Наказателния кодекс, предаде \"Фокус\". Това съобщиха от пресцентъра на Апелативна-Прокуратура-Варна. Подсъдимият Георги, който е от град Елхово, дошъл да живее в дома на 83-годишната си леля Климентина Хр. в кв. „Владиславово“ във Варна, след като тя счупила крайниците си при падане в жилището си. След претърпяната операция жената била неподвижна и помолила двама съседи да идват да я обгрижват, като им дала ключ за апартамента си. Племенникът й Георги често пиел, а алкохолът го правел агресивен. На 16 март 2017 г. под въздействието на алкохол 56- годишният мъж нанесъл побой над безпомощната жена. Съседи, които видели състоянието й – насинено око, рана на главата, сигнализирали на спешния телефон 112. Пред полицейските служители и в присъствието на агресивния си племенник възрастната жена обяснила, че е паднала и така получила нараняванията. Насаме с полицаите обаче Климентина Хр. признала, че Георги й нанесъл побой с юмруци по лицето и тялото. Споделила също, че се страхува от него. На Георги Г. бил съставен предупредителен протокол по Закона за МВР да не извършва физическо и психическо насилие над леля си, а пострадалата била отведена в болница. На 3 април тази година около 19,15 часа отново бил подаден сигнал за семеен скандал на адреса на 83-годишната жена. При позвъняване в жилището никой не отворил на пристигналите полицейски служители. Приела ги съседката, която с дадения й от пострадалата ключ отключила жилището на Климентина. Жената била цялата в синини, но отказала медицинска помощ от страх да не бъде бита отново от племенника си. На 8 април, след като се почерпил с 200 г водка, Георги влязъл в стаята на леля си. Решил да смени телевизионната програма, която жената гледала. Когато жената се възпротивила словесно, Георги се нахвърлил върху леля си, нанасял й юмруци по цялото тяло, крещял и псувал. На сутринта съседката отключила жилището, за да види болната жена. Гледката на пребитата жена под завивките била стряскаща. Липсвала част от кожата на лявата й ръка, дясната й ръка била счупена, а лицето и врата й – посинени от побоя и опита да бъде удушена. От този момент нататък съседката отказала да ходи в дома на баба Климентина от страх от Георги. Друг съсед сигнализирал за поредния инцидент с възрастната жена и тя била отведена за лечение в болницата. Там разказала на лекарите кой е причинил нараняванията й. Назначена била съдебномедицинска експертиза, която установила множество травми по цялото тяло на жената, счупени 8 ребра, раменна кост, масивни хематоми. На 16 април състоянието на 83-годишната жена се влошило и от отделението по гръдна хирургия тя била преместена в реанимация и поставена на изкуствена белодробна вентилация и медикаментозно лечение. Въпреки проведеното лечение Климентина Хр. починала на следващия ден в болницата. Подсъдимият Георги Г. е изтърпявал 15-годишна ефективна присъда за умишлено убийство, както и два пъти е било осъждан за квалифицирани хулиганства, показва справка по делото за съдебното му минало. Разпитан в качеството на обвиняем, той отрекъл да е извършител на престъплението, като изложил версия, която не се подкрепя нито от едно събрано по делото доказателство. От началото на досъдебното производство до момента той е с мярка за неотклонение „Задържане под стража“. До началото на съдебния процес срещу него, който предстои да бъде насрочен във Варненския окръжен съд, е приведен във варненския затвор.", "date": "2017.09.07", "title": "Съдят 56-годишен, пребил до смърт леля си"}
{"url": "https://www.24chasa.bg/novini/article/6432203", "text": "Ако зависеше от председателя на Европейския парламент Антонио Таяни, Великобритания щеше да чака до Коледа, за да започне преговорите за бъдещите отношения с Европейския съюз, пише вестник Politico, цитиран от Фокус. В интервю за изданието Таяни отбеляза, че в четвъртък ще направи официално предложение пред евродепутатите оценката на Европейския съвет за това дали е постигнат „достатъчен прогрес“ в първата фаза от преговорите за Брекзит да бъде отложена за декември. Към момента се очаква това решение да бъде взето през октомври. „Ние имаме три неотменими приоритета, които са: правата на три и половина милиона граждани на ЕС, живеещи в Обединеното кралство; плащанията към ЕС: нито евро повече, нито евро по-малко от това, което блокът заслужава; а третата точка е Споразумението от Разпети петък, което дава решение за границата между Ълстър и Ирландия“, обясни председателят на Европейския парламент. „След като постигнем съгласие по тези три точки, ние можем да говорим за бъдещето. Без споразумение по тези въпроси, ние не можем да обсъждаме бъдещите отношения. Ние подчертахме, че досега не са направени никакви конкретни предложения, а единствено мъгляви такива“, допълни Таяни. Следващата редовна среща на върха след октомври е насрочена за 14 и 15 декември. Това означава, че дори Съветът да постанови, че е постигнат „достатъчен прогрес“, втората фаза от преговорите най-вероятно ще започне след Коледа и Нова година.", "date": "2017.09.07", "title": "Таяни: Първата фаза от преговорите за Брекзит няма да приключи преди Коледа"}
{"url": "https://www.24chasa.bg/novini/article/6432205", "text": "Двама души са с опасност за живота след катастрофи през последното денонощие, съобщиха от МВР. На територията на страната са станали 13 пътни инцидента. Ранени са 16 човека. В София са регистрирани 107 леки и три тежки катастрофи, при които са пострадали трима.                                                                                                                                                                                                                                                                                                                       ", "date": "2017.09.07", "title": "2-ма са с опасност за живота след катастрофи през последното денонощие"}
{"url": "https://www.24chasa.bg/novini/article/6432215", "text": "Общинският съвет в Септември ще заседава извънредно в 09.00 часа, съобщи за „Фокус“ общинският съветник Атанас Узунов. Той обясни, че в дневния ред на днешната сесия е включена само една точка – избор на нов председател на Общински съвет-Септември. Досегашният председател на Общинския съвет в град Септември Лазар Влайков бе изключен от ГЕРБ, след като стана ясно, че с неговия пистолет 6-годишно момче неволно застреля собственик на заведение в село Виноградец. ГЕРБ призова Влайков да напусне Общинския съвет като подаде заявление за прекратяване на пълномощията му като общински съветник.", "date": "2017.09.07", "title": "Общинският съвет в Септември избира нов председател след оставката на Лазар Влайков"}
{"url": "https://www.24chasa.bg/novini/article/6432220", "text": "Заместник министър-председателят по правосъдната реформа и министър на външните работи Екатерина Захариева пристигна днес в столицата на Естония - Талин, където ще вземе участие в неформалната среща на министрите на външните работи на Европейския съюз във формат \"Гимних\", съобщи пресцентърът на МВнР. Форумът, който ще продължи и утре, е част от програмата на естонското председателство на Съвета на Европейския съюз. Програмата започва с обяд на първите дипломати и министрите на отбраната от ЕС, на който ще бъде обсъдено изпълнението на т.нар. пакет \"Отбрана\" по прилагането на Глобалната стратегия на ЕС за външна политика и политика за сигурност. Пакетът \"Отбрана\" включва изпълнението на плана за прилагане на Глобалната стратегия в областта на сигурността и отбраната и заключенията на Съвет \"Външни работи\" от 14 ноември 2016 г., новите финансови инструменти за по-ефективно развитие на съвместни отбранителни способности, включени в Европейския фонд за отбрана, както и четиридесет и две конкретни мерки в изпълнение на Съвместната декларация ЕС - НАТО от 2016 г. В работния обяд ще вземе участие и заместник министър-председателят по обществения ред и сигурността и министър на отбраната Красимир Каракачанов. Срещата ще продължи с обсъждане на ситуацията в света след шестия ядрен опит на Северна Корея и реакцията на международната общност. Преди два дни Могерини призова за общи действия на ЕС и другите международни организации, включително за нови и по-тежки санкции, но без да се търси военно решение. В последния ден на форума вниманието ще бъде насочено към политиката на ЕС по правата на човека.", "date": "2017.09.07", "title": "Екатерина Захариева пристигна в Талин за среща на външните министри на ЕС"}
{"url": "https://www.24chasa.bg/novini/article/6431411", "text": "2025 българи, които са работили в чужбина и са се осигурявали там, получават днес у нас обезщетение за безработица средно по 1259,08 лв. Това сочат данни на Националния осигурителен институт (НОИ) за юни 2017 г. Посочената сума е с над 866,86 лв. повече от средното обезщетение за хората, които са останали без работа у нас - 392, 22 лв. Това означава, че с няколко месеца труд зад граница сънародниците ни могат да си осигурят почти 3 пъти по-високо обезщетение, в случай че останат без препитание, коментираха експерти на НОИ. Най-висока сума през юни са получавали гастарбайтерите от София-област. Там средното обезщетение за безработица е било 1353 лв. На второ място са завърналите се от чужбина работници от Шумен и Благоевград, които са взимали средно по 1344 лв. Във Видин, Плевен, Враца и Пазарджик трудилите се в чужбина са с най-ниските компенсации - между 1100 и 1200 лв. По-голяма част от хората, които получават обезщетение за работа в чужбина, са мъже - 1293, докато жените са 862. По закон право на обезщетение имат осигурявалите се за безработица поне 9 от последните 15 месеца. Компенсацията е равна на 60% от сумата, на която работниците са се осигурявали. Тъй като максималният осигурителен праг у нас е 2600 лв., обезщетението не може да надхвърля 1560 лв. Така дори да са се осигурявали на 2500 евро в продължение на цяла година, родните гастарбайтери не могат да получат повече, ако решат да прехвърлят обезщетението си у нас. Общо 69 914 българи са получавали пари от НОИ, защото са останали без работа през юни. Най-много са в София - 10 846 души, докато във Видин право на помощта са имали 780. 3649 са българите, които получават обезщетение между 1200 и 1560 лв. Най-голяма обаче е групата на хора, които получават до 150 лв. За юни те са 14 098 човека. От началото на годината хората, които останат без работа, получават обезщетение 12 месеца, но само ако имат стаж от 12 и повече години. Обезщетенията от НОИ, които вземат българите, работили в чужбина, са много по-високи от това, което получават тези, които са останали без заплата у нас.", "date": "2017.09.07", "title": "2025 българи, работили в чужбина, вземат у нас по 1300 лв. като безработни"}
{"url": "https://www.24chasa.bg/novini/article/6431318", "text": "9 часа сън, здравословно хранене и раница, не по-тежка от 4 кг - това са едни от основните съвети за здравето на първокласниците. Те са сред препоръките в наръчника за родители на деца, които тръгват за първи път на училище. Раницата на първолака не бива да превишава 10-15 % от теглото на детето, т.е., ако то тежи около 25 кг, ученическата чанта с всичко в нея не бива да надхвърля 3-4 кг, съветват експертите. “Това, че тежките раници водят до сколиоза, е мит, защото не е възможно”, казва обаче детският ортопед д-р Венелин Алексиев от Университетската болница по ортопедия “Проф. Бойчо Бойчев” в Горна баня. Самият той е баща на първокласничка. Не отрича, че раниците са тежки и могат да причинят дискомфорт, но няма как да доведат до изкривяване, което да е за лечение. Той - това е добра идея особено ако учебният процес е организиран на кабинетен режим и децата трябва да се местят от стая в стая. Залитането по ортопедични раници, ако детето няма сериозен проблем, който да налага това, е излишно харчене на пари, съветва д-р Алексиев. Широчината на раницата не трябва да превишава тази на раменете, а височината да не е повече от 30-40 см, така че да не достига краката на детето, когато е на гърба му. Колкото до презрамките, те трябва да са широки, меки и с възможност за регулиране, за да може раницата да се носи както, когато детето е с блузка, така и когато е с дебело яке. А за да е правилно разпределна тежестта и да е добре организирана, раницата да има поне две отделения - за учебниците и за всичко останало - храна и спортна екипировка. Препоръчително е ученическата чанта да е с твърд гръб, но има и такива с подложки на нивото на кръста. За безопасността на детето по улиците е добре чантата да е в ярки, сигнални цветове и да има светлоотразителни елементи. Обикновено тежката раница, неправилното седене на чина, пред телевизора или компютъра могат да доведат до т. нар. порочна стойка, но при нея няма изменения в прешлените на гръбначния стълб и може да се оправи с гимнастика или спорт, казва ортопедът. За да е пълноценен един ученик, преди всичко той трябва да е здрав. Затова в подготовката за първия учебен ден е важно родителите да не пропускат профилактичните прегледи. “Особено след 7-годишна възраст това е важно. Напоследък зачестиха и гръбначните изкривявания, децата трябва да се проследяват”, обяснява педиатърът д-р Аделина Пенчева. Не трябва да се чака детето да се оплаче от болка или дискомфорт. Понякога само с навременно откриване на даден проблем той може да бъде излекуван. Съществено място в поддържането на добро здраве има правилното и пълноценно хранене. Средно между 5 и 8 часа на ден прекарват децата в училище. Усвояването на материала е свързано със съсредоточеност и внимание, които водят бързо до умора. Затова е важно да се дава храна, която да захранва мозъчната дейност - плодове, зеленчуци, месо, мляко и ядки. Те трябва да са приготвени по подходящ начин и На по-малките, които обикновено са цял ден в училище, родителите да слагат храната в кутии. Храненето трябва да бъде рационално и правилно разпределено през деня. Погрешно е да не се закусва вкъщи, казва д-р Пенчева. Поне по литър вода на ден е добре да приемат децата, като количеството е различно спрямо възрастта, ръста и килограмите. Между 8 и 10 кг тежи раницата на учениците до V клас, разказва Татяна Алексиева, учителка по български език и литература в разградското ОУ “Н. Икономов”, която е всекидневно сред учениците. Според нея варианти за облекчаване има, но за повечето е необходимо съдействието на МОН. Един от тях е децата да имат по два комплекта учебници - за вкъщи и за училище. За целта ще са нужни шкафчета, каквито няма във всяко училище. Освен това, ако и вторият комплект учебници от I до VII клас не бъде осигурен от МОН, това ще бъде немалък допълнителен разход за семействата. Помагалата на учениците от V до VII клас струват 80 лв. Те не са безплатни, но са задължителни. Друг вариант е всеки учебник да има електронен вариант, който да се прожектира в класната стая, а хартиеният да бъде за вкъщи. На трето място идва личната подготовка на раницата - за по-големите ученици не е нужно по всеки предмет да се носи тетрадка с твърди корици и спирала. “Не е важно на какво пишат децата, а да пишат”, съветва Алексиева. ", "date": "2017.09.07", "title": "9 часа сън и раница до 4 кг за малките"}
{"url": "https://www.24chasa.bg/novini/article/6431334", "text": "52 хиляди лева без ДДС е заделило Народното събрание за поддръжка на хардуера и софтуера на интегрираната си информационна система и сайта, както и този на “Държавен вестник”. Това става ясно от обществена поръчка. Системата включва няколко модула - законодателна дейност, парламентарен контрал, пленарни заседания, деловодство, протокол, автомобили и др. Участниците трябва да имат сертификат за разработка, внедряване и поддръжка на програмни продукти, управление на ИТ проекти и поддръжка на хардуер.", "date": "2017.09.07", "title": "52 хил. лв. за сайта и вътрешната мрежа на парламента"}
{"url": "https://www.24chasa.bg/novini/article/6432071", "text": "Представете си свят, в който можете да избегнете плащането на дълговете си по кредитната карта, просто като увеличавате лимита ѝ всеки път, когато дойде време да плащате. Тогава, някой ден, внезапно ще осъзнаете, че трябва да отделите една-пета от разходите си, само, за да платите лихвата по кредита, а изплащането на целия дълг просто ще е невъзможно, пише The Hill, цитира \"Фокус\". Може този сценарий да ви се струва екстремен, но нацията ни е точно в такава ситуация. Нашият общ федерален дълг в момента възлиза на около 20 трилиона долара, от 5,7 трилиона, колкото беше той в първия ден на първия президентски мандат на Джордж Буш-младши през 2001-а година. Според Бюджетната служба на Конгреса, лихвата по националния дълг ще експлодира от седем процента до 21 процента от федералните разходи през 2047 година, което ще остави децата и внуците ни да се давят безпомощни в огромния дълг. Конгресът увеличи лимита на националния дълг 16 пъти по време на мандатите на последните два президента, без да мисли за последиците. Жестоката ирония е, че всички без три от увеличенията на лимита, са се случили, докато Републиканците имаха мнозинство в поне една от камарите на Конгреса. Годишните дефицити скочиха до 500 милиарда долара, под управлението на Буш и продължиха да нарастват до 1 трилион долара на година при президента Обама. Нашите Отци основатели, са разбирали неморалността на трупането на дълг върху идните поколения. В неговото послание за сбогом, Джордж Вашингтон призовава да избягваме „натрупването на дълг, не само чрез избягване на разноски, но и чрез енергични усилия ... да се освободим от дълговете ... без да хвърляме върху потомството бремето, което ние самите трябва да понесем.“ Той тържествено предупреди, че като \"много важен източник на сила и сигурност\" трябва да \"почитаме обществения кредит\". През годините на нашето формиране ние избягвахме натрупването на дълг във всички, освен в най-смекчаващите обстоятелства. Въпреки това, след Втората световна война, нашата задлъжнялост започна да расте. Днес нашите политици изглеждат неразумни заради непрекъснатото натрупване на дълг. Изглежда, че гледат на клетвата пред Бога да съблюдават Конституцията като на формалност, вместо като на свещена клетва. Докато обещават да ограничат разходите, те бързо се извръщат и дават спасителни помощи за частни индустрии, помощи за чужди държави, дефинирана като изграждане на нации, стимулиращо финансиране и други социални политики, за които те нямат юрисдикция, съгласно член I, раздел 8 от Конституцията. Ако не се върнем към фундаменталните принципи на правителството, никога няма да постигнем величието, което заслужаваме. Както е отбелязал Джеймс Мадисън, главният архитект на нашата Конституция, в 45-а статия от „Федералистът“, правомощията на федералното правителство са „малко и дефинирани... упражнявани главно за външни цели, като война, мир, преговори и чуждестранна търговия.“ Той добавя, че правомощията на щатските правителства, в контраст, са „многобройни и неопределени“ и „се разпространяват до всичко, което, при нормално развитие на обстоятелствата, засяга живота, свободите и имуществото на хората.“ По-просто казано, ако федералното правителство се отстрани от полето на социалната политика и се концентрира върху ролята си, предвидена от Конституцията, ще намери необходимите ресурси да изпълнява задълженията си, без да банкрутира нацията. Ако не се върнем към фундаменталните принципи на фискалната отговорност, ще тръгнем по пътя на Гърция или Венецуела. Един от най-големите източници на националния ни дълг е системата за здравеопазване. Преди администрацията на Обама, федералното правителство оставяше грижите за здравето в ръцете на щатите и хората. Трябва да премахнем Обамакеър незабавно и да оставим достатъчно време на хората да се сдобият със здравно застраховка по системата на свободни пазар. В тандем с премахването на закона на Обама, Конгреса трябва да премахне и Закона МакКарън-Фъргюсън от 1945-а година, който е използван от много щати, за да ограничат достъпа до конкурентен пазар на здравно застраховане. Конкуренцията на свободния пазар ще доведе до по-ниски цени, по-високо качество и по-ефективни услуги, които няма да натоварват допълнително държавния дълг. Нашата Конституция е създадена така, че да позволява на щатите, чрез здрави семейства и проспериращи общности, да постигат големи неща – свободни от излишни регулации, високи данъци, както и отклонения от капиталистическия пазар на федералното правителство. Само чрез завръщане към Конституцията и вяра в Всемогъщия Бог отново ще бъдем „една нация под Бога, неделима, със свобода и справедливост за всички.“", "date": "2017.09.07", "title": "The Hill: САЩ са се запътили към катастрофа, ако не успеят да се справят с нарастващия дълг"}
{"url": "https://www.24chasa.bg/novini/article/6432079", "text": "Най-малко шестима души са починали във френската част на карибския остров Свети Мартин, след като ураганът „Ирма“ премина през региона, предаде AFP, позовавайки се на думите на префекта на Гваделупа Ерик Маир. „Това не е окончателната бройка. Има риск да открием още случаи“, заяви той. Преди това, френските власти съобщиха за две жертви и двама тежко ранени в източната карибски острови Свети Бартс и Свети Мартин. Ураганът „Ирма“ погуби един човек и остави „страхотни разрушения“, след като се нахвърли върху малкия карибски остров Барбуда, предаде AFP, позовавайки се на информация от островните власти. “Това е просто тотално разрушение, Барбуда в момента буквално е в разруха“, заяви премиерът на острова Гастон Браун, след като чудовищната буря премина през острова, цитира \"Фокус\". По-късно той даде интервю за CNN, в което обяви, че 95% от сградите в Барбуда са с щети, а до 30% от тях са разрушени. От островните власти съобщиха, че един човек е починал в резултат от бурята.", "date": "2017.09.07", "title": "Най-малко шестима починаха при урагана \"Ирма\" на карибския остров Свети Мартин"}
{"url": "https://www.24chasa.bg/novini/article/6432096", "text": "11 българи, които са на семинар в Доминиканската република, са застрашени от приближаването на урагана \"Ирма\", съобщи  . В момента те били отведени в запечатани каменни постройки с храна и вода и с тях няма връзка поради прекъсването на тока и комуникациите. При връзка с телевизията часове по-рано един от сънародниците ни - Николай Иванов, разказа как местните се готвят за урагана. Къщите, в които били настанени на брега на океана в Пунта Кана се укрепвали с дърво. Около 700-800 стаи имал хотелът им, а хората от всички, които са близо до брега, се евакуирали. Трудно е изнасянето от острова, летището е затворено, обясни Иванов. Българи, живеещи във Флорида, се опитват да се евакуират от щата заради предстоящия ураган \"Ирма\", но повечето полети са отменени. Това разказа кореспондентът на Нова телевизия в САЩ. До 24-36 часа ще се знае откъде точно ще мине ураганът, но очакванията са поради големината си той да удари и двете крайбрежия на Флорида. Иван Ножаров, който живее в Тампа, разказа пред телевизията, че повечето хора се запасяват с храна и вода, купува се много бензин. Самият той още не е решил дали със семейството му ще се евакуират, но вече имали предложение от приятели от Лос Анжелис да ги приютят. Според Антон Пилчев пък засега истерията от предстоящия ураган се преекспонира. След \"Ирма\" още два урагана приближават континента по същата траектория - \"Хосе\" и \"Катя\".", "date": "2017.09.07", "title": "11 българи заплашени от \"Ирма\" в Доминиканската република"}
{"url": "https://www.24chasa.bg/novini/article/6432116", "text": "Ураганът Ирма - един от на-мощните в Западния Атлантик от 100 години насам, напредва към Флорида, след като опустоши няколко от Малките антилските острови в Карибско море, засегна североизточното крайбрежие, за щастие без сериозни поражения, на големия остров Пуерто Рико, който е територия на САЩ, предаде Ройтерс. Интензивността на ветровете варира и точният \"маршрут\" на урагана не може да бъде определен. Очаква се той да достигне южния американския щат Флорида със сила минимум от 4-а степен в събота или неделя и да стане след Харви втория мощен ураган, връхлитащ континенталната територия на САЩ за две седмици, цитира БТА. Във Флорида вече са в пълен ход подготвителни мероприятия за ограничаване на щетите от бедствието. Започнаха масови евакуации от най-уязвимите крайбрежни райони. Губернаторът Рик Скот обяви частична евакуация в четири окръга на щата, в частност ниските крайбрежни райони около Маями и на архипелага от ниски курортни и туристически плажни островчета, Флорида Кийз. Очаква се този архипелаг да посрещне първия удар на урагана. Хората в 20-милионния щат масово се запасяват с храна и стоки от първа необходимост и това доведе до дефицит на много от тях в супермаркетите. Пред бензиностанците се извиха големи опашки, което доведе и до недостиг на горива. Трафикът по пътищата рязко нарасна заради евакуиращите се хиляди хора. За да се облекчи евакуацията, властите отмениха пътните такси. Президентът Доналд Тръмп каза, че той и екипът му следят траекторията на Ирма. Курортът Мар а Лаго - лична собственост на Тръмп и негова южна резиденция, се намира на брега в Палм Бийч и може да се окаже фронтално на пътя на урагана. 7000 души от Националната гвардия са свикани на дежурство в петък, преди пристигането на урагана. Мобилизирани са за спасителни работи около 30 000 души, подготвени са за действие 4000 камиона, 13 хеликоптера, 17 катера и над 700 преносими акумулатори. Всички държавни учреждения в щата ще бъдат затворени на 8 септември.  Той призова жителите да се подготвят, в случай че Ирма се насочи натам, което е вероятно.", "date": "2017.09.07", "title": "Флорида се готви да посрещне удара на урагана \"Ирма\""}
{"url": "https://www.24chasa.bg/novini/article/6432103", "text": "Папа Франциск пристигна на петдневно посещение в Колумбия снощи, за да подкрепи мирния процес в страната и усилията за национално помирение там, предаде Асошиейтед прес, цитирана от БТА. Самолетът на авиокомпания \"Алиталия\" с главата на Римокатолическата църква и неговия антураж кацна на военно летище край столицата Богота, където светият отец бе топло посрещнат от президента на южноамериканската страна Хуан Мануел Сантос. На летището бе строен националният симфоничен оркестър на Колумбия, който изсвири творби на Бетовен и Вивалди в чест на високия гост. Там бяха политици, участвали в преговорите, на които бе постигнато историческото споразумение за прекратяване на 50-годишната гражданска война в страната, имаше представители на коренното индианско население, дейци на културата и видни спортисти. Танцьори изнесоха малък фолклорен спектакъл направо на пистата пред усмихващия се папа. Франциск стисна много ръце на посрещачи, сред които имаше инвалиди и жени, представени от държавната телевизия като жертви на прекратения въоръжен конфликт. Синът на колумбийска политическа деятелка, роден през 2004 г. по време на нейното пленничество в джунглата при левите бунтовници, подари на папата скулптура на бял гълъб на мира. Общински работници в Богота извършват последни довършителни работи по откритата сцена, от която Франциск ще отслужи масова литургия, на която се очаква да се съберат стотици хиляди хора. В града се вземат и изключителни мерки за сигурност, особено около ватиканския нунциат, където папата отседна. Макар че много колумбийци виждат в лицето на папата модел за скромност, на който трябва да се подражава, те изразяват и резерви относно \"солената\" цена на подготовката за посещението. Според шофьор на такси, цитиран от АП, властите превръщат визитата в карнавал и харчат за това твърде много пари. Посещението бе подготвяно няколко години и бе забавено заради проточилите се мирни преговори между правителството и бунтовниците, които все пак се увенчаха с успех. Папата бе горещ привърженик на мирния процес и усилията за национално помирение. Но според АП той трябва да бъде много внимателен при изявите си в Колумбия, защото значителна част от колумбийците и особено от политическия елит бяха против компромиса с бунтовниците.", "date": "2017.09.07", "title": "Папа Франциск пристигна на посещение в Колумбия"}
{"url": "https://www.24chasa.bg/novini/article/6432115", "text": "Кандидатът за канцлер на Германия от Германската социал-демократическа партия (ГСДП) Мартин Шулц заяви, че Доналд Тръмп доста дълго заема поста на президент на САЩ, предаде РИА Новости, цитирана от Фокус. На въпрос на журналист от германското издание Zeit Magazin, колко дълго Тръмп може да се задържи в Белия Дом, Шулц отговори: „Според мен, като цяло, той се намира в длъжност вече прекалено дълго.“ Шулц нееднократно е коментирал критично президента на САЩ и е призовавал европейците да не се подчиняват на политическата логика на Тръмп. По данни на анкетата на института IfD, проведена на 6-и септевмри, за партийния съюз на Ангела Меркел ХДС/ХСС са готови да гласуват 38,5% от избирателите, а ГСДП на Шулц получава 24% поддръжка. За „Свободната демократическа партия“(Либералите) са готови да гласуват 10%. За „Алтернатива за Германия“(AfD), за „Левите“ и „Зелените“ биха гласували по 8% от запитаните. Парламентарните избори в Германия ще се проведат на 24-и септември", "date": "2017.09.07", "title": "Мартин Шулц: Тръмп заема вече доста дълго време поста президент на САЩ"}
{"url": "https://www.24chasa.bg/novini/article/6432160", "text": "Колкото повече хората могат да пътуват, да търгуват, да учат, толкова по-добре е за всички държави в процеса. Когато в един проект има ясна стопанска логика, финансирането не е проблем. Най-важното обаче е, че щом проектът генерира обратни приходи, значи че може да се финансира от европейския фонд за инвестиции и от други места. Няма как да се базира на един източник на финансиране, предполага много разходи, финансирането ще е хибридно. Така зам.- министър-председателят Томислав Дончев коментира споразумението между България и Гърция за железопътната линия Солун - Кавала- Александруполис - Бургас- Варна - Русе в сутрешния блок на  Едно ново транспортно трасе означава икономика. Трябва да направим всичко възможно стоокоборотът да се увеличи. Този проект открива много възможности, отваря трасето към река Дунав, което разкрива пътища към Европа, заяви Дончев. Според него най-важен е политическият диалог - трябва да имат общи интереси като държави-членки. Дончев коментира многото мостове между Австрия и Унгария. \"Срам и ограничение е да няма мостове между България и Румъния\", каза зам.-министър-председателят.", "date": "2017.09.07", "title": "Томислав Дончев: Срам и ограничение е да няма мостове между България и Румъния"}
{"url": "https://www.24chasa.bg/novini/article/6432169", "text": "\"Загрижен съм и съм отговорен не само за доброто си име, но и за това на банката и на страната ни.\" С тези думи Калин Митрев отговори на въпрос на   дали е дал обяснения на финансовия министър Владислав Горанов по Азербайджанската афера. Днес правителството трябва да реши какво ще предприеме по скандала около българския представител в ЕБВР. Като спекулация и търсене на сензация с цел навреждане на него и семейството му обясни Митрев скандала, в който британският вестник \"Гардиън\" цитира разследване за пране на пари от Азербайджан, в който бе замесено и името му. Митрев е съпруг на директора на ЮНЕСКО Ирина Бокова. Да се поставя под съмнение работатат ми и професионалната ми пригодност да я върша е абсурдно, коментира Митрев. \"4 г. съм бил извън борда на банката и съм вършил консултантска дейност, каквато върша от 1992 г. насам, обясни Митрев. Той обясни, че познава Азербайджан от 2002 г. и повече от 10 пъти е бил там по свой бизнес. Гласувал съм в ЕВБР двата най-големи проекта за Азербайджан, допълни той.", "date": "2017.09.07", "title": "Калин Митрев е дал обяснения на финансовия министър за Азербайджан"}
{"url": "https://www.24chasa.bg/novini/article/6432132", "text": "Жертвите от предишния ураган Харви, който опустоши 4-я по големина град в САЩ - Хюстън, и значителна част от щата Тексас, са вече най-малко 70 души, съобщиха щатски служители, цитирани от Асошиейтед прес. Причини за гибелта на загиналите са удавяния, затискане от паднали дървета, болестни усложнения в резултат на природните условия. Повечето от фаталните случаи са станали при прекъсвания на тока. Най-много да смъртните случаи в окръг Харис, в който е и Хюстън, цитира БТА. Експертите са на мнение, че като се има предвид мащаба на бедствието, изненадващо е, че жертвите не са много повече, както би могло да се очаква при ураган с такава разрушителна сила. За намаляването на броя на жертвите много е помогнало и правилното отчитане на уроците от предишни подобни бедствия. Изградените специални съоръжения около болниците са помогнали да няма аварийни изключвания на тока, което е спасило много лежащо болни там. Спасителните и издирвателни екипи са били разположени близо до най-уязвимите крайбрежни райони още преди връхлитането на урагана. Властите в Хюстън не призоваха за масова евакуация в района, населен с 6,5 млн. души, което е предпазило от масово излизане по магистралите за бягство на стотици хиляди хора, така те се спасили от заливане на много основни пътни артерии в резултат на проливните дъждове. Президентът Доналд Тръмп и съпругата му Мелания са дарили 1 млн. долара на 12 организации, оказващи помощ на жителите на Тексас, пострадали от Харви, съобщи снощи пресслужбата на Белия дом. Двамата лично избрали групите, наблюдавайки действията им по време на бедствието. Някои структури били включени в списъка по препоръки на журналистите, посочва АП.", "date": "2017.09.07", "title": "70 са вече жертвите от урагана Харви, опустошил Хюстън и Тексас"}
{"url": "https://www.24chasa.bg/novini/article/6432133", "text": "Президентът на Русия Владимир Путин не е получавал от американския си колега Доналд Тръмп покана за срещата на върха за реформирането на ООН, която, както съобщиха медиите, лидерът на САЩ е предлагал да се проведе в навечерието на срещата на Генералната Асамблея на ООН на 18-и септември. Това бяха думите на помощника на руския президент – Юрий Ушаков, цитирани от ТАСС и Фокус. „Доколкото аз знам, не е получавал покана“, заяви той.", "date": "2017.09.07", "title": "Путин не бил поканен от Тръмп на срещата на върха за реформирането на ООН"}
{"url": "https://www.24chasa.bg/novini/article/6432180", "text": "Японският премиер Шиндзо Абе и южнокорейският президент Мун Дже-ин се споразумяха днес да работят съгласувано за налагане на нови, по-строги санкции на Северна Корея, предаде ДПА, цитирана от БТА. Двамата лидери разговаряха в кулоарите на Източния икономически форум в руския град Владивосток. Абе и Мун заявиха, че ще настояват Съветът за сигурност на ООН да приеме резолюция, предвиждаща налагане на Пхенян на \"най-тежките досега санкциите, включително прекъсване на петролните доставки\", съобщи в Сеул говорител на президента, цитиран от агенция Йонхап. В Токио японският премиер каза пред журналисти, че повтарящите се провокационни действия на Северна Корея са безпрецедентна и много сериозна заплаха, съобщи агенция Киодо. Абе и Мун заявиха също, че ще поискат от Китай и Русия да подкрепят новите санкции. В подготвена от САЩ проекторезолюция на Съвета за сигурност на ООН се предлага замразяване на авоарите на севернокорейския лидер, петролно ембарго за Северна Корея, забрана на текстилния износ от КНДР и наемане на нейни работници в чужбина. Напрежението около ядрената програма на Пхенян доведе до решение за инсталиране в Южна Корея на още четири пускови установки на американската противоракетна система ТХААД. Вчера десетки южнокорейци протестираха срещу разполагането им близо до тяхното градче. Стигна се до сблъсъци с полицията, съобщава се за ранени. Жителите на района, където трябва да бъдат монтирани установките, се опасяват, че това ще превърне домовете им в основна мишена в случай на нападение от страна на Пхенян.", "date": "2017.09.07", "title": "Япония и Южна Корея се договориха за по-строги санкции срещу Северна Корея"}
{"url": "https://www.24chasa.bg/novini/article/6432139", "text": "Според ново проучване белите християни са станали малцинство в Съединените щати, съобщи Асошиейтед прес, цитира БТА. Общественият институт за религиозни проучвания казва, че само 43% от американците се самоопределят едновременно като бели и като християни. Преди четири десетилетия делът им е бил 80 процента, но това се е променило заради имиграцията и заради все по-големия брой хора, които не са част от \"организирана религия\". Тази тенденция се наблюдава в целия християнски спектър, включително сред евангелистите, които до неотдавна се смяташе, че няма как да западнат като общност. Ако преди десетилетие една четвърт от американците са се определяли за бели евангелисти, то сега делът им е спаднал до 17 процента.", "date": "2017.09.07", "title": "Белите християни вече са малцинство в САЩ"}
{"url": "https://www.24chasa.bg/novini/article/6432185", "text": "Доколкото имам информация, вече се изплащат обезщетенията от по 400 евро на пътниците, чиито билети бяха дублирани от \"Уиз еър\" и не можаха да осъществят полетите си от София за Лондон в края на август. Това съобщи транспортният министър Ивайло Московски пред  Регламентът е спазен, каза министърът. Той разказа, че по справка за месец юли летище София е с добри показатели и подобни случаи са малко. Московски коментира и транспортното трасе от ГЪрция, което бе договорено при визитата на премиера Бойко Борисов при гръцкия му колега Алексис Ципрас преди ден. Проектът ще бъде готов по трасето Александруполис - Бургас сравнително бързо, в рамките на 2-3 г., а останалата част до 10 г., обясни министърът. Повече време щяло да отнеме изграждането на интермодалните терминали във Варна и Русе. А по-голямата част от трасето съществува, но е необходима модернизация, която също била скъпа и сложна. Начинът на финансиране на проекта ще се обсъжда тепърва с партньорите. Има идея да се предложи проектът за изпълнение по плана \"Юнкер\", обясни Московски. Министърът съобщи, че на 25 септември заедно с колегите си от екологията и регионалното развитие ще се срещнат с ресорните еврокомисари, за да се изяснят окончателно стъпките по проекта за магистрала \"Струма\" и най-вече за трасето на Кресна. До догодина ще завършат тръжните процедури за \"Хемус\", обясни Московски по повод изказването на премиера Борисов преди 2 дни, че по-това време очаква магистралата да мине Севлиево. Това е трудна за изпълнение магистрала, активно се проектира, за да се започне строителството, но амбицията ни е тя да бъде обезпечена като строителни дейности в този мандат, тъй като ни е приоритет, каза Московски.", "date": "2017.09.07", "title": "Московски: Обезщетенията от по 400 евро от \"Уиз еър\" вече се изплащали"}
{"url": "https://www.24chasa.bg/novini/article/6431620", "text": "Шефове отнасят глоби, защото във фирмите им е бил упражняван сексуален тормоз, а те не са го предотвратили. Има вече няколко случая, в които жени са се оплакали в Комисията за защита от дискриминация от неприлични предложения, посегателства и опипвания от страна на колеги на работното място, а в резултат освен самият извършител е бил санкциониран и чорбаждията, пише в. \"Телеграф\". В последните години жертвите на секстормоз все повече набират смелост да споделят за случилото се и да потърсят възмездие.  В един от случаите жена, работеща в дружество от минната индустрия в подбалкански град, се оплакала от свой пряк ръководител, който я обсипвал с откровени сексуални предложения, опипвал я, пишел й писма, звънял й по телефона през деня и през нощта. Жената, която е майка на две деца, твърдяла, че работи под непрекъснат стрес, а работата й е отговорна и нейна грешка би застрашила работата на колегите й.", "date": "2017.09.07", "title": "Обарваш колежка, глобяват шефа. Все повече жени се жалват от секстормоз на работа"}
{"url": "https://www.24chasa.bg/novini/article/6432152", "text": "Финансовият министър на САЩ Стивън Мнучин съобщи пред журналисти снощи, че ако ООН не наложи нови санкции срещу Северна Корея заради ядрените й опити, той вече разполага с подготвен указ на президента Доналд Тръмп за прекратяване на търговията между САЩ и страните, търгуващи с Пхенян, цитира БТА. Остава само указът да бъде поднесен на президента за подпис, добави той. Указът \"ще ме упълномощи да прекратя търговията и да наложа санкции на всеки, който търгува със Северна Корея. Президентът ще реши кога е подходящото време, давайки известно време на ООН да се задейства\", подчерта Мнучин.", "date": "2017.09.07", "title": "Указът за спиране на търговията на САЩ с партньори на Северна Корея чака подпис от Тръмп"}
{"url": "https://www.24chasa.bg/novini/article/6432196", "text": "Европейският съюз планира да увеличи санкциите си срещу Северна Корея, съобщи в четвъртък върховният представител на блока по въпросите на външните работи и политиката за сигурност Федерика Могерини, предава Франс прес, цитирана от Фокус. Този ход ще бъде част от международните усилия, целящи да накажат Пхенян във връзка с последното му ядрено изпитание. „Ще предложа на министрите през следващите дни да обсъдят въпроса за увеличаването на самостоятелните санкции на ЕС“, обясни Могерини, след като пристигна в Талин, за да се срещне с министрите на външните работи от блока.", "date": "2017.09.07", "title": "Могерини: ЕС планира да увеличи санкциите срещу Северна Корея"}
{"url": "https://www.24chasa.bg/novini/article/6432224", "text": "За скандал и насилие в детска градина в Панагюрище разказа  . Сигналът бил подаден от бащата на детето, който пуснал снимки в социалните мрежи. Дядото на момченцето – Красимир Налбантов, отишъл да го прибере от детска градина \"Пролет\" в града и видял синини по лицето му, а детето било неспокойно и плачело. Той разказа в ефира, че учителите му обяснили, че детето е ухапано от по-голямо момченце. В изваденото медицинско пише, че то е насинено в областта на лявата и дясната буза. Инцидентът е станал в 11 часа, но никой от родителите не е уведомен за случая, защото според възпитателката не било спешен случай. Семейството на детето е убедено, че става въпрос за побой, а не за ухапване, защото синините стигат по ухото и зад него, а от едно ухапване не може да се получат такива синини. Родителите смятат, че госпожата е била детето. Учителката отрича да го е удряла. Разказва, че си играело с по-голямо дете и твърди, че е захапано по бузата. Директорката на детската градина твърди, че дядото се върнал и ударил два шамара на учителката, което било прецедент в досегашната й практика. Налбантов отрича това да се е случвало.", "date": "2017.09.07", "title": "Насилие над дете в градина в Панагюрище"}
{"url": "https://www.24chasa.bg/novini/article/6432226", "text": "В четвъртък японският министър-председател Шиндзо Абе призова светът да окаже „възможно най-силен натиск“ върху Северна Корея, за да принуди страната да се откаже от ядрената си ракетна програма, предава Франс прес, цитирана от Фокус. „Международната общност трябва да се обедини в налагането на възможно най-силен натиск върху Северна Корея“, подчерта Абе в кулоарите на икономическия форум в руския пристанищен град Владивосток, на който също така присъстват руският президент Владимир Путин и държавният глава на Южна Корея Мун Джей-ин.", "date": "2017.09.07", "title": "Шиндзо Абе: Трябва да се окаже възможно най-силен натиск върху Северна Корея"}
{"url": "https://www.24chasa.bg/novini/article/6432235", "text": "Президентът на Турция и лидер на управляващата Партия на справедливостта и развитието (ПСР) Реджеп Тайип Ердоган отправи критични послания към ЕС, предаде информационната агенция Догу хабер ажансъ (ДХА), цитирана от Фокус. Ердоган произнесе голяма реч вчера на разширено заседание на областните лидери на ПСР в Анкара. „В момента страната, която трябва да направи стъпки и отстъпки, е именно ЕС. Или ще изпълни дадената дума - да отвори пътя и перспективата за преговорния процес за пълноправно членство и да изпълни точно поетите отговорности за предотвратяване на нелегалната мигрантска вълна. Или ще се изправи и откровено ще ни каже: „Ние не искаме да продължим нашия път с Турция”. Този проблем няма друг изход. Съжалявам, но няма да им дадем шанс да превръщат Турция в „евтино мезе” по предизборни площади. Нека много добре да го знаят. Онези кръгове, които в името на краткосрочните си интереси „зарибяват” народите на Европа с омраза срещу Турция и на гърба на нея - с ненавист спрямо исляма и турците; в дългосрочен план много дълбоко ще съжаляват и ще изпитат болката от това. Историята го доказва: стрелите, които са насочени срещу нас, утре ще бъдат изстреляни по тях и те ще бъдат в центъра на мишената.”, посочва още Ердоган, цитиран от ДХА.", "date": "2017.09.07", "title": "Ердоган: Няма шанс ЕС да превърне Турция в \"евтино мезе\" по предизборни площади"}
{"url": "https://www.24chasa.bg/novini/article/6432244", "text": "\"Съвестта ми е чиста\", бе единственият коментар, който Лазар Влайков направи пред журналисти за трагичния инцидент във Виноградец, при който беше застрелян 47-годишният Наско Тонкев. Според версията на разследващите 6-годишно момченце е застреляло починалия мъж с личния пистолет на Лазар Влайков. На извънредна сесия тази сутрин Общинският съвет в Септември освободи Влайков от поста председател на съвета. В момента тече избор за нов председател.", "date": "2017.09.07", "title": "Лазар Влайков за трагичния инцидент във Виноградец: Съвестта ми е чиста"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.07", "title": "Мобилният сайт на “24 часа” вече е номер 1 сред новинарските (Видео)"}
