{"url": "https://www.24chasa.bg/novini/article/7405742", "text": "Русия и арабските страни се договориха да продължат с работата в интерес на уреждането на ситуацията в Либия. Това заяви руският външен министър Сергей Лавров на пресконференция след приключването на руско-арабския форум за сътрудничество, провел се днес в Москва на ниво външни министри, предаде ТАСС. По думите на Лавров, Русия и арабските държави също така поддържат усилията на специалния представител на генералния секретар на ООН за Либия Гасан Саламе за нормализиране на ситуацията в северноафриканската страна, предаде БТА. \"Ние имаме обща задача - да помогнем на либийците да преодолеят разногласията и да постигнат трайна договорка за национално примирие. За тази цел Русия работи с всички политически сили в Либия без изключения\", каза Лавров.", "date": "2019.04.16", "title": "Лавров: Ще работим заедно с арабските страни за уреждане на ситуацията в Либия"}
{"url": "https://www.24chasa.bg/novini/article/7405706", "text": "Опозиционната британска Лейбъристка партия опроверга днес съобщение на вестник \"Гардиън\", че преговорите за Брекзит между нея и правителството на премиера Тереза Мей са забуксували, предаде Ройтерс. Погрешно е да се твърди, че преговорите са в задънена улица, освен това за тази и следващата седмица са планирани нови срещи, заяви говорител на лейбъристите, предаде БТА. \"Гардиън\" писа, че преговорите са буксуват заради желанието на торите за дерегулации след Брекзит, включително за следване на курс към сключване на търговско споразумение със САЩ. \"Трябва да има достъп до европейските пазари и преди всичко, трябва да има динамични отношения, за да защитим условията и правата, които имаме в областта на опазването на околната среда, заетостта и потребителските права\", е казал лидерът на Лейбъристката партия Джереми Корбин, цитиран от вестника. \"Изложили сме доста категорично тези аргументи пред правителството и към момента няма споразумение\", е добавил той.", "date": "2019.04.16", "title": "Лейбъристката партия: Не е вярно, че\nпреговорите за Брекзит буксуват"}
{"url": "https://www.24chasa.bg/novini/article/7405680", "text": "50 френски следователи започват да търсят причините за огромния пожар, който погълна покрива и стрелата на парижката катедрала “Нотр Дам” и дори застраши да я унищожи напълно. Ден след огромната трагедия, която според парижани “изтръгна сърцето на Франция и душата на Европа”, столичният прокурор Реми Ейц обяви, че най-вероятната причина за огъня е инцидент и че няма основание да се допуска, че той е предизвикан умишлено, предадоха Ройтерс и Франс прес. “Пет фирми участват в работите на обекта. Веднага започнахме да изслушваме работници и служители на тези фирми. 15 от тях са били на място вчера”, каза прокурорът пред “Нотр Дам”. Той добави, че разследването ще бъде сложно и продължително. Към него ще бъдат привлечени и десетки експерти в различни области като възпламеняването на различните материали. Крайната цел е да се разбере дали има пропуски и недоглеждане и има ли конкретни виновници за пожара. Показания във вторник даде 32-годишната шефка на основната компания, която извършва реставрацията, и тя защити пламенно екипа си от подозренията за някакви възможни прегрешения и неспазване на процедурите. Според първите версии, лансирани от пожарникарите на място, вероятно пламъците са свързани именно с работата по реставрацията на катедралата, започнала миналата година. Заради нея около стрелата имаше издигнато скеле за работниците. Според кореспондента на Си Би Ес Бил Ренкоиф, който сам е бил доброволен пожарникар в продължение на 30 години, причините за началото на огъня може да са много - от късо съединение до непредпазливо хвърлена цигара В. “Паризен” пък лансира хипотезата за заваряване с оксижен на опасно близко разстояние от дървения покрив. Пожарът в “Нотр Дам” пламна около 18,50 ч местно време и бе овладян от 400-те пожарникари след около 12 часа, съобщи в. “Фигаро”. След драматични моменти през нощта срещу вторник, когато в един момент нямаше сигурност дали легендарната готическа сграда няма да рухне напълно, рано сутринта стана ясно, че основната каменна конструкция е спасена. В нея са установени само някои места, които трябва да бъдат укрепени. Според новите факти, съобщени от прокуратурата на Париж, първата аларма за пожар е прозвучала в 18,30 ч, но е била отменена, тъй като не е установено задимяване. През това време в храма имало меса и за всеки случай хората били евакуирани. Следващата аларма се задействала в 18,43 ч и този път е бил забелязан огън в дървената конструкция на покрива. Огънят бързо се разпространил в тази “гора”, наречена така, защото е изградена от 1300 дъбови дървета. 63 мин след началото на пожара рухна стрелата на катедралата - нейната най-висока и видима част, като срутването повлича и част от свода. След това огънят тръгва към Северната кула, чието срутване, ако се бе случило, можеше да доведе до най-лошия сценарий - унищожаването на безценния исторически паметник. Още в първите часове на пожара хиляди парижани се струпаха от двете страни на Сена и гледаха безмълвни как пламъците поглъщат 850 години история. Някои пееха религиозни песни, други се молеха, трети плачеха. Имаше и такива, които бяха паднали на колене от покруса и не помръдваха. Никой обаче не запали свещ. Атмосферата бе като при траур. “Все едно гледаш как някой твой близък умира и си безсилен да му помогнеш”, обобщи настроенията един от очевидците. Един от основните въпроси, които отчаяните наблюдатели си задаваха, беше защо овладяването на пожара е толкова трудно. Изразявайки съчувствието си към френския народ, американският президент Доналд Тръмп написа в туитър: “Ужасно е да гледаш как “Нотр Дам” гори. Може би трябва да бъдат изпратени летящи цистерни да гасят. Трябва да се действа бързо.” Френски експерти обаче веднага отговориха, че при сграда от XII в. това не е приложимо и тя може да бъде гасена само със силни струи вода от маркучи. В един момент обаче се оказа, че разгъващите се пожарникарски стълби не са достатъчно високи, и това също затрудни и забави овладяването на пламъците. Огромните бетонни блокове, които са поставени около историческите паметници в Париж срещу терористични нападения, този път се превърнаха в пречка, защото трябваше да бъдат местени, за да минат пожарните коли. Една от добрите новини по време на драматичния пожар бе, че няма жертви. Пострадал е само един от пожарникарите Храмът затваря в 18 ч и когато огънят се е разгорял, вътре не е имало много хора. Впоследствие властите евакуираха околните сгради на острова Сите, където се намира катедралата. “Мислено съм с всички католици и французи. Като всички мои съотечественици, мен ме боли да гледам как гори частица от нас”, написа президентът Еманюел Макрон в туитър минути след началото на бедствието. Той отложи предвиденото си за същата вечер тв обръщение към нацията, в което трябваше да представи мерките в отговор на протестите на “жълтите жилетки”. Веднага след това президентът отиде да следи работата на пожарникарите на място. Той бе и сред първите, които влязоха в катедралата, когато това се оказа възможно. Разследващите обаче ще влязат да работят вътре чак когато стените изстинат достатъчно и когато бъдат получени окончателни гаранции, че няма опасност от срутване. По ирония на съдбата катедралата “Нотр Дам”, увековечена от Виктор Юго в романа му “Парижката Света Богородица” и която оцеля по време на религиозни войни, революция и нацистка окупация, бе опожарена точно по време на усилието да бъде възстановена и да бъде върнат някогашният ѝ блясък. Пожарът избухна точно в седмицата преди католическия Великден. В часовете след трагедията книгата на Виктор Юго регистрира огромен пик в продажбите в “Амазон”.  Стрелата на “Нотр Дам”, която датира от 1859 г., и голяма част от покрива бяха унищожени, но за всеобщо облекчение повечето безценни съкровища вътре се оказаха непокътнати. Първите влезли в храма след пожара журналисти дори възкликнаха, че се е случило истинско чудо - олтарът и кръстът се оказали пощадени от пламъците. Двете кули, които създават неповторимия вид на входната фасада, също останаха незасегнати, както и голямата камбана от 13 тона, разположена в Южната кула. Тръненият венец на Христос, поставен на главата му малко преди разпятието, е най-ценната реликва, която се пази в парижкия храм. Тя също бе спасена от огнените езици. Оказа се, че френският свещеник Жан-Марк Фурние, помагал на жертвите по време на атентата в зала “Батаклан” в Париж през 2015 г., отново се е проявил като герой. Той влязъл в горящата все още сграда заедно с пожарникарите, за да отнесе на сигурно място трънения венец, разкрива в. “Дейли мейл”. От 1896 г. венецът се пази в специална кутия от кристал и злато, като се вади от нея пред вярващите всеки първи петък на месеца. Всъщност Фурние е капелан на парижкия пожарен отряд. Над 700 милиона евро събра за часове дарителският фонд за възстановяването на “Нотр Дам” още преди огънят да бъде напълно потушен. Френските богаташи бяха мобилизирани след трогателно изказване на президента Еманюел Макрон на фона на още бушуващите пламъци. “Тържествено ви обещавам тази вечер, че ще възстановим катедралата всички заедно”, каза Макрон. Той похвали “извънредната смелост” на пожарникарите и каза, че Франция трябва да се гордее с “всички тези, които се бориха, за да не се случи най-лошото”. “Нотр Дам” е нашата история, нашата литература, част от нашата душа, място на всички наши велики събития, нашите епидемии, нашите войни, нашите освобождения, епицентър на нашия живот”, каза френският президент, обявявайки началото на кампания за набиране на средства. Главният архитект на Кьолнската катедрала Петер Фюсних счита, че реконструкцията на парижката катедрала “Нотр Дам” след пожара ще продължи десетилетия, предаде ДПА. “Ако трябва да предвидим колко дълго ще трае реконструкцията и колко ще струва, е все едно да гадаем с кристална сфера”, каза Фюсних. След призива на Макрон заваляха дарения от богати френски фамилии, крупни компании, частни дарители и чуждестранни помощи. Милиардерът и съпруг на холивудската звезда Салма Хайек - Франсоа-Анри Пино, собственик на френската компания за луксозни стоки “Керинг”, съобщи още през нощта, че дарява 100 млн. евро. Френският милиардер Бернар Арно заяви, че семейството и компанията му за производство на луксозни стоки “Луи Вюитон Мое Енеси” ще допринесат за възстановяването на катедралата “Нотр Дам” с обща сума от 200 млн. евро. Шефът на френската петролна корпорация “Тотал” Патрик Пуяне ще предостави 100 млн. евро помощ. Кметът на Париж Ан Идалго обяви, че общината ще отдели 50 млн. евро, и предложи провеждането в града на “международна донорска конференция” за възстановяването на катедралата. Според Идалго трагедията “ще мобилизира цялата страна - най-добрите архитекти, най-добрите майстори във Франция, може би дори в целия свят”. Еврокомисията ще отпусне специален грант от еврофондовете, съобщи пресслужбата на ЕК. Размерът на помощта ще бъде определен след оценка на щетите. Председателят на Европарламента Антонио Таяни призова във вторник сутринта евродепутатите да дарят дневната си надница за възстановяването на катедралата. Всеки французин ще даде поне по 1 евро, за да възстанови своята “Нотр Дам”, съобщи телевизия BFM TV. Френски книжари предложиха да дарят приходите от продажбите на романа на Виктор Юго “Парижката Света Богородица” - най-купуваната книга от французите днес. ", "date": "2019.04.16", "title": "Фас, оксижен или късо запалили “Нотр Дам”? (обзор)"}
{"url": "https://www.24chasa.bg/novini/article/7405713", "text": "ЕС отказва да признае суверенитета на Израел върху Голанските възвишения и смята за опасно желанието да се променят границите насилствено. Такова мнение изрази дипломат номер едно на ЕС Федерика Могерини по време на дебат с евродепутатите, провел се през последната пленарна сесия на ЕП в Страсбург преди европейските избори, предаде Франс прес. \"ЕС не признава суверенитета на Израел върху окупираните територии и тази позицията, повтаряна много пъти, се прилага и за Голанското плато\", анексирано през 1967 г. от еврейската държава. \"Модифицирането на границите насилствено е опасна идея. Международните норми трябва да бъдат спазени\". По време на дебатите Могерини призова страните от ЕС да пратят отново военни кораби в Средиземно море, за да позволят на европейската операция \"София\" да изпълнява мисията си, насочена срещу трафика на оръжия и на петрол в Либия, предаде БТА. \"Без кораби, \"София\" не е способна да изпълни мисията си, която се изразява в спазване на ембаргото върху оръжията и петрола в Либия\", каза Могерини. \"Това е отговорност на страните членки, това е техен избор. Надявам се, че те ще размислят в идните седмици. Има смисъл в това\", пледира тя. \"За никого не е тайна. Препоръчах на страните членки да не изтеглят корабите, които действат в международни води, защото те имат много разубеждаващ ефект върху трафикантите\", допълни тя. Мандатът на операция \"София\" бе удължен в края на март със 6 месеца, до 30 септември, но с временно преустановяване на разгръщането на военни кораби в операцията заради отказа на Италия, която командва \"София\", да допуска кораби с мигранти, спасени в открито море, да акостират на италиански пристанища. По време на дебата днес в ЕП Могерини каза още, че ЕС се надява на съставяне на цивилно правителство в Судан.", "date": "2019.04.16", "title": "Могерини: ЕС отказва да признае суверенитета на Израел върху Голанското плато"}
{"url": "https://www.24chasa.bg/novini/article/7405718", "text": "Следователи са разпитали около 30 души след пожара в парижката катедрала Нотр Дам, предаде Асошиейтед прес. Повечето от тях са служители, работили по обновяването на сградата. Според съдебен представител алармата за пожар се е задействала два пъти в катедралата вчера вечерта. Първият път няколко служители на храма, в това число и постоянният отговорник за противопожарната безопасност са направили оглед на зоната под покрива и не са открили нищо. Вторият път, когато алармата е отекнала, вече е било прекалено късно, защото пожарът е бил вече много силен, разказа представителят, пожелал за запази анонимност. По случая работят 40-50 следователи. Те все още не са получили право да влязат в катедралата от съображения за тяхната безопасност, предаде БТА. Днес в знак на солидарност с френския народ камбаните на църквите в цяла Англия отекнаха привечер местно време, в часа, в който се разрази вчера пожарът в Нотр Дам. Сред тях бяха и камбаните на Уестминстърското абатство. Губернаторът на щата Ню Йорк Андрю Куомо пък каза, че заостреният връх на кула номер едно на Световния търговски център в града ще бъде осветена в цветовете на френското знаме в знак на съпричастност с Франция.", "date": "2019.04.16", "title": "Два пъти се задействала алармата за пожар в Нотр Дам, след първата - не открили нищо"}
{"url": "https://www.24chasa.bg/novini/article/7405716", "text": "Германският парламент глоби крайнодясната партия \"Алтернатива за Германия\" с над 400 000 евро за приемане на незаконни предизборни дарения, предаде Асошиейтед прес. Днес Бундестагът заяви, че преди регионалните избори през 2016 и 2017 г. двама високопоставени членове на партията са получили безплатна реклама от пиар компания със седалище в Швейцария, предаде БТА. Посочва се, че двамата представители на АзГ Йорг Мойтен и Гидо Райл, и двамата членове на националния ръководен орган на партията и кандидати за Европейския парламент, не е трябвало да приемат рекламата, защото към онзи момент не се е знаело, че дарителят на рекламата е компанията за пиар \"Гоал АГ\". АзГ заяви, че възнамерява да обжалва глобата в съда. Партията определи решението на Бундестага като \"политически мотивирано\". АзГ може да получи още глоби заради получените от единия от лидерите на партията Алис Вайдел дарения от Швейцария през 2017 г., отбелязва Асошиейтед прес.", "date": "2019.04.16", "title": "Германският парламент глоби крайнодясна партия заради дарение от пиар компания"}
{"url": "https://www.24chasa.bg/novini/article/7405720", "text": "Ден след присъдите, майката на Десислава Иванчева и съпругът на Биляна Петрова донесоха багажа им в следствения арест. В очакване да бъдат конвоирани още днес до Сливенския затвор. Любка Иванчева - майка на Десислава Иванчева, обясни пред  , че е сложила в багажа й пижами и дрехи, неща които ще са необходими на първо време. „Те искат и много други неща, но ще ги занесем втори път - чак в Сливен. Сега ще се срине, като отиде там”, казва майката. Ясен Петров - съпруг на Биляна Петрова, сподели че двете жени преживяват решението на съда много тежко. Това за тях е една огромна несправедливост, отбеляза той. Присъдите са за искане на подкуп от 187 хиляди евро. Но не и за белязаните пари, открити при ареста. „20 години! Аз няма да съм жива, за да я видя. Аз съм на 77, кой знае дали и 5 ще живея, ако й дадат. Много ясно, че няма да я видя повече, ако остане там”, каза майката на Десислава Иванчева – Любка.", "date": "2019.04.16", "title": "Майката на Десислава Иванчева: Аз няма да съм жива, за да я видя пак"}
{"url": "https://www.24chasa.bg/novini/article/7405603", "text": "58 души бяха задържани за организиране на кървавите състезания с питбули край Самоков. Боевете били организирани в неделя. Мястото е в гориста местност над язовир “Искър”. Мераклиите за боеве използвали прикритието на изоставена панелка, която навремето била част от пионерски лагер. Там сложили две дървени арени, на които да се провеждат боевете. Полицаите получили оперативна информация за битките и отишли на място. Заварили коли с регистрационни номера от цялата страна. Голяма част от задържаните са от Пазарджик и областта. По оперативни данни там също се провеждат кучешки боеве. По време на боевете е имало залагания. Всички присъстващи на мястото са разпитани в полицейското управление в Самоков. Повечето се оправдали, че ги е завел приятел. Битките се провеждат, докато стопанин не се откаже или до смъртта на кучето му. Полицията успяла да спре кървавите съревнования още по време на първия двубой. Засега няма обвинени по случая. По време на арестите един от задържаните изхвърлил 4 грама трева. Кучетата са предадени на “Екоравновесие”. За огранизиране на кучешки боеве законът предвижда до 5 години затвор, както и глоба от 1000 до 10 000 лева.", "date": "2019.04.16", "title": "58 души задържани за незаконни боеве с кучета в гора до яз. “Искър” (Обзор)"}
{"url": "https://www.24chasa.bg/novini/article/7405652", "text": "Турция и Беларус ще се стараят да издигнат равнището на двустранния стокообмен до 1,5 милиарда долара, заяви днес турският президент Реджеп Тайип Ердоган на съвместна пресконференция с беларуския си колега Александър Лукашенко в Анкара, предаде ТАСС. Пред нас с Беларус стои цел - да достигнем ниво на стокообмен от 1,5 милиарда долара. Турция и Беларус имат всички възможности, за да постигнат това, каза турският президент. Ердоган изрази признателност към Минск за подкрепата по въпроса за борбата с \"Фехуллахистката терористичната организация\" /ФЕТО/, която Анкара обвинява за организирането на опита за преврат от юли 2016 г. Беларус не ни остави сами в борбата с ФЕТО, подчерта Ердоган. През 2018 г. стокообменът между Беларус и Турция достигна 984 милиона долара, което с 4,4 процента повече от нивото през 2017 г. Износът на Беларус за Турция е бил в размер на 183 милиона долара, което е с 36,2 процента повече от предишната година, а вносът на турски стоки в Беларус е бил в размер на 801 милиона долара, което е с 0,8 процента по-малко, отколкото през 2017 г.", "date": "2019.04.16", "title": "Нова цел за Турция и Беларус - нивото на стокообмена до достигне 1,5 млрд. долара"}
{"url": "https://www.24chasa.bg/novini/article/7405682", "text": "Министърът на вътрешните работи Младен Маринов е представил днес пред полицейските служители новия директор на ОД на МВР. Старши комисар Борислав Муеров, досегашен началник на отдел \"Охранителна полиция\" в СДВР, е назначен днес с негова заповед. Това съобщи тази вечер в Габрово министър Маринов. По думите му министерството очаква от новия директор на областната дирекция да подобри комуникацията с местната власт, с областната управа, с прокуратурата и с гражданите. Според министъра социалните проблеми в Габрово, трупани дълго време, няма да могат да се решат веднага само с една оставка или с назначаването на нов директор, но най-важното е да има граждански мир и канали за комуникация, за да няма място за тлеещо напрежение. Борислав Муеров, който има повече от 36 години стаж в системата на МВР, сменя на директорския пост в Габрово старши комисар Борислав Бончев, който подаде оставка на 12 април, съобщиха от полицията. Около 40-50 души се събраха днес на централния площад \"Възраждане\", но не да протестират, а да участват в подписка, инициирана от екипа на кмета. Засиленото полицейско присъствие в града остава, докато се води диалог с гражданите и напрежението стихне, потвърди министърът.", "date": "2019.04.16", "title": "Борислав Муеров е новият директор на полицията в Габрово"}
{"url": "https://www.24chasa.bg/novini/article/7405702", "text": "Много се надявам френските власти да излязат бързо с обяснение за запалването на \"Нотр Дам\", за да бъде безпределно ясно каква е причината и да спрат всякакви спекулации, че има връзка с политика на миграцията. Това призова лидерът на евродепутатите от ГЕРБ/ЕНП Андрей Ковачев в Европейския парламент в Страсбург. Сред целите, които си постави той за новия мандат е свалянето на механизма за сътрудничество и проверка и неприемането на пакета \"Мобилност\". Това, че е минал на първо четене, не обвързва следващия състав на Европейския парламент, подчерта Ковачев. Сред успехите, които открои той, е вкарването на истината за комунизма в учебниците на 10-и клас. Миналата седмица повече от 600 учители по история минаха на обучение в центъра за преквалификация в Банкя, за да преподават на децата истината, съобщи Ковачев.", "date": "2019.04.16", "title": "Андрей Ковачев: Да се разбере бързо защо се запали \"Нотр Дам\""}
{"url": "https://www.24chasa.bg/novini/article/7405692", "text": "След пожара в катедралата \"Нотр Дам\" романът на Виктор Юго \"Парижката Света Богородица\" стана бестселър в сайта за електронни продажби \"Амазон\" във Франция, предаде Асошиейтед прес. Успоредно с френския оригинал от 1831 година, преводът на \"Парижката Света Богородица\" на английски език също стана бестселър в категорията за исторически романи на \"Амазон\", предаде БТА. Романът на Виктор Юго печели подкрепа за обновяването на катедралата през 19-и век. В произведението се разказва за гърбавия Квазимодо, който бие камбаните на \"Нотр Дам\". Действието се развива през XV-и век. Юго описва катедралата като рушаща се и белязана от \"безброй драсканици и обиди\". Той призовава за опазването й и допринася за осведомяване на обществото за необходимостта от съхранение на \"Нотр Дам\".", "date": "2019.04.16", "title": "\"Парижката Света Богородица\" на Виктор Юго стана бестселър в \"Амазон\""}
{"url": "https://www.24chasa.bg/novini/article/7405708", "text": "Българският еврокомисар Мария Габриел представи бета версията на Каталога на европейските филми, съобщиха от представителството на ЕК в България. Чрез този каталог се дава повече видимост на богатството на европейското кино. На специално събитие в Страсбург в присъствието на Генералния секретар на Съвета на Европа Торбьорн Ягланд, посланици, членове на Комисията по култура и образование на Европейския парламент и на Европейската аудиовизуална обсерватория, както и известният румънски кинорежисьор Раду Михайлеану, българският еврокомисар Мария Габриел представи бета версията на Каталога на европейски филми. Каталогът бе създаден по нейна идея и получи подкрепата на водещите европейски организации в областта на киното и културата по време на най-големите филмови фестивали в Кан, Лион, Берлин и Венеция. Началото на този уникален по своята същност цифров продукт бе дадено с подкрепата на Европейската аудиовизуална обсерватория и програма МЕДИА. \"Тази бета версия на каталога има за цел информацията за европейските кинопродукции да стане достъпна онлайн за гражданите, професионалистите и публичните власти във всички държави-членки чрез услугата \"видео по заявка\". Така ще дадем възможност на хората да имат по-голям достъп до богатството, което нашите творци създават. Цифровите технологии позволяват европейските произведения да станат по-видими\", заяви българският еврокомисар. Тя отбеляза, че в момента има разминаване между обема на произвежданите европейски филми и количеството, което достига до зрителите. Европа е основен участник на световния пазар на кинопродукции с над 18 хиляди филма за периода от 2007 до 2017 г. В същото време онлайн присъствието на европейски филми е едва 29% от предлаганото през услугата \"видео по заявка\". Очакванията са пазара на абонати на тази услуга да нарасне до над 777 милиона души през 2023 г. Този вид бизнес генерира в момента приход от над 110 милиарда евро. \"Идеята за каталога стимулира създаването на общност от професионалисти, организации и публични власти, които подписаха манифест в Кан. Радвам се, че големите европейски онлайн платформи отвориха своите каталози с филми и предоставиха данните на Европейската аудиовизуална обсерватория. Инициативата е от практическа полза за още много други участници, включително и за глобални платформи като Amazon, Netflix и Apple, които изразиха желание да се присъединят \", каза още Мария Габриел. Бета версията съдържа информация от 250 каталога или над 35 хиляди европейски филма. Окончателната пълна версия ще заработи в края на годината. \"Разпространението на европейски филми има стратегическо значение. От една страна това създава стимул за производителите на филми да инвестират повече в качествена продукция. От друга страна, като даваме видимост на кинопродукциите и улесняваме достъпа до тях, даваме възможност на зрителите да преоткрият и оценят европейските филми\", заключи българският еврокомисар по цифровата икономика и общество Мария Габриел.", "date": "2019.04.16", "title": "Мария Габриел представи бета версията на Каталога на европейските филми"}
{"url": "https://www.24chasa.bg/novini/article/7405620", "text": "При проверка на автомобил на магистрала А3 близо до холандската граница германската федерална полиция откри 83 кг наркотици, скрити в 52 кутии от Лего, предаде ДПА. Според полицията цената на дрогата на черния пазар е около 800 000 евро. Пътуващите в автомобила две холандки, на 22 и 24 години, са били арестувани и срещу тях се води следствие за нарушаване на закона за наркотиците, предаде БТА. Жените са били заловени на 10 април. Те са превозвали 51 кг екстази и 32 кг амфетамини.", "date": "2019.04.16", "title": "Германската полиция откри 83 килограма наркотици в кутии от Лего"}
{"url": "https://www.24chasa.bg/novini/article/7405623", "text": "Черногорското правителство ще отстъпи безвъзмездно парцел на стойност 15 милиона евро за изграждане на първата база на НАТО на нейна територия, която ще носи името на националния герой войвода Милян Вукович, предаде агенция Фонет. Базата ще се строи край градчето Андриевица в североизточната част на страната, предаде БТА. Не всички местни жители гледат благосклонно на присъствието на НАТО в този край, където при операцията на алианса срещу тогавашна Югославия през 1999 г. бяха убити шестима души, включително три деца, отбелязва Фонет.", "date": "2019.04.16", "title": "Черна гора подарява парцел за 15 милиона евро за изграждане на база на НАТО"}
{"url": "https://www.24chasa.bg/novini/article/7405627", "text": "Ученици се биха в столичната професионална гимназия по хранително-вкусови технологии „Проф. д-р Георги Павлов”. Спречкването между момиче и момче завърши в болница. Момичето е откарано с линейка в „Пирогов“, където остава под наблюдение за 3 дни, предаде  . За случая информира бащата на пострадалото момиче Благовест Стоилов, който призова училищните власти да предприемат мерки, за да не се допускат такива инциденти. „Това е трети инцидент с моето дете. Случи се един път, втори път и на третия път директно ми се обадиха и ми казаха, че детето ми е вкарано в шокова зала неконтактно. Вие как бихте реагирали на това? При разговора ми с нея разбрах, че момчето е имало спречкване с нейна приятелка. Тя се е притекла на помощ. Последвал ъперкът в корема, след което паднала на земята и била изритана с крак в корема“, заяви Стоилов. Бащата уточни, че при първия инцидент, момичета са ѝ късали кичури от косата, но напрежението помежду им било потушено. Директорът на гимназията Нели Стоянова обясни, че от 8 години е на този пост и до викане на линейка се стига за първи път. Тя обясни, че инцидентът е станал преди началото на 5-ия час, във фоайето, където се намира класната стая и кабинетът на медицинската сестра. „Учителката чува шума, излиза от стаята и вижда момичето, което е паднало във фоайето. На място е извикана и медицинската сестра, която веднага е извикала бърза помощ, защото се е притеснила момичето да няма разкъсвания. По това време бях в час. Оставих учениците и отидох да видя ученичката. Тя вече беше в медицинския кабинет, където се беше превила, но беше контактна“, заяви Стоянова и добави, че в училището е дошъл патрул на 3-то районно управление. Разпитани са очевидци на случката, а по-късно беше разпитан и осмокласникът, който след инцидента е напуснал сградата на училището. След обаждане от страна на директорката обещал да се върне, но с майка си. За него Стоянова каза още, че той идва от училище в Божурище, където е повтарял 7 клас, но в гимназията е за първа година. Стоянова разкри, че детето е ставало неколкократно свидетел на побои и скандали между майка му и баща му. Вече осмокласникът живее само с майка си. „Ученикът ще бъде наказан. Предстои педагогически съвет, на който ще решим какво да е то“, уточни тя и каза, че ще се работи с него. На въпрос дали се обмисля вариантът той да бъде изключен, директорката заяви, че това ще се реши на педагогическия съвет, но е убедена, че по този начин проблемът не може да се реши. От „Пирогов“ казаха за агенцията ни, че момичето се възстановява. „Момичето е докарано в детска противошокова зала на „Пирогов”. Подробно е прегледана и изследвана към момента. Тя е в стабилно състояние, без непосредствена опасност за живота и остава под наблюдение в детската хирургия на „Пирогов“, каза говорителят на УМБАЛСМ „Н.И.Пирогов“ Мария Пойразова.", "date": "2019.04.16", "title": "Осмокласник прати деветокласничка в болница след ритник в корема"}
{"url": "https://www.24chasa.bg/novini/article/7405499", "text": "Загубата и щетите за културното наследство след пожара в \"Нотр Дам\" са неизмерими, те не са материални, отбеляза архитект Борислав Игнатов в предаването  По думите му възстановяването на катедралата ще отнеме десетилетия, и то не едно и две. Той припомни, че последната голяма реконструкция е била преди 25 години. \"Катедралата е била в доста лоша състояние след Френската революция, буквално е била разграбена, но е била възстановена и тогава е била добавена високата кула, която снощи рухна\", обясни Борислав Игнатов. „Една от основните хипотези за този пожар е всъщност немарливост, ако това е така няма да има и наказания”, каза още архитектът. По думите му с такъв тип сгради, които са културно наследство, трябва да бъдем изключително внимателни. При тях лошото е, че са податливи на пожар и затова трябва да сме много внимателни когато ги посещаваме, или когато се работи по тяхната реставрация, отбеляза още Борислав Игнатов. Със съвременните технологии възстановяването на катедралата е напълно възможно, но това все пак ще бъде една реплика, а не оригиналът, категоричен беше архитектът.", "date": "2019.04.16", "title": "Архитект: Възстановяването на \"Нотр Дам\" ще отнеме десетилетия"}
{"url": "https://www.24chasa.bg/novini/article/7405506", "text": "Писателят Виктор Юго с шедьовъра си \"Парижката Света Богородица\" кара сънародниците си да осъзнаят плачевното състояние, в което е катедралата през 19-и век, и това я спасява, съобщи АФП, цитирана от БТА. \"Романът \"Парижката Света Богородица\" излиза през 1831 г. Той е поводът да бъде осъзнато състоянието на катедралата по онова време - каза историкът Адриен Гьоц. - \"Нотр Дам\" преминава през революцията, империята, състоянието й е много критично\". Сградата е разграбена по време на Юлската революция от 1830 г. \"Романът е призив да бъдат опазени сградите от Средновековието и \"Парижката Света Богородица\" - каза Гьоц. Романът има такъв успех, че предизвиква мода и лека полека е учредена служба за историческите паметници. Проспер Мериме е първият й инспектор през 1834 г. Именно той възлага реставрирането на \"Нотр Дам\" на архитекта Виолет Льо Дюк. След вчерашния пожар в \"Нотр Дам\" семейството милиардери Бетанкур-Мейер и гигантът в козметичната индустрия \"Л'Ореал\" обещаха общо 200 милиона евро за възстановяването на катедралата \"Нотр Дам\", предаде ДПА, цитирана от БТА. Семейство Бетанкур-Мейер и \"Л'Ореал\" ще дарят 100 млн. евро, а останалите 100 млн. евро ще дари Фондация \"Бетанкур-Шулер\", с \"изключителната подкрепа\" на семейство Бетанкур-Мейер, заяви днес \"Л'Ореал\". Лилиан Бетанкур, дъщерята на основателя на \"Л'Ореал\" Йожен Шулер, почина през 2017 г. на 94-годишна възраст. Дъщерята на Бетанкур, Франсоаз Бетанкур-Мейер, е смятана за най-богатата жена в света. 100 млн. евро обеща и петролно-газовият гигант \"Тотал\", предаде Асошиейтед прес. Сред тези, които ще подпомогнат с пари възстановяването, са и директорът на строителната група \"Буиг\" Мартен Буиг и неговият брат Оливие, които ще дарят 10 млн. евро. Германският президент Франк-Валтер Щайнмайер призова днес сънародниците си и цяла Европа да дарят за възстановяване на катедралата. Той заяви, че едва ли има човек в Европа, който да не е бил потресен от пожара. Президентът на Чехия Милош Земан предложи в писмо до френския си колега Еманюел Макрон чешкия експертен потенциал и помощта на водещи чешки специалисти за възстановяването на \"Нотр Дам\".", "date": "2019.04.16", "title": "Виктор Юго спасил запуснатата през 19-и век катедрала \"Нотр Дам\""}
{"url": "https://www.24chasa.bg/novini/article/7405520", "text": "Директорът на Форд Румъния Ян Персон заяви, че инвестициите във фабриката в Крайова ще продължат, само ако правителството спази ангажимента си и завърши в обещания срок - до 2021 г., скоростния път Крайова-Питещ, съобщава информационният сайт Зиаре. \"Инвестирахме 1,5 млрд. евро във фабриката в Крайова. Ще анализираме точно какво правят румънските власти в областта на инфраструктурата, след което ще решим как и къде ще инвестираме пари\", заяви Персон пред Радио Франс ентернасионал-Румъния, предаде БТА. Форд Румъния реши неотдавна да произвежда във фабриката в Крайова не само модела \"Еко\", но и \"Пума\". Компанията се нуждае от скоростни пътища, по които бързо да си доставя компоненти и да транспортира вече сглобените автомобили, отбелязва медията. Ян Персон обясни, че по-голямата част от компонентите пристигат във фабриката с камиони от Северна и Западна Европа и от Румъния. \"Това не засяга само нас, но и останалите производители на автомобили в Румъния. Инфраструктурата, каквато е в момента, е конкурентен недостатък\", заяви изпълнителният директор на Форд Румъния. Той посочи, че в средата на март министърът на транспорта Ръзван Кук и директорът на Националната компания за управление на пътната инфраструктура Нарчис Няга са заявили, че скоростният път Крайова-Питещ ще бъде готов през следващите две години - до края на 2021 г. Този срок обаче е нереалистичен, отбелязва информационният сайт Зиаре и посочва, че за скоростния път от общо 120 км са подписани договори за проектиране и изграждане само на 57 км. За другите два лота от пътя се е наложило анулиране на процедурата, а нова обществена поръчка все още не е обявена. Ян Персон каза, че в момента Форд Румъния не обмисля затваряне на фабриката си в Крайова, но бъдещите инвестиции ще зависят от начина, по който румънското правителство спазва ангажиментите си.", "date": "2019.04.16", "title": "Шефът на Форд в Румъния: Продължаваме инвестициите, ако правителството спази ангажимента си"}
{"url": "https://www.24chasa.bg/novini/article/7405531", "text": "Берлински съд днес отхвърли искане на германския сатирик Ян Бьомерман да наложи забрана на германския канцлер Ангела Меркел за критика на негово сатирично стихотворение, осмиващо турския президент Реджеп Тайип Ердоган, предаде ДПА. Бьомерман съди Меркел във връзка с нейно определение (преди три години) на спорното стихотворение като \"преднамерено обиждащо\". Сатирикът е имал за цел да получи възбрана, забраняваща на канцлера да повтаря критиките си. По-късно Меркел окачестви изявлението си като грешка и канцлерството пое ангажимент да не го повтаря, припомня ДПА. Нито Бьомерман, нито Меркел се явиха пред съда днес, предаде БТА. Съдът обяви искането за възбрана като \"недопустимо\". Съдът посочи, че искането е можело да бъде прието само, ако е имало повторение на критиката, но подобно нещо не се е случило. Телевизионният водещ Ян Бьомерман рецитира на 31 март 2016 г. в ефира на държавната телевизия Цет Де Еф оскърбително стихотворение за турския държавен глава. През февруари съд в Хамбург наложи забрана на германския комик да рецитира части от стихотворението.", "date": "2019.04.16", "title": "Берлинският съд отхвърли иск на сатирик срещу Меркел"}
{"url": "https://www.24chasa.bg/novini/article/7405496", "text": "Задържаният за побоя над възрастна жена в столичния квартал \"Толстой\", остава в ареста до 23 април. Тогава ще се реши окончателната му присъда, съобщи  . Пред съда мъжът заяви, че \"само веднъж\" е ударил съседката си. От Софийската районна прокуратура заявиха, че мъжът е осъждан за нанасяне на телесна повреда и преди, но е реабилитиран. \"Нито го знам, нито го познавам. Никой от семейството ми не е имал контакт с него. ..Стига тая агресия, стига са ни тормозили. По-висшестоящите да вземат марки – да ги лекуват\", призова пострадалата жена. Задържаният за побоя млад мъж твърди, че „извадил рефлекс”, защото жената нарушила личното му пространство. Сграбчи ме и ми наруши личното пространство и поради тази причина извадих рефлекс. Не съм я удрял умишлено…Тренирал съм кикбокс и тези рефлекси може би оттам са се зародили и са останали в мен, не знам, посочи извършителят на побоя.", "date": "2019.04.16", "title": "Задържаният за бруталния побой над възрастна съседка в София остава в ареста"}
{"url": "https://www.24chasa.bg/novini/article/7405530", "text": "Турският президент Реджеп Тайип Ердоган изрази днес солидарност с френския народ във връзка с пожара в катедралата \"Нотр Дам\" в Париж, съобщава Анадолската агенция, цитирана от БТА. И ние бяхме дълбоко потресени от ужасния пожар, опустошил катедралата \"Нотр Дам\" - един от символите на Париж и общо наследство на човечеството. От мое име и от името на моя народ предавам моите пожелания за бързо съвземане на френския народ, написа Ердоган в послание в Туитър. Солидарност с френския народ след катастрофалния пожар изрази и лидерът на основната опозиционна Народнорепубликанска партия /НРП/ Кемал Кълъчдароглу. Катедралата \"Нотр Дам\" във Франция е не само символ, принадлежащ на французите, но внушително и уникално произведение на човешката история, общо културно наследство. Дълбоко споделям болката на първо място на френския народ и на цялото човечество, написа Кълъчдароглу в Туитър.", "date": "2019.04.16", "title": "Ердоган: И ние бяхме дълбоко потресени от ужасния пожар в \"Нотр Дам\""}
{"url": "https://www.24chasa.bg/novini/article/7405577", "text": "Ще продължим да търсим конструктивен диалог с всички превозвачи, тъй като толсистемата трябва да бъде въведена у нас и дори сме закъснели. Сега две трети от пътните такси постъпват от винетките на леките автомобили, а тежкотоварният трафик всъщност руши пътищата ни. Това заяви пред журналисти в Ямбол министърът на регионалното развитие и благоустройството Петя Аврамова, предаде БТА. Тя отхвърли твърдение, че 80 на сто от републиканската пътна мрежа ще бъде таксувана. \"От близо 20 000 километра републикански пътища, такса ще се събира от 10 800 километра, а част от тях дори ще бъдат временно освободени от налога, тъй като не са в добро експлоатационно състояние\", посочи Аврамова. По думите й работата по свързването на толсистемата с агенцията \"Митници\" приключва, в близко време тя ще бъде свързана и със системата на МВР. От 16 август ще трябва да започне тестовият период на толсистемата в реално време. Министър Аврамова посети Ямбол за участие в гражданския диалог \"Европа в нашия дом\". Във форума участват кметове и председатели на общински съвети в областта, общински съветници, представители на различни институции и организации. Те дискутират националните и местните политики в сферата на регионалното развитие и как европейската солидарност допринася за това.", "date": "2019.04.16", "title": "Аврамова: Ще продължим да търсим диалог с превозвачите за толсистемата"}
{"url": "https://www.24chasa.bg/novini/article/7405593", "text": "Институтът за пътна безопасност подготвя експертиза на на кръстовището за село Загорско, където в неделя при катастрофа с лидера на партия ДОСТ Лютви Местан загина 6-месечно бебе. Представители на организацията във вторник извършваха замервания по различни показатели в района. Първите пропуски, които бяха установени беше т. нар. остров на разклона. Според представителите на института той не трябвало да бъде нарисуван, а изграден с бордюри, повдигнат и сигнализиран по много по-различен начин. Друг проблем, който беше констатиран при огледа е ниско поставения знак \"Стоп\" на кръстовището. Освен това знакът бил странно. \"Кръстовището за Загорско не е безопасно. Тук няма никакво ограничение на скоростта. При пресичане на пътища, които генерират голям трафик, би следвало да се осигури повече възможност за водачите да намалят своята скорост, за да имат възможност да реагират. Нормативно тук може да няма изискване за ограничаване на скоростта, но съвременните изисквания за безопасност го налагат\", заяви Диана Русинова, представител на Института за пътна безопасност. Тя допълни, че кръстовищата по международния път са изградени без ускорителни и забавителни шлюзове, а те биха могли да спасят много човешки животи. Според Диана Русинова трябва да се преосмисли концепцията за изграждане на такъв тип кръстовища. Представитлите на Инстититута бяха категорични, че за отбивките по пътя за Маказа трябва да се намери друг тип проектантско решение, за да се гарантира безопасността на пътуващите. Диана Русинова каза още, че Институтът за пътна безопасност ще излезе със специален доклад, в който ще се посочат причините за катастрофата, при която загина бебето.", "date": "2019.04.16", "title": "Експерти подготвят експертиза на кръстовището, на което катастрофира Местан (Видео)"}
{"url": "https://www.24chasa.bg/novini/article/7405610", "text": "Патриархът на Москва и на цяла Русия Кирил заяви, че е дълбоко натъжен от пожара в парижката катедрала \"Нотр Дам\", която определи като \"шедьовър на християнската архитектура\", предаде Франс прес. Патриархът е \"дълбоко опечален от новината за опустошителния пожар, нанесъл огромни щети на парижката катедрала \"Нотр Дам\", почитана светиня на Римокатолическата църква във Франция\", се казва в изявление, публикувано на сайта на Руската православна църква. \"Преживявам заедно с вас и всички, които ценят този шедьовър на християнската архитектура, заемащ особено място сред паметниците на световното културно наследство\", добавя патриархът. \"Надявам се, че съвместните усилия на Църквата, държавата и всички неравнодушни хора ще се увенчаят с успех\", за да бъде възстановена катедралата в скоро време, подчертава патриарх Кирил, цитиран от БТА. Руската православна църква и Католическата църква дълго време не поддържаха отношения - до 2016 г., когато патриарх Кирил и папа Франциск се срещнаха в Куба, отбелязва АФП. Това беше първата среща между руски православен патриарх и католически папа след схизмата между източната и западната църква през 1054 година.", "date": "2019.04.16", "title": "Руският патриарх Кирил: Дълбоко съм натъжен от пожара в \"Нотр Дам\""}
{"url": "https://www.24chasa.bg/novini/article/7405477", "text": "\"Въобще не съм знаел за наркотиците. Преди това съм карал тир не повече от 25 км. Сега за 3 дни минах 2100 км. Трябваше да свиквам да карам камион.\" Това каза пред окръжния съд в Благоевград 66-годишният столичанин Симеон Кръстев, обвинен в контрабанда на 529 кг марихуана от Косово за България. На 12 април в 22 ч той пристигнал с тира си на ГКПП Златарево за влизане в страната. При граничната проверка се появили съмнения, свързани с поведението на водача, това, че камионът се движи по рисков маршрут от Косово за България, и минаващ за първи път през ГКПП Златарево. Граничният екип е направил проверка с рентген, която показала, че в тайник на ремаркето са укрити 250 пакета с общо 528,8 кг марихуана. Преди изпращането на Кръстев за проверката, която трябвало да стане на ГКПП-Кулата, той се почувствал зле и е извикана спешна медицинска помощ. Транспортиран е до болница в Петрич, а на сутринта изпратените гранични полицаи установили, че шофьорът е тръгнал в неизвестна посока. Малко по-късно е открит и задържан в автобус, пътуващ за София. Разследването е установило, че с него е пътувал друг човек, който обаче го е оставил сам да мине граничната проверка. Ремаркето било регистрирано на името на Кръстев. \"Той бил подмамен, че ще получава солидна заплата като международен шофьор и въпреки че няма опит, се е съгласил да работи. Фиктивно е присъствал за купуването на ремаркето на негово име. Друго лице му е обещало, че след време ще \"потекат реки от пари\" от международен транспорт\", каза адвокатката на обвиняемия. Според прокуратурата би могло да се предположи, че Кръстев е знаел за марихуаната, защото му било предложено високо заплащане за този курс. Държавното обвинение има съмнения и за други съучастници в контрабандата, но тепърва ще се събират доказателства.  Пред съда Кръстев обясни, че \"всичко стана само за един месец\". През това време на негово име била регистрирана фирма и купено ремаркето.  Съдът определи мярка за неотклонение \"домашен арест\" на Кръстев, заради влошено здраве, което намалява опасността да се укрие. Той бил с диабет, няколко стента на сърцето, високо кръвно, заболяване на очите, намален слух и др. Столичанинът е пенсионер по болест с 97% инвалидност. Дъщеря му и съпругата му също имали сериозни заболявания.", "date": "2019.04.16", "title": "Шофьор на тир с 529 кг марихуана не знаел за товара, подлъгал се по голяма печалба"}
{"url": "https://www.24chasa.bg/novini/article/7405638", "text": "\"Сякаш някой умираше\", коментира ужасен британският писател Кен Фолет пожара в катедралата \"Нотр Дам\", която служи за негово вдъхновение при написването на бестселъра \"Устоите на Земята,\" предаде Франс прес. \"Тя въплъщава нашата връзка с историята. Строителството на \"Нотр Дам\" започва през 1163 година, преди почти 1000 години. Когато гледаш едно такова здание да се разрушава, сякаш някой умира\", каза Фолет. Шейсет и девет годишният уелски писател изучава монументалното архитектурно творение за своя трилогия романи. В нея се разказва за построяването на готическа катедрала в измисления английски град Кингсбридж от XII-и век. Действието на една от сцените на \"Устои в пламъци\" - третият роман от трилогията за Кингсбридж - се развива в парижката катедрала, предаде БТА. \"Когато видях предаването по телевизията, се ужасих\", каза той. \"Хрумна ми една доста удачна идея за случващото се. Единственото място, където може да се разрази пожар в една катедрала, това е нейният покрив, тъй като той е от дърво, а всичко останало е от камък\". Самият Фолет, който в своя роман описва пожар в катедрала, си е помислил, че нищо не е останало от \"Нотр Дам\", тъй като в продължение на часове пожарникарите не могат да потушат пламъците. \"Голяма част от катедралата се е запазила по чудо. Дори част от свода е оцелял. Средновековните майстори са дори по-добри от това, което си мислехме за тях\". Писателят-франкофил приветства призива на френските власти за доброволно набиране на средства или за провеждане на кампании за възстановяване на катедралата. \"Ще се намерят средства и експерти - аз съм оптимист в това отношение. Мисля, че французите ще го постигнат. Те са решени да реконструират катедралата и ще го направят\".", "date": "2019.04.16", "title": "Писателят Кен Фолет за пожара в \"Нотр Дам\": Бях ужасен, сякаш някой умираше"}
{"url": "https://www.24chasa.bg/novini/article/7405646", "text": "Сръбският президент Александър Вучич заяви днес, че ще вземе решение за евентуални предсрочни парламентарни избори в Сърбия след консултации с китайския президент Си Цзинпин, с руския президент Владимир Путин, германския канцлер Ангела Меркел и френския президент Еманюел Макрон, предаде ТАСС. На пленарно заседание на своята Сръбска прогресивна партия Вучич каза, че след разговорите си с чуждестранните лидери ще каже на ръководството на партията какво е решил за изборите. \"Разбира се, вие знаете, че ако отидем на избори, целта е да победим на тях по-убедително от всякога\", каза Вучич. По-рано днес Вучич се срещна с руския посланик Александър Чепурин, за да обсъди предстоящата си среща с Путин в Пекин на 26 или 27 април. Сръбският президент планира да се срещне и със Си Цзинпин на 25 април, а по-късно, на 29 и 30 април - с Меркел и Макрон.", "date": "2019.04.16", "title": "Вучич решава за парламентарните избори след консултации с Путин и Си Цзинпин"}
{"url": "https://www.24chasa.bg/novini/article/7405474", "text": "Българската компания \"Еврохолд\" е предложила по-атрактивна оферта за българските активи на ЧЕЗ и вече се ползва с екслузивитет при преговорите. Но \"Индия пауър\" все още се бори за сделката. Това обясни за \"24 часа\" говорителката на ЧЕЗ Прага Алис Хоракова. Двете компании останаха единствени кандидати за продажбата на ЧЕЗ в България, след като \"Инерком\" отпадна от сделката заради отказа на КЗК.", "date": "2019.04.16", "title": "ЧЕЗ: \"Еврохолд\" е дала по-добра оферта, но преговорите с \"Индия пауър\" продължават"}
{"url": "https://www.24chasa.bg/novini/article/7405295", "text": "Организаторът - Бизнес център – България е събрал фирми от цялата страна, за да покажат най-новите си модели, продукти и постижения. Във форума участват предимно малки и средни предприятия от леката промишленост. Изложението спомага за тяхната реализация и маркетинг. По-голямата част са производители, които директно предлагат продукцията. И ако през изминалите години основният интерес предизвикваха облеклата за дами и господа, детските серии, трикотажът и спортните комплекти, които и сега заслужават внимание, на тазгодишното изложение не бива да пропускате многобройните малки фирми от козметичния бранш със собствени разработки и патенти. С грижа за здравето и добрия външен вид, с рецепти от времето на египетските пирамиди и древноримския лекар Гален, 100% натурални съставки и тинктури и хранителни добавки за подобряване на общото здравословно състояние – всичко това можете да открието в  . Многобройни кремове, помади, пробиотици, клеева тинктура, капсули с екстракт от пчелно млечице за укрепване на физическата сила и издръжливост на организма; серуми за лице с ботоксов ефект, билкови балсами с мумийо против проблеми при движението, колагенови шампоани за коса, козметика с екстракти от охлюви и билки, антипаразитни програми и изчистване от тежки метали, крем против псориазис – трудно е да се изброят всички изложени продукти, както и ефекта от прилагането им. Но е сигурно, че всички са с натурални съставки, че са изследвани и разработвани в продължение на години и че голяма част от тях още не са стигнали до аптеките и магазините, защото са уникални и в малки количества. С меда като храна и лекарство можете да се запознаете подробно още до входа, с аронията като здраве от природата във вид на сок, получила много международни награди, по-навътре, а щандът срещу тях предлага вино от малини и череши с необичаен плодов вкус. На изложението можете да закупите и продукти със зеолит – минерал от Родопите, мощен антиоксидант и детоксикатор - пудра от зеолит, заздравяващи тежки рани, здравословно барче – суров десерт със зеолит отново с награди за иновации в храните; капсули за вътрешна хигиена, които се разтварят във вода и са подходящи при профилактика и лечение на диабет. Зеолитът е високоефективен имуномодулатор, подпомага функциите на черния дроб и понижава общия холестерол, нормализира минералния обмен в организма. А фирмата – производител е намерила начин да го внася лесно в организма с добър ефект. При хранителните добавки опитайте Енторосан, разработен от пловдивска фирма – български пробиотик при гастроентерологични заболявания и синбиотик за подпомагане на жлезите с вътрешна секреция. Националното търговско изложение „Златен лъв“ и тази година дава на потребителите възможност за закупуване на качествената българска стока на достъпна цена; предлага разнообразна гама продукти, подходящи за сезона и пряк достъп до производителя. Част от продуктите се промотират на място и купувачите получават преки демонстрации и консултации на място. За краткия период на изложението производителите реализират директно най-новите продукти, търсят бизнес партньори и разширяват магазинна и дистрибуторска мрежа. Изложението „Златен лъв“, което се провежда два пъти в годината – пролет и есен, се радва на постоянни и „верни почитатели“. Посетете „Златен лъв“ в Зала Универсиада и станете и вие част от събитието и надяваме се, почитател!", "date": "2019.04.16", "title": "Над 90 фирми се включиха в пролетното издание на Търговско изложение „Златен лъв“ в Зала Универсиада, което се провежда за четиринадесети пореден път до 21 април"}
{"url": "https://www.24chasa.bg/novini/article/7405424", "text": "Конструкцията на парижката катедрала \"Нотр Дам\" е устойчива след пожара, но са открити уязвими места, особено на нивото на свода, предаде Франс прес, цитирайки държавния секретар във френското министерство на вътрешните работи Лоран Нунес. Спасяването на катедралата беше въпрос на четвърт час до половин час, добави държавният секретар, като похвали смелостта на пожарникарите, предаде БТА. След като пожарът вече е потушен, основната цел е да се предотврати появата на нови слаби места, подчерта Нунес на пресконференция, говорейки близо до катедралата. Като цяло конструкцията е устойчива, но има уязвими места на нивото на свода и в северната част на сградата. Това е наложило евакуацията на пет жилищни блока, намиращи се в съседство. Работите по гарантиране на сигурността в \"Нотр Дам\" ще продължат около 48 часа. След това пожарникарите ще могат да влязат в сградата заедно със служители на министерството на културата, за да изнесат творби, много от които не са пострадали, заяви Нунес. Няколко министри от френското правителство участваха днес в заседание при закрити врати под председателството на премиера Едуар Филип, за да подготвят план за възстановяване на катедралата. Присъстваха министърът на културата Франк Ристер, министърът на публичните сметки и финанси Жералд Дарманен, държавният секретар Лоран Нунес и говорителката на правителството Сибет Ндиайе. Срещата продължи около час и четвърт. На нея са били обсъдени предложения за възстановяване на \"Нотр Дам\", които ще бъдат представени на президента Еманюел Макрон. Не бяха взети решения, а беше обсъдена ситуацията, заяви участник в нея. След пожара беше открита национална сметка, в която веднага започнаха да пристигат дарения за възстановяването на катедралата.", "date": "2019.04.16", "title": "Спасяването на \"Нотр Дам\" било въпрос на 15-30 минути"}
{"url": "https://www.24chasa.bg/novini/article/7405440", "text": "Шведската тийнейджърка Грета Тунберг, която вдъхнови световно движение с искания за мерки срещу климатичните промени, предупреди европейските депутати, че остава все по-малко време да се спре глобалното затопляне и ги прикани \"да започнат да се паникьосват\", предаде Асошиейтед прес. \"Искам да реагирате сякаш има пожар в дома ви. Ако къщата ви се разпадаше, нямаше да организирате три извънредни заседания за Брекзита и нито едно извънредно заседание за рязко влошаващото се състояние на климата и околната среда\", заяви в комисията по околна среда на Европейския парламент 16-годишното момиче в реч, която бе приета с аплодисменти и ставане на крака, информира БТА. В препълнената зала Тунберг едва сдържаше сълзите си, докато говореше за изчезването на животински видове, ерозията на почвите, обезлесяването и замърсяването на океаните. Имайки предвид международното събиране на средства за възстановяване на опустошената от пожар парижка катедрала \"Нотр Дам\", Тунберг прикани евродепутатите да приложат \"катедрално мислене\" в борбата за овладяване на климатичните промени. След среща с председателя на Европейския парламент Антонио Таяни младата шведка призова да се гласува на изборите за Европейски парламент (23 - 26 май), за да се използва тази възможност да се повлияе на позициите и да се говори от името на хора като нея, които ще бъдат засегнати от климатичната криза, а още не могат да гласуват, предаде Франс прес. \"Гласувайте за нас, вашите деца и внуци, вслушайте се в тези от нас, които още не могат да гласуват\", каза Тунберг и призова младите хора \"да окажат натиск върху властимащите и по-възрастните поколения\". Грета Тунберг вдъхнови хиляди млади хора из цяла Европа, които през последните седмици се събираха на демонстрации с призиви за спешна борба с климатичните промени. Днес стотина млади хора се включиха в демонстрация в центъра на Страсбург срещу глобалното затопляне. Те носеха плакати с надписи: \"Като порасна, искам да съм жив\" и \"Разрушете патриархата, а не планетата\".", "date": "2019.04.16", "title": "Екоактивистката Грета Тунберг към евродепутатите: Време е да се паникьосаме!  (Снимки)"}
{"url": "https://www.24chasa.bg/novini/article/7405120", "text": "Белгийското министерство на външните работи съобщи, че е бил пресечен опит за влизане в сървърите на дипломатическата служба по света. Заради мерки за сигурност всички машини са били изключени в 118 белгийски дипломатически представителства. Засега от министерството не уточняват откъде е бил предприет опитът за проникване в сървърите, които съдържат поверителни данни и документи за вътрешно ползване. Отбелязва се единствено, че опитът е бил неуспешен и не са били изнесени данни. От съображения за сигурност машините на дипломатическата служба ще останат изключени от мрежата за 72 часа, предаде БТА. В последните години това е поредното съобщение за опит за проникване в мрежите на министерствата на отбраната или на външните работи на Белгия. Наскоро местни медии съобщиха, без да разкриват източника си, че хакери на руското военно разузнаване ГРУ са проникнали в системите на белгийското външно министерство преди пет години.", "date": "2019.04.16", "title": "Хакери опитаха да влязат в сървърите на дипломатическите служби в Белгия"}
{"url": "https://www.24chasa.bg/novini/article/7405122", "text": "Проф. дтн инж. Цоло Вутов, председател на Научно-техническия съюз по минно дело, геология и металургия, беше удостоен с почетния знак на Химико-технологичния и металургичен университет (ХТМУ). Той беше награден на специална церемония в университета от ректора проф. д-р инж. Митко Георгиев в присъствието на Съвета на ректорите и председателя му проф. д-р инж. Любен Тотев, д-р Иван Вутов, заместник-председател на Управителния съвет на Конфедерацията на работодателите и индустриалците в България, представители на НТС по МДГМ, ректорското ръководство на университета и академичната общност. Почетният знак, най-високото гражданско отличие на ХТМУ, се присъжда на проф. Вутов за заслуги към многостранните академични и професионални взаимоотношения между университета и НТС по минно дело, геология и металургия и за неговата 70-та годишнина. Проф. дтн инж. Цоло Вутов благодари за високата оценка, която е награда за целия колектив, на семейството си и на академичната общност. „Разбирам високата оценка като награда за много, много хора, които стоят зад мен“, каза той и посочи и приноса на университетите за подготовката на кадри за индустрията. За да продължи успешното сътрудничество между науката, образованието и бизнеса, той предложи на присъстващите ректори на технически ВУЗ-ове началото на съвместна програма за нови и иновативни проекти в миннодобивната индустрия. Проф. д-р Любен Тотев благодари от името на Съвета на ректорите за предложението и обеща, че колегията ще обедини усилията си за решението на научно-изследователски и практически задачи.", "date": "2019.04.16", "title": "Проф. дтн инж. Цоло Вутов получи почетния знак на ХТМУ"}
{"url": "https://www.24chasa.bg/novini/article/7405085", "text": "По време на посещението си във Велико Търново по случай националните чествания, посветени на 140-годишнината от подписването на Търновската конституция президентът Румен Радев уважи поканата на ректора проф. д-р Христо Бонджолов и направи кратко посещение във Великотърновския университет, съобщиха от Ректората. Ректорът и Румен Радев проведоха работна среща, на която проф. Хр. Бонджолов представи историята на Великотърновския университет, традициите на Търновската книжовна школа, които университетът следва успешно и съчетава със съвременните тенденции във висшето образование и науката. Президентът и ректорът обсъдиха проблемите на висшето образование, бъдещето на младите хора в България, тяхното обучение и реализация. Проф.  Бонджолов покани Румен Радев да бъде почетен гост на патронния празник на Великотърновския университет 11 май. Ректорът подари на държавния глава Ex-libris на светите равноапостоли братята Кирил и Методий, патрони на Великотърновския университет.", "date": "2019.04.16", "title": "Президент и ректор обсъдиха проблемите\nна висшето образование във Велико Търново"}
{"url": "https://www.24chasa.bg/novini/article/7405143", "text": "\"Не става дума за предсрочното прекратяване на мандата, а става дума за дисциплинарна отговорност и разследване в случаите на обвинение за извършено престъпление, нещо, за което ЕК настоява много отдавна, така коментира във Велико Търново главният прокурор Сотир Цацаров предложението на новия правосъден министър за ясни критерии и процедури, при които да могат да бъдат прекратявани предсрочно мандатите на председателите на двете върховни съдилища и главния прокурор. \"Става дума за механизъм, в който така наречените трима големи, към които временно спадам и аз, да могат да бъдат разследвани, както и да може срещу тях да се провежда дисциплинарно и наказателно производство, в случай на обвинение за извършено престъпление и в случаи на тежки нарушения на служебните задължения. Това е смисъла на предложението. Ние сме го обсъждали с г-н Кирилов, вчера то бе обсъдено и с г-н Тимерманс\", обясни Цацаров. Според него предложението среща разбиране и много силна подкрепа от Европейската комисия. Сотир Цацаров се включи в честванията за 140 години на Търновската конституция и пожела повече българщина и мисъл за това, което ни обединява. \"Не толкова разделителни линии, не толкова граници, не толкова обвинения, не толкова взаимни замеряния с кал. Това не работи за България. Не казвам, че всичко трябва да е мирно и не трябва да има управляващи, опозиция и прочие. Ако трябва да сравня тогавашните времета и сегашните, тогавашните са много назад, но тогавашните са български времена. Нека направим и сегашните толкова български\", каза главният прокурор.", "date": "2019.04.16", "title": "Цацаров: Предложението на правосъдния министър не цели предсрочно освобождаване на тримата големи в съдебната власт"}
{"url": "https://www.24chasa.bg/novini/article/7405160", "text": "При извършена нощна проверка от служители на Изпълнителната агенция по рибарство и аквакултури (ИАРА) - Монтана, в района на село Горно Церовене са забелязани двама бракониери. Известните П. П. и П. Т. с прякор Видрата били с гумена лодка насред язовира и извършвали незаконен стопански риболов. Подплашени от инспекторите, те зарязали такъмите си и се опитали да избягат. Метнали се в лек автомобил и запрашили с мръсна газ, за да осуетят проверката. Ненадейно шофьорът изгубил управлението над ситроена и се ударили в крайпътно дърво. Инспекторите ги спипали. Връчили им по два акта за нерегламентиран стопански риболов, както и за възпрепятстване на проверката на контролните органи. Всички материали са изпратени на Районна прокуратура – Монтана, уточняват от ОД на МВР- Монтана. Двамата бракониери имат и влезли в сила наказателни постановления. Срещу Видрата има 10 влезли в сила наказателни постановления. Иззети са 300 метра хрилни мрежи и оборудвана гумена лодка, уточниха от агенцията по рибарство в Монтана, но в случая няма образуван заявителски материал в полицията. Така бракониерите си трупат глоби. От Изпълнителната агенция по рибарство и аквакултури припомнят, че от днес е в сила забраната за улов на риба в размножителния й период и проверките в цялата страна продължават.", "date": "2019.04.16", "title": "Среднощен екшън: Инспектори преследват бракониери на язовир „Огоста“"}
{"url": "https://www.24chasa.bg/novini/article/7405166", "text": "Руският президент Владимир Путин поиска да бъдат приведени в съответствие с духа на времето основите на държавната политиката в областта на усвояването на Космоса до 2030 година, предаде ТАСС, цитирана от БТА. \"Необходимо е да се актуализират основите на държавната политика на Русия в областта на космическата дейност за периода до 2030 г. и в по-нататъшна перспектива, да се внесат в тях съответните уточнения и допълнения с оглед на съвременните световни тенденции\", каза той, откривайки днешното заседание на руския Съвет за сигурност. Путин уточни, че има предвид и другите нормативно-правни документи, включително стратегията за развитие на държавната корпорация \"Роскосмос\". Държавният глава отбеляза, че руската система за спътникова връзка, за оптическо и радиолокационно заснемане на Земята, за събиране на метеорологични данни, отстъпва на чуждестранните конкуренти по качество и надеждност, по време на работа на апаратите в орбита. Според него това положение може да се промени чрез чувствително повишаване на кадровия, технологичния и производствения потенциал на ракетно-космическия отрасъл. Путин добави, че на първо място трябва \"да се формират амбициозни, но съвсем реалистични планове и цели, да се обвържат стратегическите задачи на развитието с възможностите на предприятията и конструкторските бюра\". Той настоя \"да се въведе постоянен мониторинг върху процеса на разработване и внедряване на авангардни технологии, които да позволят да се извърши пробив в създаването на космическа техника от ново поколение\". Путин се обяви за нов начин на работа с кадрите и професионалистите, за стимулиране на притока и задържане в космическия отрасъл на талантливи и млади специалисти, като им се създават максимално комфортни условия за живот и чрез система от стипендии и грантове.", "date": "2019.04.16", "title": "Путин иска нова политика за усвояването на Космоса до 2030 година"}
{"url": "https://www.24chasa.bg/novini/article/7405159", "text": "Британски депутати предупредиха, че има риск в парламента в Лондон да се случи пожар, подобен на този, опустошил парижката катедрала \"Нотр Дам\", предаде ДПА. \"Вече се забавихме прекалено дълго със вземането на мерки за пожарна безопасност\", заяви в Туитър депутатът от опозиционната Лейбъристка партия Крис Брайънт. \"Някои части на Уестминстърския дворец са стари, колкото \"Нотр Дам\" и трябва да сме сигурни, че се вземат всички необходими мерки за пожарна безопасност, докато се извършва големият ремонт\", добави депутатът. Той беше член на комисията за проучване на състоянието на сградите на британския парламент. По-голямата част от Уестминстърския дворец, в който се намира британския парламент, е построена в средата на 19-и век, но някои сгради са на около 900 години. Британските депутати се съгласиха да напуснат комплекса, който е част от обект, включен в списъка на световното културно наследство на ЮНЕСКО, докато продължава реставрационният проект, който се очаква да започне в средата на следващото десетилетие или по-късно. В съставен през 2017 г. доклад на комисията, в която е участвал Брайънт, се казва, че съществува \"значителен и нарастващ риск\" от голям пожар или поредица от последователни инциденти, които ще попречат на парламента да работи в Уестминстърския дворец.", "date": "2019.04.16", "title": "Британски депутати: Парламентът е изложен на риск от пожар, подобно на \"Нотр Дам\""}
{"url": "https://www.24chasa.bg/novini/article/7405190", "text": "1. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ОТКРИВАНЕ НА МЕДИЦИНСКИ ФАКУЛТЕТ В СТРУКТУРАТА НА УНИВЕРСИТЕТ „ПРОФ. АСЕН ЗЛАТАРОВ“ - БУРГАС. Внася: министърът на образованието и науката 2. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАНСФЕР ПО БЮДЖЕТА НА ДЪРЖАВНОТО ОБЩЕСТВЕНО ОСИГУРЯВАНЕ ЗА 2019 Г. Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 79 НА МИНИСТЕРСКИЯ СЪВЕТ ОТ 2016 Г. ЗА ОСИГУРЯВАНЕ ЗА БЕЗВЪЗМЕЗДНО ПОЛЗВАНЕ НА ПОЗНАВАТЕЛНИ КНИЖКИ, УЧЕБНИЦИ И УЧЕБНИ КОМПЛЕКТИ. Внася: министърът на образованието и науката 4. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „ПОПОВ СРЕЩУ БЪЛГАРИЯ“ (ЖАЛБА № 7541/18) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА. Внася: министърът на правосъдието 5. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ - СОБСТВЕНОСТ НА „ХОЛДИНГ БЪЛГАРСКИ ДЪРЖАВНИ ЖЕЛЕЗНИЦИ“ ЕАД - СОФИЯ. Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ДЕНОНСИРАНЕ НА СПОРАЗУМЕНИЕТО МЕЖДУ МИНИСТЕРСТВОТО НА ВЪТРЕШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪТРЕШНИТЕ РАБОТИ НА РЕПУБЛИКА МАКЕДОНИЯ ЗА ИЗГРАЖДАНЕ НА МЕЖДУНАРОДНА МЕЖДУВЕДОМСТВЕНА ТЕЛЕФОННА ВРЪЗКА „ВАРДАР“, ПОДПИСАНО НА 5 ОКТОМВРИ 2004 Г. В СОФИЯ. Внася: министърът на вътрешните работи 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМНО СПОРАЗУМЕНИЕ МЕЖДУ ФЕДЕРАЛНИЯ МИНИСТЪР НА ОТБРАНАТА НА РЕПУБЛИКА АВСТРИЯ, МИНИСТЪРА НА ОТБРАНАТА НА КРАЛСТВО БЕЛГИЯ, МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА РЕПУБЛИКА КИПЪР, МИНИСТЕРСТВОТО НА ОТБРАНАТА НА РЕПУБЛИКА ХЪРВАТИЯ, МИНИСТЕРСТВОТО НА ОТБРАНАТА НА ЧЕШКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА ЕСТОНИЯ, МИНИСТЕРСТВОТО НА ОТБРАНАТА НА РЕПУБЛИКА ФИНЛАНДИЯ, МИНИСТЪРА НА ОТБРАНАТА НА ФРЕНСКАТА РЕПУБЛИКА, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ГЪРЦИЯ, МИНИСТЕРСТВОТО НА ОТБРАНАТА НА УНГАРИЯ, ДЕПАРТАМЕНТА ПО ОТБРАНА НА ИРЛАНДИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА ЛАТВИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ЛИТВА, МИНИСТЪРА НА ОТБРАНАТА НА ВЕЛИКОТО ХЕРЦОГСТВО ЛЮКСЕМБУРГ, МИНИСТЪРА НА ОТБРАНАТА НА РЕПУБЛИКА МАЛТА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША, МИНИСТЕРСТВОТО НА НАЦИОНАЛНАТА ОТБРАНА НА ПОРТУГАЛСКАТА РЕПУБЛИКА, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ, МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ, МИНИСТЕРСТВОТО НА ОТБРАНАТА НА КРАЛСТВО ИСПАНИЯ, ПРАВИТЕЛСТВОТО НА КРАЛСТВО ШВЕЦИЯ, ДЪРЖАВНИЯ СЕКРЕТАР ПО ОТБРАНАТА НА ОБЕДИНЕНОТО КРАЛСТВО ВЕЛИКОБРИТАНИЯ И СЕВЕРНА ИРЛАНДИЯ И ЕВРОПЕЙСКАТА АГЕНЦИЯ ПО ОТБРАНА ОТНОСНО ОБЛЕКЧАВАНЕ НА ПРОЦЕДУРИТЕ ЗА ИЗДАВАНЕ НА РАЗРЕШЕНИЯ ЗА ПРЕМИНАВАНЕ НА ГРАНИЦИТЕ В ЕВРОПА. Внася: заместник министър-председателят по обществения ред и сигурността и министър на отбраната 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОПЪЛНИТЕЛНО СПОРАЗУМЕНИЕ КЪМ МЕМОРАНДУМА ЗА РАЗБИРАТЕЛСТВО ОТ 4 МАЙ 2016 Г. МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „А.З.К. ПРОПЪРТИС“ ЕООД ЗА ИЗПЪЛНЕНИЕ НА ПРИОРИТЕТНИЯ ИНВЕСТИЦИОНЕН ПРОЕКТ „ПЛАНА ХАЙТС“. Внася: министърът на икономиката 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА ИКОНОМИЧЕСКО СЪТРУДНИЧЕСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ИСЛЯМСКА РЕПУБЛИКА ИРАН. Внася: министърът на икономиката 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДЕКЛАРАЦИЯ ЗА СЪТРУДНИЧЕСТВО В ОБЛАСТТА НА ПОЛИЦЕЙСКОТО ОБУЧЕНИЕ МЕЖДУ АКАДЕМИЯТА НА МИНИСТЕРСТВОТО НА ВЪТРЕШНИТЕ РАБОТИ НА РЕПУБЛИКА БЪЛГАРИЯ И ДНЕПРОПЕТРОВСКИЯ ДЪРЖАВЕН УНИВЕРСИТЕТ ЗА ВЪТРЕШНИТЕ РАБОТИ НА УКРАЙНА. Внася: министърът на вътрешните работи 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНИЯ СЪВЕТ НА МИНИСТРИТЕ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА НА ЕВРОПЕЙСКИЯ СЪЮЗ, ФОРМАТ „ТРАНСПОРТ“, ПРОВЕДЕН НА 26 И 27 МАРТ 2019 Г. В БУКУРЕЩ. Внася: министърът на транспорта, информационните технологии и съобщенията 13. ДОКЛАД ЗА ОДОБРЯВАНЕ НА СЪДЪРЖАНИЕТО НА ПАРТИДИТЕ ПО ЧЛ. 192, АЛ. 2 И 3 ОТ ЗАКОНА ЗА КОНЦЕСИИТЕ, КАКТО И НА ОБРАЗЦИ НА ПИСМЕН ОТЧЕТ ЗА ПРОЦЕДУРА ЗА ОПРЕДЕЛЯНЕ НА КОНЦЕСИОНЕР И НА ИНФОРМАЦИЯ ЗА ИЗПЪЛНЕНИЕ НА КОНЦЕСИОНЕН ДОГОВОР. Внася: заместник министър-председателят по икономическата и демографската политика 14. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ И ДОПЪЛНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ, ПРЕДСТАВЛЯВАЩИ ИЗКЛЮЧИТЕЛНА ДЪРЖАВНА СОБСТВЕНОСТ, ОТ НАХОДИЩЕ „КАЛИМАНЦИ“, РАЗПОЛОЖЕНО В ЗЕМЛИЩЕТО НА С. КАЛИМАНЦИ, ОБЩИНА СУВОРОВО, ОБЛАСТ ВАРНА, СКЛЮЧЕН НА 24 СЕПТЕМВРИ 2003 Г. МЕЖДУ ОБЩИНА СУВОРОВО, ПРЕДСТАВЛЯВАНА ОТ КМЕТА НА ОБЩИНА СУВОРОВО, И ЕТ „МОНИО-48-МОМЧИЛ СТАНКОВ“, И ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНАТА КОНЦЕСИЯ. Внася: министърът на енергетиката 15. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДЪЛЖАВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ВАРОВИЦИ, ОТ НАХОДИЩЕ „БОАЗА“, РАЗПОЛОЖЕНО В ЗЕМЛИЩАТА НА С. ПАЙДУШКО И ГР. ТЪРГОВИЩЕ, ОБЩИНА ТЪРГОВИЩЕ, ОБЛАСТ ТЪРГОВИЩЕ, СКЛЮЧЕН НА 14 ЮНИ 2010 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ПИМ“ ЕООД - ТЪРГОВИЩЕ, С ПРАВОПРИЕМНИКА НА КОНЦЕСИОНЕРА. Внася: министърът на енергетиката 16. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ГНАЙСИ, ОТ НАХОДИЩЕ „ПОКРОВАН“, РАЗПОЛОЖЕНО В ЗЕМЛИЩЕТО НА С. ПОКРОВАН, ОБЩИНА ИВАЙЛОВГРАД, ОБЛАСТ ХАСКОВО, НА „ГНАЙС И КО“ ООД - ИВАЙЛОВГРАД. Внася: министърът на енергетиката 17. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ, ОТ НАХОДИЩЕ „ЕН-ДЖИ-СЕВЕР“, РАЗПОЛОЖЕНО В ЗЕМЛИЩЕТО НА С. ГОРНА КРЕМЕНА, ОБЩИНА МЕЗДРА, ОБЛАСТ ВРАЦА, НА „МАРОНАС“ ООД - ВРАЦА. Внася: министърът на енергетиката 18. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ВЪРХУ ЧАСТ ОТ КРАЙБРЕЖНАТА ПЛАЖНА ИВИЦА - МОРСКИ ПЛАЖ „РАВДА-НАЦИОНАЛЕН ДЕТСКИ КОМПЛЕКС“, ОБЩИНА НЕСЕБЪР, ОБЛАСТ БУРГАС, СКЛЮЧЕН МЕЖДУ ДЪРЖАВАТА, ПРЕДСТАВЛЯВАНА ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И ЕТ „ВИКИ-90-ЗЛАТКО ЗЕЛЕНИКОВ“. Внася: министърът на туризма 19. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ВЪРХУ ЧАСТ ОТ КРАЙБРЕЖНАТА ПЛАЖНА ИВИЦА - МОРСКИ ПЛАЖ „РАВДА-ХТИ“, ОБЩИНА НЕСЕБЪР, ОБЛАСТ БУРГАС, СКЛЮЧЕН МЕЖДУ ДЪРЖАВАТА, ПРЕДСТАВЛЯВАНА ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО И „ГОЛДЪН БЪГ“ ЕООД. Внася: министърът на туризма 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ОСИГУРИТЕЛНИТЕ КАСИ, ПРИЕТА С ПОСТАНОВЛЕНИЕ № 89 НА МИНИСТЕРСКИЯ СЪВЕТ ОТ 2001 Г. Внася: министърът на труда и социалната политика 21. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА ОПРЕДЕЛЯНЕ НА УСЛОВИЯТА, РЕДА И МЕХАНИЗМА ЗА ФУНКЦИОНИРАНЕ НА ИНФОРМАЦИОННАТА СИСТЕМА ЗА УПРАВЛЕНИЕ И НАБЛЮДЕНИЕ НА СРЕДСТВАТА ОТ ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ (ИСУН) И ЗА ПРОВЕЖДАНЕ НА ПРОИЗВОДСТВА ПРЕД УПРАВЛЯВАЩИТЕ ОРГАНИ ПОСРЕДСТВОМ ИСУН, ПРИЕТА С ПОСТАНОВЛЕНИЕ № 243 НА МИНИСТЕРСКИЯ СЪВЕТ ОТ 2016 Г. Внася: заместник министър-председателят 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ЕЛЕМЕНТИТЕ НА ВЪЗНАГРАЖДЕНИЕ И ЗА ДОХОДИТЕ, ВЪРХУ КОИТО СЕ ПРАВЯТ ОСИГУРИТЕЛНИ ВНОСКИ, ПРИЕТА С ПОСТАНОВЛЕНИЕ № 263 НА МИНИСТЕРСКИЯ СЪВЕТ ОТ 1999 Г. Внася: министърът на труда и социалната политика 23. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНАТА АГЕНЦИЯ ЗА МЕТРОЛОГИЧЕН И ТЕХНИЧЕСКИ НАДЗОР, ПРИЕТ С ПОСТАНОВЛЕНИЕ № 47 НА МИНИСТЕРСКИЯ СЪВЕТ ОТ 2003 Г. Внася: министърът на икономиката", "date": "2019.04.16", "title": "Вижте какво решава Министерският съвет утре"}
{"url": "https://www.24chasa.bg/novini/article/7405201", "text": "Независимо дали \"Росатом\" ще бъде инвеститор в проекта \"Белене\" или не, ние сме готови да окажем всякаква помощ на България, за да се получи. Това заяви на пресконференция в рамките на \"Атомекспо -2019\" първият зам.-генерален директор на руската корпорация Кирил Комаров. По повод въпроси на български журналисти той се пошегува, че са поискали да научат всички търговски тайни, \"искате при този търг за инвеститор да ви кажем при какви условия бихме участвали\", реагира той. Комаров видя откритост след възобновяването на проекта, за което благодари на правителството, на Бойко Борисов и лично на министър Теменужка Петкова. От една страна проектът се работи в пълно съответствие с европейските стандарти и второ - има готовност за диалог, каза атомният шеф \"И в този диалог ще се постараем да намерим комфортните за двете страни решение,\" заяви той. Комаров бе категоричен, че ако българската държава вземе действително сериозно решение за възобновяване на проекта, те, като партньори и приятели, никога нямало да я оставят, щели да помагали. \"Ако има нужда от каквато и да било помощ, то българската държава, бъдещият собственик, бъдещият инвеститор ще решат сами. Ние сме готови да встъпим във всяка роля - от консултант до отговорния за пускане на централата,\" заяви първият зам.-шеф на \"Росатом\". Комаров заяви още, че площадката на \"Белене\" е най-готова за построяване на АЕЦ в Европа. Оборудването е изработено, площадката е готова, както и проектната документация и бързо може да се издаде лиценз. Колкото до гаранциите за инвеститора, той повтори своя теза от София, че никоя ядрена мощност в света не може да бъде изградена без участието на държавата.А доколкото разбрал, българската държава ще участва с това, което е направено досега - оборудването, подготвената площадка, извършените строителни работи. Всичко това сега се оценява, сумата е към 1,5 млрд. евро, каза той. \"Какви още усилия ще са нужни на България, за да се реализира проекта, ще стане видно от това кой ще влезе в него като инвеститор. Но е ясно, че всеки инветтитор ще иска да види гаранции за връщане на вложенията си\", заключи той. От срещата с министъра на енерхетикапа Теменужка Петкова Комаров разбрал, че България ще синхронизира пазара си на електроенергия с европейския, което той нарече поврат. Според него това означава, че инвеститорът ще има по-голяма увереност, че ще може да си върне вложенията. \"Има още много аспекти, над които предстои да се помисли\", заключи той. Комаров не отмина и най-тежките моменти в отношенията межде двете страни в областта на ядрената енергетика. Това е тъй нареченото време на арбитража.Дори тогава ние не престанахме да си сътрудничим и благодарение на това беше удължен животът на пети и шести блок на АЕЦ \"Козлодуй, които произвеждат 40% от електроенергията на България. Направихме го за кратък срог и за немного пари,\" заяви Комаров и добави, че така са дали втори живот4 за 30 г. на \"Козлодуй\", което позволява евтин ток в България. Припомни, че доставят ядрено гориво, каза още, че нямат никакви претенции към НЕК и БЕХ, след като оборудването е платено.", "date": "2019.04.16", "title": "\"Росатом\": Дали ще сме инвеститор в \"Белене\" или не, ще окажем всякаква помощ тя да стане"}
{"url": "https://www.24chasa.bg/novini/article/7405192", "text": "Комисията стартира дискусия относно това как да се повиши ефикасността на вземането на решения на равнище ЕС в социалната сфера, съобщиха от пресцентъра на Европейската комисия. Повечето области на социалната политика, в които ЕС има правомощия за действие, вече подлежат на гласуване с квалифицирано мнозинство. Благодарение на това през годините беше прието всеобхватно законодателство на ЕС в социалната сфера, като значителни допълнителни стъпки бяха осъществени в рамките на сегашната Комисия. Въпреки това за много ограничен брой области все още се изисква единодушие сред държавите — членки на ЕС, и се прилагат специални законодателни процедури, при които ролята на Европейския парламент при вземането на решения не е равностойна на тази на Съвета. Фактът, че в някои свързани области на политиката съществуват както гласуване с квалифицирано мнозинство, така и гласуване с единодушие, доведе до неравномерно развитие на достиженията на правото на ЕС в областта на социалната политика. С това съобщение Комисията стартира дебат относно засиленото използване на гласуването с квалифицирано мнозинство в областта на социалната политика, с което вземането на решения ще стане по-навременно, гъвкаво и ефикасно в областите, в които ЕС вече има правомощия за действие. Тази възможност е предвидена в Договорите за ЕС за няколко конкретни области (вж. Контекст) чрез т.нар. клаузи за преход. Тези клаузи позволяват преминаване от гласуване с единодушие към гласуване с квалифицирано мнозинство при определени обстоятелства.", "date": "2019.04.16", "title": "Еврокомисията стартира дебат за по-ефикасно вземане на решения в социалната политика на ЕС"}
{"url": "https://www.24chasa.bg/novini/article/7405227", "text": "През последните два дни повечето депутати от новия израелски парламент са подкрепили досегашния премиер Бенямин Нетаняху за съставяне на следващо правителство, предаде ДПА. Общо 69 от 120-те депутати в следващия парламент са препоръчали Нетаняху за премиер по време на консултациите с президента Реувен Ривлин. Това ще позволи на досегашния премиер да сформира коалиция с най-малко 61 места. Очаква се утре Ривлин да обяви, че дава на Нетаняху мандат да сформира следващото правителство. Той ще разполага със срок от 28 дни за тази задача и може да получи още до 14 дни, предаде БТА. Смята се, че основното препятствие, пред което ще се изправи Нетаняху, е настояването на лидера на \"Израел бейтену\" Авигдор Либерман да се приемат закони, които ще задължат ултраортодоксалните евреи да служат в армията. Много ултраортодоксални семинаристи избягват задължителната военна служба, защото им се позволява да я отлагат многократно. Две ултраортодоксални еврейски партии обаче се противопоставят категорично на подобни закони. Очаква се \"Израел бейтену\" да има пет места в парламента - достатъчно, за да попречи на Нетаняху да сформира коалиция без нейно участие. Спорът за военната служба между светските и религиозни партии продължава от години, отбелязва ДПА. Ултраортодоксалните партии имат 15 места в новия парламент и също подкрепят Нетаняху, отбелязва Франс прес. Те са предупредили премиера, че няма да отстъпят пред Либерман.", "date": "2019.04.16", "title": "Нетаняху има подкрепата на повечето депутати от новия израелски парламент"}
{"url": "https://www.24chasa.bg/novini/article/7405237", "text": "\"Не съм номинирал аз Иван Кръстев за позиция в листата на БСП. Доколкото разбрах, той предпочита да премълчава, че е работил с мен. Не го свързвайте с мен.\" Това заяви евродепутатът от БСП/С&Д Георги Пирински в Страсбург на въпрос на \"24 часа\" той ли е издигнал съветника си по социалната политика за място в списъка. Кръстев получи 6-ото място и се нареи веднага след Сергей Станишев. Самият Пирински пък не е номиниран.", "date": "2019.04.16", "title": "Пирински: Не свързвайте Иван Кръстев с мен"}
{"url": "https://www.24chasa.bg/novini/article/7405218", "text": "В различни части на Германия днес бяха извършени обиски в повече от 60 жилища и служебни помещения по подозрение в незаконно манипулиране на езикови и шофьорски изпити, предадоха ДПА и БТА Заподозрени за участие в мрежата са 16 лица на възраст от 24 до 62 години от провинциите Райланд-Пфалц и Баден-Вюртемберг и от град Кьолн, съобщи полицията в град Кайзерслаутерн. Те са обвинени, че са манипулирали писмените шофьорски изпити и изпитите за получаване на европейски сертификат за владеене на език, като са се явявали на тестовете вместо истинските кандидати. Обиските бяха извършени в провинциите Райнланд-Пфалц, Саар, Баден-Вюртемберг, Хесен, Северен Рейн-Вестфалия и Саксония-Анхалт. Обвиненията включват фалшификация с търговска цел и фалшификация, свързана с дейността на организирана престъпна група. Днешните операции са били насочени и срещу инструктори по шофиране от Лудвигсхафен и Карлсруе, които са подправяли документи. Цел на полицейските акции бяха и лица, получили шофьорски книжки по този начин. До момента са известни 40 случая, според съдебните власти. Европейските езикови сертификати TELС отговарят на международните стандарти и служат за доказване на владеенето на чужд език. Те се изискват главно на пазара на труда и за натурализация, за да се демонстрират достатъчни езикови умения.", "date": "2019.04.16", "title": "Акция срещу мрежа за фалшиви книжки и езикови сертификати в Германия"}
{"url": "https://www.24chasa.bg/novini/article/7405226", "text": "Главният архитект на Кьолнската катедрала Петер Фюсених счита, че реконструкцията на парижката катедрала \"Нотр Дам\" след пожара ще продължи десетилетия, предаде ДПА. \"Ако трябва да предвидим колко дълго ще трае реконструкцията и колко ще струва, е все едно да гадаем с кристална сфера,\" каза Фюсених, цитиран от БТА. \"Но от кадрите по телевизията се вижда, че реконструкцията няма да отнеме няколко години, а десетилетия, докато бъде отстранена и последната щета.\" Близките няколко дни са решаващи, каза архитектът. Каменните сводове под подпорната конструкция на покрива са мокри от водата, използвана за гасенето на пожара. \"Каменните сводове многократно са натежали. Трябва да почакаме и да видим дали ще понесат тежестта през следващите няколко дни,\" обясни Фюсених. Особено голяма загуба е разрушаването на подпорната конструкция на покрива на \"Парижката Света Богородица\", тъй като датира от XIII-ти век. Покривните подпори на Кьолнската катедрала са от желязо. Те са от XIX -и век. \"В сравнение с дървената конструкция, желязната не гори директно. При голям пожар обаче това също може да има своите последствия: железният покрив например може да се изкриви,\" обясни Фюсених.", "date": "2019.04.16", "title": "Архитектът на катедрала в Кьолн: Реконструкцията на \"Нотр Дам\" ще отнеме десетилетия"}
{"url": "https://www.24chasa.bg/novini/article/7405247", "text": "Кметът на добричкото село Карапелит получи осъдителна присъда за документно престъпление, съобщи пресцентърът на Апелативната прокуратура във Варна. Иван С. ще изтърпи една година \"лишаване от свобода\" с три години изпитателен срок, след като Районният съд в Добрич е одобрил постигнатото споразумение между подсъдимия и държавното обвинение. Кметът на селото е лишен и от правото да заема определена държавна или общинска служба за срок от две години. Подсъдимият е съставил в качеството си на кмет на село Карапелит, община Добричка, в периода 21-30 ноември 2018 година четири официални документа - нотариални заверки на верността на подписи, поставени на заявления за промяна на участие и прехвърляне на натрупани суми по индивидуална партида в друг фонд за допълнително задължително пенсионно осигуряване. В документите кметът удостоверил неверни обстоятелства - че подписите са на определени хора и са положени пред него. Разследването по досъдебното производство е приключило в рамките на седмица, посочват от Апелативната прокуратура. Споразумението е окончателно и влиза в сила веднага.", "date": "2019.04.16", "title": "Осъдиха кмет на добричкото село за документно престъпление"}
{"url": "https://www.24chasa.bg/novini/article/7405252", "text": "\"Аз ще се радвам Елена Йончева да бие с преференции и да ме измести.\" Така духовито отговори на въпрос на \"24 часа\" в Страсбург евродепутатът от БСП/С&Д Момчил Неков. През 2014 г. той измести Сергей Станишев с преференции, благодарение на феномена 15/15.                                                                                                                                                                                                                                                                                                                       ", "date": "2019.04.16", "title": "Неков: Ще се радвам Елена Йончева да ме измести"}
{"url": "https://www.24chasa.bg/novini/article/7404406", "text": "Без опасност за живота и в стабилно състояние, но все още в реанимация е 20-годишната курсантка от великотърновския военен университет, като към момента няма непосредствена опасност за живота ѝ. На 4 април момичето се простреля в гърдите от упор със зачисления ѝ автомат \"Калашников\". Инцидентът стана, докато студентката чистела оръжието. Във ВМА тя бе докарана със \"Спартана\". Най-големи поражения куршумът е нанесъл на горната част на левия бял дроб на момичето, която на по-късен етап ще бъде отстранена. Това е предизвикало и загуба на близо 3 л кръв в момента на инцидента, обясни началникът на ВМА проф. Венцислав Мутафчийски. Момичето бе докарано със самолета “Спартан” и прието там в петък сутринта, след като цяла вечер лекарите от великотърновската болница МОБАЛ “Стефан Черкезов” се бориха за живота му. Успяха да я стабилизират. “В такива случаи се отстраняват най-видимите засегнати тъкани, за да се стопира кръвозагубата. Благодарение на действията им пациентката е жива”, каза проф. Мутафчийски. Той обясни, че нараняването е тежко, защото изстрелът е бил от упор - така е влязъл не само самият куршум, но и взривните газове, които допълнително увреждат тъканите. Горната част на левия бял дроб на момичето е почти напълно унищожена и в близките дни ще се наложи повторна операция за отстраняването му. “Това няма да повлияе съществено на живота ѝ, защото е млада и има достатъчна останала белодробна тъкан, за да поеме функцията, но в момента все още има реална опасност за живота”, допълни началникът на ВМА. Момичето е на апаратно дишане.", "date": "2019.04.16", "title": "Без опасност за живота е курсантката от Велико Търново"}
{"url": "https://www.24chasa.bg/novini/article/7404495", "text": "24-часова стачка на всички категории кораби на 1 май обяви Гръцката моряшка федерация, съобщи телевизия Скай, цитирана от БТА. \"Въпреки непрекъснатия натиск и протести и съответните обещания на компетентните власти, проблемите не само не се решават, но и продължават да се натрупват ежедневно и достигат връхна точка с прилагането на закона за намалените и специалните екипажи на средиземноморските и крайбрежните пътнически кораби, пенсиите, осигуровките и продължаващите нарушения на колективните трудови договори по отношение на работното време\", се казва в съобщение на синдиката.", "date": "2019.04.16", "title": "Стачка ще блокира корабоплаването в Гърция на 1 май"}
{"url": "https://www.24chasa.bg/novini/article/7404466", "text": "Лицата, които разкриват придобита в работна среда информация, свързана с нелегални или нанасящи вреда дейности, ще бъдат по-добре защитени. Новите правила в ЕС бяха приети във вторник. Те са приети с 591 гласа „за“, срещу 29 гласа „против“ и 33 „въздържал се“, които вече бяха договорени и с министрите на ЕС, установяват нови европейски стандарти за защита на лицата, подаващи сигнали за нарушения на законодателството на ЕС в голям брой области, включително обществени поръчки, финансови услуги, пране на пари, защита на продуктите и транспорта, ядрена безопасност, обществено здраве, защита на потребителите и на данните. За да се гарантира, че лицата подаващи сигнали, са в безопасност и разкритията ще останат поверителни, новите правила ще позволяват вътрешно разкриване на информация до съответното юридическо лице или директно до компетентните национални органи, както и до релевантните институции, органи, бюра или агенции на ЕС. В случай, че не са предприети съответните действия в отговор на подадения първоначален сигнал, или лицето вярва, че има непосредствена опасност за обществения интерес или опасност от репресивни мерки, сигнализиращото лице ще продължи да бъде защитено, ако реши да разкрие информацията публично. Законодателството изрично забранява репресии и предвижда защитни мерки срещу уволнение, понижаване в длъжност и сплашване, или други форми на ответни действия с цел отмъщение. Тези, които помагат на лицето подаващо сигнал, като посредници, колеги или роднини, също ще бъдат защитени. Държавите членки трябва да гарантират, че лицата, подаващи сигнал, имат достъп до ясна и независима информация, безплатен съвет относно наличните процедури и средства за обжалване, както и правна помощ по време на съдебното производство. В процеса на производството, сигнализиращите лица също могат да получават финансова и психологическа помощ. Законодателството трябва да бъде одобрено от министрите на ЕС. Държавите членки след това разполагат с две години да се съобразят с правилата. Неотдавнашни скандали, от Люкслийск до Досиетата от Панама, доказаха колко са важни тези сигнали за разкриване и предотвратяване на нарушения на законодателството на ЕС, които са в ущърб на обществения интерес и благосъстояние. Понастоящем само 10 страни от ЕС (Франция, Унгария, Ирландия, Италия, Малта, Нидерландия, Словакия, Швеция и Обединеното кралство) предоставят ясна правна защита на лицата сигнализиращи за нередности. В останалите държави защитата е само частична или се прилага за конкретни сектори или категории работници. Проучване на Европейската комисия от 2017 г. оценява загубата от потенциални ползи произтичащи от липса на защита за лицата подаващи сигнали, само в сектора на обществените поръчки между 5.8 млрд. и 9.6 млрд. евро годишно за ЕС като цяло.", "date": "2019.04.16", "title": "Разкриващите информация от работна среда стават по-добре защитени"}
{"url": "https://www.24chasa.bg/novini/article/7404514", "text": "Временно е ограничено движението по път І-3 Плевен – Луковит в участъка Радомирци – Луковит поради ПТП. Това съобщиха от пресцентъра на АПИ. Обходен маршрут: път ІІІ-306 Луковит – Червен бряг – Радомирци.                                                                                                                                                                                                                                                                                                                       ", "date": "2019.04.16", "title": "Катастрофа ограничава движението по пътя Плевен - Луковит"}
{"url": "https://www.24chasa.bg/novini/article/7404441", "text": "Окръжният съд в Благоевград определи мярка за неотклонение \"домашен арест\" на 66-годишен шофьор на товарен камион, обвинен в трафик на 529 кг марихуана. Симеон Кръстев, който е пенсионер по болест, има редица заболявания, както и 97% нетрудоспособност. Дъщеря му и съпругата му също били тежко болни. Тези заболявания намаляват опасността да се укрие, бе основният мотив на съда, за да пусне от ареста столичанина. На 12 април в 22 часа на ГКПП Златарево, за влизане в страната той пристигнал с товарен автомобил \"Рено\". В хода на граничната проверка на водача и товарния автомобил възникнало съмнение, свързано както с поведението на водача, така и с товарния автомобил, който пътувал от Косово за България, и пътуващ за първи път през ГКПП Златарево. Граничният екип е поискал извършване на проверка с рентген. При инспекцията митническите служители откриват в ремаркето специално изграден тайник, в който били укрити общо 250 пакета, съдържащи общо 528, 8 кг марихуана. Преди изпращането на водача за проверката, която трябвало да стане на ГКПП-Кулата, шофьорът се почувствал зле и е извикана спешна медицинска помощ. Заради влошеното му здравословно състояние той е транспортиран до болница в Петрич, а на сутринта вчера изпратеният от ГПУ-Златарево наряд е установил, че шофьорът е излязъл от болничното заведение и е тръгнал в неизвестна посока. В рамките на предприетите издирвателни действия, мъжът е открит и задържан от служители на ОДМВР Перник в автобус, пътуващ за София. Срещу него е повдигнато обвинение за контрабанда на наркотици.", "date": "2019.04.16", "title": "Домашен арест за обвинен в трафик на 529 кг марихуана"}
{"url": "https://www.24chasa.bg/novini/article/7404624", "text": "Сръбският президент Александър Вучич ще се срещне с руския си колега Владимир Путин в Пекин по време на втория форум за международно сътрудничество \"Един пояс - един път\", предаде ТАСС. В разговор с руския посланик в Белград Александър Чепурин Вучич каза, че това ще бъде шестнайсетата му среща с Путин и втората от началото на годината и за него ще бъде чест да разговаря с руския президент за двустранното сътрудничество и ситуацията в региона. Вучич и Чепурин са обсъдили и сътрудничеството в енергетиката и плановете за строителство на газопровода Турски поток, който ще осигури на Сърбия редовно снабдяване с газ. По-рано сръбският президент заяви, че преди предстоящата среща за Косово в Берлин на 29 април той смята да се срещне с китайския президент Си Цзинпин и да \"помоли президента Путин за дълъг разговор\". Вучич каза, че след тези срещи ще представи план за действие на Сърбия във връзка с Косово. Руското външно министерство съобщи, че Путин ще участва във форума \"Един пояс - един път\" в Пекин на 26 и 27 април.", "date": "2019.04.16", "title": "Сръбският президент Вучич ще се срещне с Путин в Пекин"}
{"url": "https://www.24chasa.bg/novini/article/7404693", "text": "Пренасяни по въздуха частици микропластмаса могат да достигнат изолирани райони, които са относително незасегнати от човешката дейност, сочат резултатите от изследване, цитирани от Франс прес и БТА. То е обхванало изолиран район във Френските Пиренеи. Пет зимни месеца през 2017-2018 г. учени от Френския център за научни изследвания, университетите в Тулуза, Орлеан (Франция) и Стратклайд (Шотландия) са събирали проби в района на метеорологичната станция Бернадуз, на близо 1500 метра надморска височина. Станцията е на повече от 5 км от най-близкото селище и на около 120 км от Тулуза. Бяха регистрирани над 335 частици микропластмаса на 1 кв. м дневно, се казва в комюнике на учените. Как са дошли тук тези частици микропластмаса, някои от които са невидими с невъоръжено око? Пренесени са от ветровете, снега и дъждовете, увериха учените. \"Основното ни откритие е, че микропластмаса е пренесена по въздуха до изолиран високопланински район, далеч от големите градове или от местен източник на замърсяване - поясниха авторите на изследването. - Това превръща микропластмасата в атмосферен замърсител.\" Получените резултати са сравними с тези в мегаполиси, като Париж, където нивата на частиците микропластмаса са били изследвани в миналото. \"Учудващо и обезпокоително е да се открият толкова много частици микропластмаса на обект в Пиренеите - отбеляза Стив Алън от университета в Стратклайд. - Това навежда на мисълта, че замърсен въздух се диша не само в градовете.\" Резултатите от изследването са публикувани в Nature Geoscience.", "date": "2019.04.16", "title": "Пренасяна по въздуха микропластмаса \nзамърсява планините"}
{"url": "https://www.24chasa.bg/novini/article/7403148", "text": "Пословичните с пестеливостта си габровци са най-наивните жертви на телефонни измами. Това става ясно от броя на регистрираните от МВР престъпления в областта за 2018 г. спрямо населението по данни на Националния статистически институт (НСИ) към май м.г. 48 жители на област Габрово са подали сигнал, че са измамени от мними полицаи и доктори. Населението е 110 254 души, което означава, че 1 на 2296 жители там е станал жертва на ало терористите. В средата на февруари криминалисти от Габрово и Ловеч арестуваха 54-годишен мъж, който е бил муле в схема за телефонни измами. 20 са пострадалите от Габрово, Севлиево и Трявна. Мъжът от Ловеч е прибрал над 150 хил. лв. в различни валути, както и бижута, от края на юли 2018 г. до началото на 2019-а. Всички жертви са оставяли спестявяния и ценности, убедени, че помагат за залавянето на телефонни измамници. На другия полюс - най-малко жертви на глава от населението, е съседната област Велико Търново, показват данните на МВР. Там само 6 души са дали пари на телефонни измамници през 2018 г. от всички 239 132 - или 1 шаран на 40 000 души. В Търново е и което е рекорд и прецедент за цялата страна. След габровци в класацията по най-много жертви на глава от населението се нарежда област Търговище, където пострадалите са 40 от общо 112 474, или 1 на всеки 2811. Близък е резултатът и в Силистра - 37 жертви от 110 562 население, или 1 на 2988. След Велико Търново по най-здравомислещи възрастни хора се нареждат област Пловдив с 1 жертва на 31 895 души, област Добрич с 1 на 19 571 и област Монтана с 1 на 18 887. За разлика от област Пловдив в столицата резултатът е към дъното на класацията 1 на 3898 е оставил плик с пари на посочено от измамниците място или директно ги е метнал през балкона. В София-град са станали 340 измами от общо 1,4 млн. души, които са регистрирани по данни на НСИ. В София са и най-крупните измами от цялата страна. Между 2 и 6 юни 65-годишната Жасмин Куртева се раздели с 420 хил. лв. Богатата наследница на имоти в центъра на София ги оставяла на части до кофи за боклук, откъдето мулетата ги прибирали. За 3 дни изтеглила всичките си спестявания, които трупала цял живот. Измамникът, който ѝ звънял по телефона, се представял за полицай Стоян Кръстев. Същият успял да убеди 76-годишен столичанин да продаде всичките си имоти и даде да парите си - общо 600 хил. евро. пращал го да събира пликове от други измамени. Накрая измаменият отишъл в ГДБОП, за да си потърси парите, с които е помагал на полицията. Трудно го убедили, че е жертва на измама. Сумата от тези два случая е 20% от цялата плячка на ало измамниците за цялата 2018 г., която е 8,4 млн. лв. Общо 340 са телефонните измами в София през 2018 г., сочи статистиката на МВР, или средно по 1 на ден. За първите два месеца на 2019 г. тенденцията е да се увеличават. За 60 дни през януари и февруари са измамени 75 столичани. В цялата страна са 225, а за същия период през 2018 г. са били 200. Телефонните измами нарастват през тази година, но и МВР залавя все повече мулета, показват данните на полицията. През първите два месеца на 2019 г. са разкрити 31 телефонни измами, през 2018 г. са били 26. Заловени са 2 пъти повече мулета и въртачи - 31 сега, 17 за същия период през миналата година. Най-често жертви на телефонни измами в последните години са хора на вързраст над 60-65 г., отговарят от МВР на въпрос на “24 часа” за профила на тези, които мятат пари от балконите си и ги оставят до кофите за боклук. Инцидентно жертви стават и деца, както и по-млади хора. Тези случаи обаче са изключения от правилото за възрастовата група, която е най-уязвима. Жените са по-лековерни от мъжете, и то в пъти, сочи статистиката на МВР. По-голяма част от заявените престъпления са в областните градове и по-малко по селата. Пенсионери, които не работят, е друга характерна особеност на жертвата на ало измамниците. Те стоят вкъщи, където лесно могат да бъдат намерени по домашния телефон. Семейното им положение - самотно живеещи, но и такива, които имат близки и роднини. “Най-голяма успеваемост телефонните измами е при хора, които получават обаждане, докато са сами. Заради това измамите в по-големите населени места с повече самотно живеещи възрастни хора, са по-успешни”, казват от отдела в националната полиция, който се бори с ало измамите.  Десетки въртачи, които са истинските телефонни измамници, влязоха в затвора през м.г. Такива случаи има в Добрич, Кюстендил, Павликени и на много други места. При тях са заловени както гласовете в слушалките, така и хората, които са вземали парите. Въртачите обикновено вече имат дебели криминални досиета и дори престой в затвора. Когато излязат на свобода обаче, отново се захващат с телефонни измами. Най-масово обаче на съд се изправят мулетата. Те никога не са виждали човека, който ги напътства по телефона. Обикновето се признават за виновни и се разминават с условни присъди. Това са бедни и възрастни хора, които си търсят допълнителни доходи. Намират обяви в интернет и вярват, че започват да работят като куриери например. След това телефонните измамници започват да ги пращат на адреси, за да вземат парите. Често пътуват до далечни градове, за да изпълнят поръчката. Много от тях също са дали пари, преди да станат мулета.", "date": "2019.04.16", "title": "Габровци най-чести жертви на телефонни измами (Инфографика)"}
{"url": "https://www.24chasa.bg/novini/article/7404725", "text": "Ученици от Добрич постановиха 20-годишна ефективна присъда в симулиран наказателен процес по разказа „Син“ на Елин Пелин. Делото беше представено в Деня на отворените врати, организиран от Районния съд. Ученическият съдебен състав призна подсъдимия за виновен в извършване на грабеж, придружен с опит за убийство на собствения му баща. Учениците мотивираха присъдата си с „високата степен на обществена опасност на извършеното престъпление, при което е било осъществено тежко посегателство над родител“. „Съдебният състав“ прие за установено, че подсъдимият е отнел парите на своя баща, като е използвал груба сила, за да го приведе в безпомощно състояние. Процесът беше подготвен от петокласници от средно училище “Д.Талев“ под ръководството на съдия Албена Колева от Наказателното отделение на съда. Възпитаници на същото учебно заведение участваха в представянето на още един симулиран процес, подготвен със съдействието на съдиите Соня Дженкова и Стела Тонева. Пресъздадено беше съдебно производство по гражданско дело, образувано по иск срещу община Добрич от бащата на дете, ухапано от улично куче. Учениците решиха гражданския спор в полза на пострадалото дете и осъдиха Общината да плати обезщетение на момичето за причинените му болки и страдания. В последвалия разговор с присъстващите в залата ученици магистратите обясниха, че под отговорност могат да бъдат подведени и стопани, които не са полагали достатъчно грижи за животни, които се намират под техен надзор. Разяснено беше още, че проявите на жестокост към животни, както и организирането или участието в боеве с животни, са престъпления, за които се носи наказателна отговорност. Дейностите, насочени към широката общественост, продължават и утре – казват от съда. От 10.30 часа в Районния съд отново ще бъде представен симулиран граждански процес. В ролите на съдия, адвокати и вещи лица ще влязат ученици от професионалната гимназия „П.Яворов“.", "date": "2019.04.16", "title": "20-годишна ефективна присъда постановиха ученици"}
{"url": "https://www.24chasa.bg/novini/article/7404746", "text": "Румънският президент Клаус Йоханис изпрати послание на солидарност към Франция във връзка с пожара в емблематичната катедрала \"Нотр Дам\", предаде агенция Аджерпрес. Снощи Йоханис написа в Туитър: \"Разтърсващи новини идват от Париж. \"Нотр Дам\" - исторически символ на европейската култура, гори тази вечер. Румъния е редом до Франция\", предава БТА. Днес Румънската патриаршия изрази \"дълбока\" солидарност с френския народ във връзка с пожара и изрази желание този \"символ на християнска Европа\" да бъде възстановен възможно най-скоро, съобщава още Аджерпрес. \"Румънската патриаршия прие с голяма тъга новината за пожара, който вечерта на 15 април, е унищожил покрива на катедралата \"Нотр Дам\" в Париж - религиозен, исторически и архитектурен паметник с неизмерима стойност, символ на християнството в Европа, известен в целия свят и посещаван всяка година от милиони поклонници и туристи\", се посочва в прессъобщение на Румънската патриаршия. \"Изразяваме дълбока солидарност с френския народ, подложен на голямо изпитание тези дни от тежката загуба на един национален и международен символ. Същевременно желаем тази катедрала, символ на християнска Европа, да бъде възстановена възможно най-скоро с помощта на всички, които ценят духовните ценности на световното религиозно и културно наследство\", се казва още в прессъобщението.", "date": "2019.04.16", "title": "Клаус Йоханис за пожара в \"Нотр Дам\": Румъния е редом до Франция"}
{"url": "https://www.24chasa.bg/novini/article/7404923", "text": "Всяка втора данъчна декларация за доходите на физическите лица е подадена по интернет с ПИК на НАП или електронен подпис. Две седмици преди края на кампанията в приходната агенция са получени малко над 300 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. Това съобщиха от пресцентъра на НАП. Крайният срок за деклариране на доходите от 2018 г. изтича на 30 април, като също дотогава трябва да бъде платен и дължимият данък. Плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. „Отчитаме много силен интерес към издаване на персонален идентификационен код в офисите ни в последните дни. Изглежда 2019 г. ще е първата, в която електронно подадените декларации ще са повече от хартиените. Електронното деклариране пести време и усилия“ каза по повод наближаващия краен срок за обявяване на доходите от миналата година директорът на „Обслужване“ в НАП Боряна Георгиева.", "date": "2019.04.16", "title": "Половината от данъчните декларации са подадени по интернет"}
{"url": "https://www.24chasa.bg/novini/article/7404924", "text": "След 140 години Велико Търново отново се превърна в столица на държавността, конституционализма и парламентаризма. Градът, който получи статут на историческа и духовна столица на България, събра законодателна, изпълнителна и съдебна власт за честването на годишнината от приемането на Търновската конституция. В залата на Учредителното събрание беше президентът Румен Радев, главният прокурор Сотир Цацаров, Конституционният съд, министри, омбудсманът Мая Манолова. С възстановка на събитията от 1879 г. в сградата на стария турски конак на Уста Кольо Фичето, където е заседавало Учредителното събрание започна тържественото заседание на парламента. За него за пръв път от 2 месеца в залата влезе и опозицията. За пръв път от два месеца депутатите от БСП влязоха на тържественото заседание на парламента в сградата на Учредителното събрание. \"Дойдохме, защото над партийните решения стои държавността, стои уважението и благоговението към хората, които са създали Търновската конституция и са положили основата на държавата ни - модерна, правова, такава каквато я имаме\", каза председателят на ПГ на БСП Корнелия Нинова. \"Бихме искали първите законотворци да ни бъдат пример и да се върнем към изконните принципи и норми на конституцията, както Търновската, така и сега действащата. Това би било добър пример. Смятаме, че политиците се отклонихме от принципите на конституцията и че истинският отговор за държавността и за това да бъдем отговорни на позициите, на които сме, е да започнем да изпълняваме и спазваме конституцията\", каза Нинова. Шефката на ПГ на ГЕРБ Даниела Дариткова призова на този ден да покажат единство пред българския народ. \"Времето ще покаже какво ние сме постигнали, тази оценка ще бъде не за всеки един от нас поотделно, а ще бъде за 44-то НС. Ще се забравят злободневията и споровете, както са забравени споровете между консерватори и либерали от онова време и ще остане сътвореното. Аз смятам, че за да се запомни с добро този парламент е важно и опозиция, и управляващи да бъдем заедно, да спорим, но пък да творим закони които са в интерес на българските граждани\", коментира Дариткова. Председателят на парламента Цветя Караянчева откри заседанието с парламентарния звънец на екзарх Антим I. \"Реликвата, която е на почти 600 г., се пипа само с ръкавици\", поясни тя пред 211 депутати. В залата гвардейци внесоха тържествено оригинала на Търновската конституция. \"Преди 140 г. представители на българския народ с различни идеологии, различни представи за бъдещето и различни интереси се обединиха и превъзмогнаха тези свои различия, за да създадат първата българска конституция. Те превъзмогнаха враждите си и личната си горделивост, за да покажат пред целия свят, че България има силата и мъдростта да вземе съдбата си в свои ръце и да поеме пътя си на независима държава\", каза Цвета Караянчева. Тя припомни, че за първите законотворци неграмотните са гласували с бобени зърна и кукуруз, а днес политиците разполагат със специалисти по предизборни кампании, медийни стратези, социални мрежи и съобразяват позициите си последните социологически проучвания. \"Със сигурност допускаме грешки, със сигурност трудно постигаме съгласие, но ако си припомни завета, завещан от строителите на съвременна България, ако всекидневно осъзнаваме величието на тяхното дело, това ще ни направи по-добри и по-достойни служители на българския народ\", завърши словото си шефката на парламента. Последваха изказвания от всички парламентарни групи. Всички 211 народни представители гласуваха единодушно обръщение към българския народ, в което се казва: \"Декларираме, че в трудното и динамично време, в което живее, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони, в интерес на народа и просперитета на страната! Ние помним думите на председателя на Учредителното събрание екзарх Антим Първи:\"Слава Богу, свършихме делото, за което бяхме повикани... Можем да кажем: направихме закони от Народа за Народа\". Депутатите си направиха обща снимка за спомен пред сградата на Учредителното събрание. После заедно с кмета на Велико Търново Даниел Панов поведоха многохилядно празнично шествие под звъна на камбани и поднесоха цветя на паметника \"Майка България\". По време на дефилето кметът и Цвета Караянчева подаряваха знаменца и позираха за селфи с ученици. Жители и гости на Велико Търново наблюдаваха спектакъла \"Искри\" на Националната гвардейска част и се хванаха на голямо българско хоро. Кулминацията на празника е в 20,30 ч. на площада пред Царевец, където ще се състои тържествена заря-проверка, а веднага след нея започва прожекцията на аудио-визуалния спектакъл \"Царевград Търнов - звук и светлина\", съчетана с фойерверки.", "date": "2019.04.16", "title": "Търновската конституция се върна в своя дом"}
{"url": "https://www.24chasa.bg/novini/article/7404926", "text": "Големият орган в парижката катедрала \"Нотр Дам\" не е изгорял в пожара, опустошил сградата, но конструкцията може да пострада от околната разруха, каза един от тримата органисти, цитиран от АФП. Инструментът е обновяван през вековете, но основната конструкция е от началото на 15-и век. Той \"отчасти е запазен, но е покрит с дребни отломки, прах и вода\" - каза Филип Льофевр, който свири от 35 години в \"Парижката Света Богородица\". \"През следващите месеци всичко ще изсъхне и може да се появят проблеми в конструкцията - добави музикантът. - Надяваме се да остане стабилна и щом е възможно, ще бъде пренесена на сигурно място\". Органът е един от най-големите в Европа, предаде БТА. Малкият орган, който беше под кулата-стрела, обаче е повреден от огъня. \"Най-лошото обаче беше избягнато. \"Нотр Дам\" още стои права, и това, което ни утешава, е единодушната реакция на целия свят\" - опита се да се успокои Филип Льофевр.", "date": "2019.04.16", "title": "Спасиха големия орган в катедралата \"Нотр Дам\", но може да се проявят проблеми"}
{"url": "https://www.24chasa.bg/novini/article/7404659", "text": "Френски поп, който помагал на жертвите от терористичната атака в Париж през 2015 г., се очерта отново като героична фигура и при пожара в \"Нотр Дам\". Жан-Марк Фурние, свещеник от Парижката пожарна бригада, е спасил венеца от тръни от пламъците в катедралата, съобщи \"Дейли мейл\". Той се опасявал, че пожарът ще погълне ценностите на \"Нотр Дам\", затова решил сам да се увери, че те ще бъдат спасени. Редакторката на френската католическа телевизионна мрежа КТО Етиен Лорайер заяви, че отец Фурние влязъл в катедралата с пожарникарите, за да изнесе трънливия венец. По-късно тази информация бе потвърдена и от представител на службите за сигурност, който каза за свещеника, че е истински герой: \"Той не показа никакъв страх\".   Отец Фурние влиза и в музикалната зала \"Батаклан\" в Париж на 13 ноември 2015 г., когато бойци на \"Ислямска държава\" убиха 89 души с оръжия и експлозиви. Скромният свещеник се моли над труповете и утешава близките на загиналите. \"Дадох колективно опрощение, както католическата църква ме е упълномощила\", заявява тогава отец Фурние. 50-годишният поп първоначално служи в католически храм в Германия, а по-късно се мести във Франция. Той се присъединява към епархията на въоръжените сили през 2004 г., прекарвайки 7 години с армията по целия свят. В Афганистан участва в засада, в която умират 10 войници. \"При първото ми пътуване до Афганистан бях завладян от страх - всичко, което видях, можеше да бъде опасно\", каза отец Фурние. Безценните реликви от \"Нотр Дам\" са запазени благодарение на образувана жива верига от пожарникарите в понеделник вечерта. Смята се, че венецът от тръни е част от поставения върху главата на Исус по време на разпятието му. Парижката катедрала \"Нотр Дам\" е архитектурен шедьовър, но и съхранява безценни съкровища на изкуството и на църковната история. Докато над 400 пожарникари са се борили да запазят свещените стени, рицарите на Божи гроб в Йерусалим също са в действие. Най-святата мисия на ордена призовава да се спасят свещените реликви на Исус Христос от огнения ад на \"Нотр Дам\", пише \"Билд\". Лудвиг IX (1214 -1270), който заради своето благочестие, бил определян за светец, пренесъл от Константинопол в Париж клонка от трънения венец, гвоздей и парче от Христовия кръст. Той придобил клона от византийски император през 1237 г., което за времето си било нещо необичайно. Императорът обаче имал финансови затруднения и Лудвиг IX успял да откупи венеца и да го занесе във Франция - пристигнал бос в износена роба. Вярва се, че Христос е носил именно тези тръни на главата си в деня на разпъването на кръста. Като хранилище за реликвите Лудвиг IX построил през 1248 г. параклиса \"Сент Шапел\", който както \"Нотр Дам\", също се намира на острова на Ил дьо ла Сите в Париж. Въпреки това от епохата на Наполеон насам реликвите се съхраняват в пламналата вчера катедрала и са най-ценните съкровища в нея. От 1896 г. Светата корона се съхранява в скъпоценна обвивка от кристал и злато. Всеки първи петък от месеца тя се изнася от светилището и се представя в тържествена процесия и се почита от вярващите. Все още не е ясно дали гвоздея и парчето от кръста са спасени. Но може да се предположи: Патрик Шове, директорът на църквата, каза, че пламъците не са стигнали до \"съкровищницата\". Настоящият главен олтар на \"Нотр Дам\" е сравнително модерен и е изработен от бронз - 90% мед и 10% калай, най-често срещаната смес, точката на топене при нея е около 1000 градуса. Така че е под въпрос дали олтарът, проектиран от Жан Туре (1916-2004) през 1989 г., е оцелял от пламъците. Според експертите - в сърцето на огъня преобладават температури до 1000 градуса. Розовите прозорци на \"Нотр Дам\" са сред най-известните стъклописи в света и са се превърнали в модел за всички розови прозорци на катедрали в Европа. Розовият прозорец в северния трансепт на парижката катедрала, в близост до мястото, от което тръгва огънят, е с диаметър 13 метра. Катедралата притежава около 50 картини, наричани \"Майските картини\". Между 1630 и 1707 г. почти всяка година е дарявана по една от тези маслени творби в голям формат на \"Нотр Дам\". Те се закачат на 1 май в чест на Дева Мария. По време на пожара 13 от тези картини били окачени в страничните параклиси на църквата. Най-малко две други важни произведения на изкуството са били представени в кораба на катедралата. В \"Нотр Дам\" има два органа.  . Той има повече от 8000 тръби. Някои части са още от 15-и век. Между 2012 и 2014 г. орденът беше реставриран, почистен и възстановен. В \"Нотр Дам\" има 37 статуи на Дева Мария. \"Богородица с детето\" се смята за една от най-красивите и известни статуи на Божията майка и се намери отляво на модерния главен олтар. Скулптурите, които разделят мястото за църковния хор от пътеките, също са шедьовър на историята на изкуството. Създадени са между 1300 и 1350 г. от Пиер дьо Шел, Жан Рави и Жан Льо Буайлер. В южния коридор има девет сцени, изобразяващи възкръсналия Христос. Животът на Исус от детството до смъртта е изобразен в северната странична пътека. Статуите на апостолите и евангелистите от покрива на катедралата миналата седмица бяха преместени за реставрация и оцеляха. Въпреки, че повечето фигури са направени от камъни, не е ясно все още какво им е причинил огънят...", "date": "2019.04.16", "title": "Свещеник, помогнал и при атентата през 2015 г. в Париж, спасил венеца от тръни от пожара в \"Нотр Дам\""}
{"url": "https://www.24chasa.bg/novini/article/7404962", "text": "Зам.-председателят на ГЕРБ Цветан Цветанов проведе работна среща с посланика на Израел в България Н.Пр. Ирит Лилиан. Двамата обсъдиха политическата ситуация в предкампанийния период за европейски избори, като подчертаха, че е нужен повече фокус върху съдържанието на европейските политики от страна на всички политически сили. Това съобщиха от пресцентъра на ГЕРБ. Двамата се съгласиха, че политиците трябва да устояват на популисткото изкушение да се заиграват с езика на омразата и противопоставянето, които крият опасност от изкуствено създаване на трайно социално напрежение. Посланик Лилиан коментира засилването на инвестиционния интерес от Израел към страната ни. Цветанов и Лилиан изразиха убеденост, че отличните двустранни отношения между двете правителства с лидерството на премиерите Борисов и Нетаняху ще продължат и в бъдеще след сформиране на новото правителство в Израел.", "date": "2019.04.16", "title": "Цветанов и посланичката на Израел у нас обсъдиха политическата ситуация в страната"}
{"url": "https://www.24chasa.bg/novini/article/7404975", "text": "Близо 60 човека са задържани след акция срещу незаконни боеве с животни, информира МВР. Девет питбула са предадени на \"Екоравновесие\". В гориста местност над язовир \"Искър\", в землището на Панчарево полицаите се натъкнали на изоставена панелна постройка, част от бивш пионерски лагер, където имало изградени две дървени арени за провеждане на незаконните боеве. Униформените заварили и много паркирани коли от цялата страна. Междувременно, един от задържаните от Самоков, изхвърлил пред полицейските служители кутия с около 4 грама марихуана.", "date": "2019.04.16", "title": "Близо 60 човека и 10 кучета са задържани след акция срещу незаконни боеве"}
{"url": "https://www.24chasa.bg/novini/article/7404188", "text": "Екипи на полицията и жандармерията, с разрешение на Окръжния съд в Русе и под ръководството на Окръжната прокуратура, са извършили днес процесуално-следствени действия в имоти и жилища в град Ветово, област Русе. Това съобщи регионалният говорител на областната дирекция на МВР в крайдунавския град Даниела Малчева. Окръжният прокурор на Русе Георги Георгиев коментира, че акцията е по образувани няколко досъдебни производства срещу хора от Ветово за пране на пари, придобити по всяка вероятност чрез телефонни измами. Екипите на полиция и жандармерия са влезли в десетина имота тази сутрин. Основните им действия са били свързани с оценка на имуществото. Акцията е приключила по обяд, като не се е стигнало до задържане на хора. Работата по досъдебните производства продължава.", "date": "2019.04.16", "title": "Полиция нахлу в луксозни имоти във Ветово по сигнали за пране на пари"}
{"url": "https://www.24chasa.bg/novini/article/7404192", "text": "Долната камара на руския парламент - Държавната дума - прие днес с голямо мнозинство на трето и последно четене законопроект, който цели да засили правителствения контрол върху интернет, предадоха Ройтерс и АП, цитирани от БТА. Проектът трябва да бъде одобрен и от горната камара - Съвета на федерацията - и да бъде подписан от президента, за да влезе в сила. Новата законодателна мярка изисква от доставчиците на интернет на руска територия да инсталират инструменти, които да насочват руския интернет трафик през сървъри в Русия. Това би повишило възможностите на държавните служби да контролират информацията и ще създаде затруднения на потребителите да заобикалят ограниченията на властите, а вероятно ще влоши качеството на връзката. Вносителите на законопроекта са заявили, че мярката е необходима за защитата на страната от кибератаки и е обусловена от агресивната според тях нова политика за кибернетична сигурност, приета миналата година в САЩ. Новият закон е предпазна мярка, в случай че САЩ или друга враждебна страна отрежат достъпа на Русия до интернет, казват още вносителите.", "date": "2019.04.16", "title": "Руската Дума одобри новия закон \nза контрол върху интернет"}
{"url": "https://www.24chasa.bg/novini/article/7403878", "text": "Държавната електро-мрежова корпорация на Китай /State Grid/ е завършила огромен електроенергиен проект в Бразилия. Той предвижда доставянето на електроенергия чрез ВЕЦ на река Амазонка на юг до икономическите центрове на страната, създавайки хиляди работни места за местното общество по пътя, предава  Дългата 2500 километра електропреносна линия, построена от китайската корпорация, е най-дългата в света постояннотокова мрежа с ултрависоко напрежение. Капацитетът ѝ е 4 милиона киловата. Линията се простира между 80 града, доставяйки енергия произведена от ВЕЦ Бело Монте към южните градове като Сао Пауло и Рио де Жанейро. Работата по строежа започна през септември 2017 г и приключи този месец, два месеца преди определения срок. По хидроенергиен потенциал, Бразилия се нарежда на третото място в света след Русия и Китай. Дългите електропреносни линии обаче от дълги години са проблемни за страната. През 2013 г бразилското правителство реши да стартира проект с използването на технология за ултрависоко напрежение, при положение, че той е в състояние да осигури висок капацитет на пренос с относително ниска загуба на дълги разстояния. Ползите от проекта се оказаха повече от достатъчни. Сяо Бин, представител на китайската компания каза, че проектът е създал 16 хиляди работни места в страната и генерирал данъци от над 2 милиарда бразилски реала. „Това е най-големият електроенергиен проект в Бразилия и от огромно значение за страната. Той ефективно ще разреши недостига на електроенергия в южните ѝ части. Бразилски инженери също се включиха в него\", каза още Сяо. Линията се очаква да бъде пусната в експлоатация през третото тримесечие на тази година.", "date": "2019.04.16", "title": "Китайска фирма изгради най-големия проект за пренос на електроенергия в Бразилия"}
{"url": "https://www.24chasa.bg/novini/article/7403885", "text": "125-то Китайско изложение за внос и износ, известно още като Кантонски панаир, отвори врати в понеделник в южния град Гуанджоу, административния център на провинцията. Над половината от участващите компании в областта на вноса идват от страните по маршрута на „Един пояс, един път\", предава  Пролетното издание на панаира включва изложения за внос в първата и третата си фази, с общо 1000 запазени щандове на 650 компании от 38 държави и региона. 383 фирми от 21 държави идват от участващите в инициативата „Един пояс, един път\" страни, сред които Русия, Полша, Филипините, Израел, каза Сю Бин, говорител на панаира. Панаирът се разполага на 1.18 милиона квадратни метра изложбена площ, включва 60 651 щанда, регистрирани от над 25 000 местни и чуждестранни предприятия. Изложението има подписани споразумения за партньорство с промишлени и търговски институции от 33 държави и региона, включени в инициативата „Един пояс, един път\". Панаирът, който продължава от 15 април до 5 май, се счита за барометър за състоянието на китайската външна търговия.", "date": "2019.04.16", "title": "Силно присъствие на страните от „Един пояс един път\" на Кантонския панаир"}
{"url": "https://www.24chasa.bg/novini/article/7404202", "text": "Възстановяването на ембематичната катедрала \"Нотр Дам\", частично разрушена от пожар, ще трябва да стане за три години, каза днес бившият френски министър на културата Жак Ланг цитиран от ТАСС, съобщи БТА. \"Трябва да набележим по-кратък срок, не 10 или 15 години, а три години, за да възстановим \"Нотр Дам\", каза бившият министър, цитиран от АФП и ТАСС. \"Казват, че ще са нужни десетилетия, но аз твърдо не съм съгласен с това. Трябва да възстановим катедралата в кратък срок, както е правено в миналото при реставрацията на обекти от изключителна важност\", подчерта Ланг. Експерт по френското културно наследство каза, че във Франция вече няма да могат да се намерят достатъчно големи дървета, за да се заменят старинните дървени греди, изгорели при пожара в катедралата \"Нотр дам\", предаде Асошиейтед прес. Бертран дьо Фейдо, вицепрезидент на реставрационната група \"Фондация на наследството\", каза пред радио \"Франс енфо\", че дървеният покрив, който е изгорял, е изграден с греди от преди повече от 800 години, взети от вековни гори. По думите му покривът на катедралата не може да бъде възстановен в първоначалния си вид, защото \"в момента нямаме в страната ни дървета с тази големина, каквито са сечени през 13 век\". Той допълни, че за реставрацията ще трябва да бъдат използвани нови технологии, за да се възстанови покривът на катедралата.", "date": "2019.04.16", "title": "Възстановяването на катедралата\"Нотр Дам\" в Париж трябва да стане за 3 години"}
{"url": "https://www.24chasa.bg/novini/article/7404203", "text": "Сигнал за убито куче във вилната зона на Кюстендил е постъпил в полицията вчера чрез тел. 112. Дежурна полицейска група е огледала на място. По случая е започнато досъдебно производство. 67-годишният собственик на домашното животно е задържан за 24 часа в ареста на РУ-Кюстендил. Работата по случая продължава. Уведомен е дежурен прокурор. Кражба на две ловни кучета е разкрита пък от криминалисти от РУ-Ардино. Вчера е подаден сигнала за изчезналите животни от двора на 69-годишен жител на село Боровица. Организирано е издирване. При разследването полицаите установили двама мъже - на 53 и 55 години от община Черноочене, които са задържани за срок до 24 часа в РУ-Ардино като съпричастни към кражбата. Елитните животни били укрити в гориста местност. Намерени са от полицията и са върнати на собственика. Извършен е оглед на мястото на произшествието. Образувано е досъдебно производство за кражба по чл.194, ал.1 от Наказателния кодекс.", "date": "2019.04.16", "title": "Убито куче в Кюстендил, кражба на две ловни кучета в Ардино"}
{"url": "https://www.24chasa.bg/novini/article/7404211", "text": " е построено и сигнализирано по всички правила на нормативната уредба. Това съобщават от Агенция „Пътна инфраструктура“. По повод пътния инцидент в неделя Агенция „Пътна инфраструктура“ апелира всички експерти от неправителствения сектор и медиите да се въздържат от разпространяването на необосновани и невярни твърдения. Според АПИ проектът за пътна сигнализация е изготвен съобразно Закона за движение по пътищата и е съгласуван с Пътната полиция. Средно на денонощие през този участък минават над 5000 автомобила и досега на това кръстовище няма пътни инциденти, се казва в съобщението. Междувременно от Института за пътна безопасност заявиха, че ще направят следобед оглед на мястото, където катастрофира колата на Местан и загина 6-месечно бебе.", "date": "2019.04.16", "title": "АПИ: Кръстовището, където катастрофира Местан, е построено по всички правила (Видео)"}
{"url": "https://www.24chasa.bg/novini/article/7404226", "text": "Представител на германската крайна десница осъди днес насилието срещу християните след пожара в парижката катедрала \"Нотр Дам\", докато френските следователи работят най-вече по хипотезата за непредумишлен пожар, предаде Франс прес, цитирана от БТА. \"По време на страстната седмица преди Великден \"Нотр Дам\" гори. През март: втората по големина църква \"Сен Сюлпис\" гори. През февруари: 47 нападения във Франция. Центърът за наблюдение на нетолерантността и дикриминирането на християни в Европа осъжда този значителен ръст. #NotreDameCathedral\", пише в Туитър Алис Вайдел, която е изтъкнат член на \"Алтернатива за Германия\". Като публикува линк към статия от месец март за пожара в \"Сен Сюлпис\", Вайдел не привежда никакви доводи защо говори за антихристиянска дискриминация след бедствието в \"Нотр Дам\", посочва АФП. Във Франция започна разследване за \"непредумишлено унищожаване в резултат на пожар\". Хипотезата, че огънят е тръгнал случайно от площадката, където се е извършвал ремонт на покрива на катедралата, \"привлича вниманието на следователите при разследването\", уточни източник, близък до досъдебното производство. Пожарът в парижката църква \"Сен Сюлпис\", за който говори Вайдел, също се разследва. Що се отнася до Центъра, който тя цитира, той не е официален орган, а НПО, регистрирана в Австрия. Центърът обаче не споменава нито в Туитър, нито във Фейсбук или на сайта си за антихристиянски действия, свързани с \"Нотр Дам\". \"Алтернатива за Германия\" и нейните лидери представят исляма и мюсюлманите като заплахи за християнската култура в Германия и в Европа. Хърватският премиер Андрей Пленкович изрази солидарност с френския народ след пожара, който изпепели част от емблематичната парижка катедрала \"Нотр Дам\", предаде Хина, цитирана от БТА. \"Проследихме с дълбока тъга ужасния пожар в катедралата \"Нотр Дам\" - паметник на световното наследство и символ на Франция, на европейската култура и на нашето християнско наследство. Тази нощ ние чувстваме солидарност с френския народ\", написа Пленкович в Туитър късно снощи. След като горя в продължение на около осем часа, пожарът беше потушен рано тази сутрин. Основната каменна структура на катедралата беше спасена от пълно разрушаване, след като огънят беше овладян, отбелязва Хина.", "date": "2019.04.16", "title": "След пожара в \"Нотр Дам\" германската крайна десница осъди насилието срещу християни"}
{"url": "https://www.24chasa.bg/novini/article/7404222", "text": "Пожарът в катедралата \"Нотр Дам\" вероятно е причинен от злополука и няма основание да се допуска, че е предизвикан умишлено, съобщи прокурорът на Париж Реми Ейц, цитиран от Франс прес и Ройтерс. \"Пет фирми участват в работите на обекта. Още днес започнахме да изслушваме работници и служители на тези фирми. Петнайсет от тях са били на място вчера\", каза прокурорът на журналисти пред Нотр Дам. Той добави, че около 50 следователи от съдебната полиция ще участват в разследването на пожара, което ще бъде сложно и продължително, предава БТА. Възстановяването на ембематичната катедрала \"Нотр Дам\", частично разрушена от пожар, ще трябва да стане за три години, каза днес бившият френски министър на културата Жак Ланг цитиран от ТАСС. \"Трябва да набележим по-кратък срок, не 10 или 15 години, а три години, за да възстановим \"Нотр Дам\", каза бившият министър, цитиран от АФП и ТАСС. \"Казват, че ще са нужни десетилетия, но аз твърдо не съм съгласен с това. Трябва да възстановим катедралата в кратък срок, както е правено в миналото при реставрацията на обекти от изключителна важност\", подчерта Ланг. Експерт по френското културно наследство каза, че във Франция вече няма да могат да се намерят достатъчно големи дървета, за да се заменят старинните дървени греди, изгорели при пожара в катедралата \"Нотр дам\", предаде Асошиейтед прес. Бертран дьо Фейдо, вицепрезидент на реставрационната група \"Фондация на наследството\", каза пред радио \"Франс енфо\", че дървеният покрив, който е изгорял, е изграден с греди от преди повече от 800 години, взети от вековни гори. По думите му покривът на катедралата не може да бъде възстановен в първоначалния си вид, защото \"в момента нямаме в страната ни дървета с тази големина, каквито са сечени през 13 век\". Той допълни, че за реставрацията ще трябва да бъдат използвани нови технологии, за да се възстанови покривът на катедралата.", "date": "2019.04.16", "title": "Злополука е причина за пожара в \"Нотр Дам\", ще я възстановяват три години"}
{"url": "https://www.24chasa.bg/novini/article/7404218", "text": "Испания ще направи проверка на сигурността на електрическите инсталации на историческите си и културни паметници след вчерашния пожар в парижката катедрала \"Нотр Дам\", заяви днес испанският министър на културата Хосе Гирао, цитиран от Франс прес и БТА.  \"Това е ясен сигнал за тревога и ние ще направим проверка на всички инсталации\" на важните паметници на културата, заяви Гирао пред испанското национално радио, без да уточнява на кои точно паметници ще бъде направена проверка. Проверките ще бъдат направени във връзка с пожара, който вчера обезобрази парижката катедрала \"Нотр Дам\", добави испанският министър.", "date": "2019.04.16", "title": "Испания проверява историческите си и културни паметници след пожара \"Нотр Дам\""}
{"url": "https://www.24chasa.bg/novini/article/7404236", "text": "Българската агенция по безопасност на храните (БАБХ) и практикуващите ветеринарни лекари извършват инвентаризация на животните в стопанствата в цялата страна. Това е обявил заместник-министърът на земеделието, храните и горите д-р Янко Иванов по време на среща със земеделски производители в Благоевград, цитиран от пресслужбата на агенцията. Целта на проверките е да стане ясно има ли и колко са \"виртуалните\" животни във връзка с приема по директните плащания за Кампания 2019 г. Системата трябва да се изчисти от такива практики, категоричен е бил заместник-министър Янко Иванов. По думите му проверките и инвентаризацията ще продължат, защото трябва да има яснота и по-добър контрол. По време на проверките във фермите ще бъдат гледани и паспорти, ветеринарномедицински свидетелства на животни и отразяването им в Интегрираната информационна система на БАБХ - ВетИС. \"Трябва да има справедливо и ефективно разпределение на средствата, които се дават на животновъдите\", е казал още зам.-министърът. Сред основните цели на Министерството на земеделието, храните и горите е Общата селскостопанска политика след 2020 г. по отношение на директните плащания да не претърпи кардинални промени, е уверил земеделските стопани Янко Иванов. По-голям фокус ще има върху малките и средни земеделски стопанства.", "date": "2019.04.16", "title": "БАБХ проверяват животните в цялата страна"}
{"url": "https://www.24chasa.bg/novini/article/7404237", "text": "Около 3100 преподаватели и настоящи и бивши студенти от Загребския университет подписаха отворено писмо, в което се противопоставят на предложението да бъде дадено почетно звание \"доктор хонорис кауза\" на кмета на Загреб Милан Бандич, съобщава Хина. Според писмото съществена част от академичната общност се противопоставя на решението да се присъди почетната титла на Бандич, тъй като той не изпълнява критериите за това. \"Смятаме, че Милан Бандич не изпълнява никой от критериите за почетен докторат. Той няма нито научен, нито творчески принос\", казва Коста Бован от загребския Факултет за политически науки. Предложението за даване на звание \"доктор хонорис кауза\" на Бандич идва от загребската Музикална академия. Бован обаче отбелязва, че новата сграда на академията, която е изтъкната от ректора й като причина за присъждане на почетната титла, е платена с пари от градския бюджет, а не е личен принос на Бандич. Нещо повече, Бандич е действащ политик, партията му има няколко депутати в националния парламент и той е замесен в серия скандали, като срещу него са подадени над 200 жалби, изтъква още Бован. В края на март стотици членове на академичната общност протестираха пред сградата на университета срещу предложението на Музикалната академия Бандич да бъде обявен за \"доктор хонорис кауза\" на Загребския университет.", "date": "2019.04.16", "title": "3100 души против кмета на Загреб да носи званието \"доктор хонорис кауза\""}
{"url": "https://www.24chasa.bg/novini/article/7404261", "text": "Руският производител на ядрено гориво ТВЕЛ е готов да играе на търг за доставки за АЕЦ \"Козлодуй\", въпреки че има дългосрочен договор. Това заяви в отговор на въпроси на български журналисти старшият вицепрезидент за търговията и международния бизнес на компанията Олег Григориев.Това стана по време на пресконференция на президента на ТВЕЛ Наталия Никипелова в рамките на международния форум \"Атомекспо -2019\". \"Ако европейската комисия изисква търг, ние се готови да участваме\", каза още Григориев. Той поясни, че договорът на руската компания с АЕЦ \"Козлодуй\" е дългосрочен, но в него има опции - ТВЕЛ може да продължи доставките, а може и да се яви на търг, зависело от решението на централата. Вицепрезидентът поясни, че когато работи в чужбина, ТВЕЛ се съобразява с правилата на държавата и ако ЕК изисква търг, то но няма въпроси. Колкото до конкуренцията с американската \"Уестингхаус\" Григориев заяви: ако те са готови да се състезават с нас и ние сме готови.Преди месеци агенцията по доставките на Евратом поиска търг, коха да е той, зависело от срока на действащия договор. През 2020 г. ще започне зареждането с новия тип гориво на ТВЕЛ и на пети блок на \"Козлодуй\". В шести реактор половината от касетите вече са от новия тип. Президентката на ТВЕЛ Никипелова заяви, че през ноември 2016 г.е било първото зареждане с новото гориво на VI блок и вдигане на мощността му със 104%.", "date": "2019.04.16", "title": "Руският производител на ядрено гориво готов да играе на търг за доставки в \"Козлодуй\""}
{"url": "https://www.24chasa.bg/novini/article/7404274", "text": "Служители на РУ-Ловеч задържаха четирима за производство на синтетичен наркотик в Ловеч в понеделник. При процесуално-следствени действия в апартамент, обитаван от 34-годишен мъж, били открити пликче с бяло прахообразно вещество, с бруто тегло 36 грама, което след тестване реагирало на метамфетамин, еднолитрова бутилка с около 350-400 милилитра бяла-мътна течност /прекурсори/ и съдове за приготвяне на дрогата. По време на претърсването в апартамента освен 34-годишния му собственик са били и две момичета на 19 и 17 години и мъж на 36 години. Четиримата са задържани за 24 часа, работата по случая продължава. Образувано е досъдебно производство.", "date": "2019.04.16", "title": "Откриха минилаборатория да производство на синтетична дрога в Ловеч"}
{"url": "https://www.24chasa.bg/novini/article/7404264", "text": "Германски правителствен самолет блокира писта след твърдо кацане на едно от берлинските летища. Той е бил без пътници, но е принудил управата да отклонява пристигащите самолети, пише Deutsche Wirtschafts Nachrichten. Германската военна авиация, която обслужва правителствения въздушен флот, съобщи, че самолетът тип \"Глобал 5000\" се е приземил днес на летище Шьонефелд, след като се върнал заради неизправност. И двете му крила са допрели пистата. Авиацията уточни, че екипажът е прегледан от медици. Управата на летището съобщи в туитър, че полетите до Шьонефелд се пренасочват. Инцидентът става в натоварения период около Великденските празници. Военновъздушните сили разполагат с четири машини тип \"Глобал 5000\". Т.нар. градски джетове се използват за къси и средни разстояния за полети на политици. В тях могат да се разположат до 13 пътници. Екипажът обикновено се състои от трима членове. Засегнатите пътници на летище Шьонефелд трябваше да проявят търпение днес, защото първоначално не бяха възможни други полети. Всичко бе пренасочено към летище Тегел. Шьонефелд е едното от двете берлински летища от епохата на Студената война. В момента край германската столица се строи ново летище, което се очаква да заработи догодина.", "date": "2019.04.16", "title": "Германски правителствен самолет блокира писта на летище Шьонефелд"}
{"url": "https://www.24chasa.bg/novini/article/7404250", "text": "И апелативният спецсъд отстрани кмета на Созопол Панайот Рейзи от поста. След решението на магистратите той отказа да коментира с аргумента, че не бивало да говори, за да не попречи на следствието. Отстранена е и главната счетоводителка на общината Златка Мусева. Двамата са обвинени за присвояването на повече от 2 милиона лева, отпуснати от общината за строителни ремонтни дейности на детска градина, улици, предотвратяване на последствията от наводненията през септември 2014 г. Съдът посочи, че всички средства са постъпвали в сметката на Симеон Ганев. Титулярите на дружествата, които са извършвали ремонтите, пък твърдят, че никога не са ги правили. Ремонтите били възлагани на 14 дружества, представлявани от петима души, стана ясно в съда.  Не било проверявано качеството на извършваните дейности. Тези ремонтни дейности е трябвало да бъдат извършени между август 2014 и март 2017 г. Съдът смята, че Рейзи може да повлияе на свидетелите, които са негови подчинени в общината.", "date": "2019.04.16", "title": "Втори съд отстрани кмета на Созопол от поста"}
{"url": "https://www.24chasa.bg/novini/article/7404287", "text": "Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната! Това пише в обръщението на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция. Документът беше приет единодушно с 211 гласа „за“ от народните представители на тържествена сесия на Народното събрание във Велико Търново. Ние, народните избраници, като представители на българския народ, съзнаваме нашия дълг да продължаваме най-добрите традиции, завещани от творците на Търновската конституция, пише в обръщението. В него се заявява, че бащите учредители са оставили солидно наследство, което през изминалите години е надграждано, но и пропилявано; ценено, но и пренебрегвано. Особено важен е техният пример за поставяне на националния над партийния интерес в съдбовни за страната моменти, се посочва в документа. Честването на 140-ата годишнина от Учредителното събрание и приемането на Търновската конституция е подходящ повод да се обърнем към историята като извор на идеи, мъдрост и поуки, отбелязват народните представители. Неопровержими са историческите свидетелства, които показват, че когато политиците се чувстват част от народа, когато всички сме били единни и обединени от общ национален идеал, поставяли сме си ясни цели и сме разчитали на собствените си сили, сме постигали значителни успехи, се посочва в документа. ОБРЪЩЕНИЕ на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция Уважаеми сънародници, Уважаеми граждани на Република България! Днес в старопрестолния град на тържествена сесия 44-ото Народно събрание отдава почит и признание на делото на нашите предци, които преди 140 години на Учредителното събрание положиха подписите си под Търновската конституция. С този акт 211 народни представители съградиха фундамента за развитието и просперитета на Третата българска държава. Сред бащите учредители са видни възрожденци, книжовници, борци за свобода и църковна независимост и строители на съвременна България. С вижданията си за устройство на възстановената държава т. нар. консерватори Константин Стоилов, Димитър Греков, Тодор Икономов, Марко Балабанов и определените за либерали Петко Славейков, Петко Каравелов, Стефан Стамболов, Драган Цанков слагат началото на политическия дебат – емоционален и ожесточен, но и ползотворен и градивен. Носители на възрожденския дух, независимо от различията във визията за устройството на държавата, народните представители са обединени в стремежа си да постигнат една свята и жадувана цел – да съградят модерна, независима и просперираща България. Те проявяват политическа воля и приемат не както предвижда Берлинският договор „органически устав“, а конституция, за да е ясно, че българското Княжество е свободно. В основния закон вписват държавния герб, държавния печат и българския трикольор като израз на самочувствие и стремеж да градят равноправна с другите държава. Всички ние им дължим дълбока признателност за това, че гласуват Конституция, която отговаря на интересите на българския народ. Тя, като една от най-демократичните за времето си конституции, осигурява условия за развитието и възхода на България и гарантира основни права и свободи за гражданите; категорично забранява робството и съществуването на съсловия; прокламира свобода на личността, задължително и безплатно основно образование, свобода на словото, печата, събранията и сдруженията, неприкосновена частна собственост и всеобщо избирателно право за навършилите 21 години избиратели. Приетият в Търново основен закон регламентира държавното устройство и приема традиционното разделение на властите на законодателна, изпълнителна и съдебна. Залегналите в него принципи и ценности, неговият дух на демократичност и равноправие са живи и днес, като неотменна част и от съвременната българска Конституция. Депутатите от Учредителното събрание с чест и достойнство изпълняват своята историческа мисия и полагат устоите на българската държавност. С делата си те доказват, че са възрожденци, но и държавници. Благодарение и на тяхната дейност България получава възможност да се върне на картата на Европа като част от модерния, демократичен и цивилизован свят. Търновската конституция е основен закон на Третото българско царство повече от 68 години. Търновската конституция – за времето на нейното действие – се превръща в идеал за политическо и конституционно устройство на българската държава. Заложените в нея свободи на българските граждани са накърнявани и отменяни, но са просъществували не само на книга, а и като дух сред свободолюбивото българско гражданство. Политическите борби за възстановяване на Конституцията бележат едни от най-кризисните моменти на българския политически живот, довели до тежки изпитания за народа и национални катастрофи. Отмяната на основни конституционни принципи, какъвто е този за разделението на властите, е последвано от установяване на еднолични режими на управление. Неслучайно годините на национално развитие и възход се свързват с времето, когато Конституцията действа в своя пълен обем. За наша гордост и национално достойнство българският народ сам, без чужда помощ и по своя воля осъществява Съединението на Княжество България с Източна Румелия и провъзгласява Независимостта на България, която за кратко време се превръща в една от най-силните и проспериращи държави на Балканите. Днес България е демократична държава, неразделна част от европейското и евроатлантическото семейство. Ние, народните избраници, като представители на българския народ, съзнаваме нашия дълг да продължаваме най-добрите традиции, завещани от творците на Търновската конституция. Бащите учредители ни оставиха солидно наследство, което през изминалите години е надграждано, но и пропилявано; ценено, но и пренебрегвано. Особено важен е техният пример за поставяне на националния над партийния интерес в съдбовни за страната моменти. В тези случаи партийните знамена са свивани, потискано е противопоставянето за сметка на съгласието в името на общественото благо. Честването на 140-ата годишнина от Учредителното събрание и приемането на Търновската конституция е подходящ повод да се обърнем към историята като извор на идеи, мъдрост и поуки. Неопровержими са историческите свидетелства, които показват, че когато политиците се чувстват част от народа, когато всички сме били единни и обединени от общ национален идеал, поставяли сме си ясни цели и сме разчитали на собствените си сили, сме постигали значителни успехи. Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната! Ние помним думите на председателя на Учредителното събрание екзарх Антим Първи: „Слава Богу, свършихме делото, за което бяхме повикани… Можем да кажем: направихме закони от Народа за Народа“. Поклон пред историческото дело на учредителите!", "date": "2019.04.16", "title": "По повод 140 години от Търновската конституция НС излезе с декларация (Снимки)"}
{"url": "https://www.24chasa.bg/novini/article/7404306", "text": "ВАС остави без разглеждане жалбата на БСП за България срещу регистрацията на Коалиция за България за участие в евроизборите. Това съобщиха от съда, цитирани от БТА. Жалбата на БСП за България е срещу решение ЦИК, с което Коалиция за България е регистрирана за участие в евроизборите. От съда припомнят, че могат да се обжалват само отказите за регистрация.", "date": "2019.04.16", "title": "ВАС остави без разглеждане жалбата на БСП срещу регистрацията на Коалиция за България"}
{"url": "https://www.24chasa.bg/novini/article/7404312", "text": "Пожарът в Нотр Дам в Париж е \"божие наказание\", написаха два сръбски таблоида, припомняйки, че знаме на Косово бе издигнато в катедралата при честването на стогодишнината от примирието от 1918 г., предаде агенция Франс прес. \"Застигна ги божието наказание\", написаха двата проправителствени таблоида \"Ало\" и \"Информер\". \"Ало\" видя в станалото възнаграждение за \"оплюването на сръбските жертви\" във войната в Косово, предава БТА. Двете медии бързо изтеглиха тези статии в понеделник вечерта. В рамките на честването на стогодишнината от края на Първата световна война вътрешността на парижката катедрала бе украсена с цветовете на всички поканени на церемонията, включително Косово. Сърбия, която не признава независимостта на бившата си област, нарече това скандално. Отношенията между Париж и Белград се влошиха още повече, когато на честванията на 11 ноември президентът на Косово Хашим Тачи бе настанен на почетната трибуна, докато сръбският му колега Александър Вучич бе настанен на второстепенна трибуна.", "date": "2019.04.16", "title": "Сръбски таблоиди: Пожарът в \"Нотр Дам\" в Париж е божие наказание"}
{"url": "https://www.24chasa.bg/novini/article/7404332", "text": "След години на хаос в Либия пратениците на Обединените нации смятаха, че са на ръба да сключат този месец споразумение, което щеше да накара фракциите в страната да участват заедно в конференция и да се договорят за единно правителство и план за избори. Тогава Халифа Хафтар, 75-годишният военачалник, който има стремежа да стане следващия либийски диктатор, предприе настъпление срещу столицата Триполи, което прекъсна мирния процес и може да доведе до нова опустошителна арабска гражданска война. Какво накара Хафтар да заключи, че трябва да търси военна победа вместо компромис? През изминалите няколко дни отговорът постепенно се изясни: настъплението му се насърчава и подкрепя материално от Саудитска Арабия, Египет и Обединените арабски емирства. Тези арабски правителства и Русия преднамерено саботираха международните усилия, подкрепени от Европейския съюз, Африканския съюз и САЩ, както и от генералния секретар на ООН Антониу Гутериш. Хафтар получава подкрепа от тези външни сили, както и от Франция, от години, дори докато укрепваше контрола върху Източна Либия и когато създаде конкурентен режим на подкрепяното от ООН правителство в Триполи. Дни преди да започне най-новото си настъпление обаче самозваният генерал посети Саудитска Арабия, където са му били обещани милиони долари помощ за финансиране на операцията, както съобщи в. \"Уолстрийт Джърнъл\". Парите, предназначени да се плати на племенните старейшини и за наемане на нови бойци, представляват пореден безразсъдно хазартен ход на саудитския престолонаследник Мохамед бин Салман, който вече предприе катастрофална интервенция в Йемен, както и неуспешни опити да подчини ливанското и катарското правителство. В неделя Хафтар получи ясна подкрепа от египетския президент Абдел Фатах ас Сиси, с когото се срещна в Кайро. Ас Сиси се беше върнал от състояло се преди броени дни посещение при президента Тръмп в Белия дом, но не се поколеба да влезе в противоречие с настояванията на САЩ Хафтар да прекрати атаката си. Засега опитите за установяване на Хафтар в Триполи нямат изгледи за успех. В резултат на настъплението иначе разединените либийски сили се обединиха, а калени членове на милиции от други градове се стекоха в района, за да спрат инвазията. Поддръжниците на Хафтар изтъкват, че сред оказващите съпротива има екстремистки елементи, фигуриращи в списъка със санкции на ООН. Освен това обаче силите на Хафтар включват военнопрестъпници и изразители на саудитския тип религиозен фундаментализъм. Стълкновенията най-вероятно ще доведат до още повече безсмислени страдания за либийците, хиляди от които вече бяха прокудени от боевете. Потокът от бежанци през Средиземно море към Европа може да се засили, а групировката \"Ислямска държава\", за победата над която в Либия САЩ работиха години, може да се възроди. И всичко това в резултат на намесата на арабски правителства, които правителството на Тръмп определя като близки съюзници и отзивчиви партньори в района. Тръмп често се оплаква от \"клиенти\" на САЩ, които приемат помощта и закрилата на Вашингтон, само за да се възползват от неговата слабост. Ако се помъчи да се вгледа обаче, той ще открие прекрасен пример за това в Либия. (От БТА)", "date": "2019.04.16", "title": "Дръзкият саудитски престолонаследник\nподклажда нова гражданска война"}
{"url": "https://www.24chasa.bg/novini/article/7404336", "text": "Специализираната прокуратура повдигна и предяви обвинение на кмета на община Септември Марин Рачев за умишлена безстопанственост (престъпление по чл. 219, ал.3 от НК) за седем деяния, от които е причинена вреда на общината в размер на 226 528.24 лева. Обвинението касае изпълнението на Договор №117/28.04.2017 г. по обществена поръчка с предмет: “Ремонт на пътна и улична мрежа на територията на община Септември, сключен между общината като възложител и „Консорциум ремонти и възстановяване-Септември“ ДЗЗД - като изпълнител. Това съобщиха от прокуратурата.  Събраните доказателства сочат, че Рачев е извършил плащания по договора, без строително-монтажните дейности да са били изпълнени от строителя, при това на многократно завишени цени. Материалите по този казус бяха отделени от наказателното производство срещу Марин Рачев, което заради огромния си обем бе разделено. Обвинен за длъжностно престъпление по същото производство (по чл.282, ал.2, пр.2 от НК) е и зам.-кметът на община Септември Явор Митев. Докато замествал кмета Рачев, той сключил анекс към Договор №117/28.04.2017 г. по обществената поръчка с предмет: “Ремонт на пътна и улична мрежа на територията на Община Септември“ за сумата от 1 000 000 лева, без да е възникнала необходимост от изменение на сключения договор и с цел да набави облага за ДЗЗД “Консорциум ремонти и възстановяване - Септември“. Митев е обвинен и за това, че през лятото на 2018 г. (като е бил длъжен, съгласно чл.154 от Закона за съдебната власт) не е оказал съдействие на водещите разследването срещу обвиняемия Рачев при проведените на територията на общината процесуално-следствени действия (престъпление по чл.275, ал.1 от НК). Обвинения по досъдебното производство са повдигнати на още две лица - на Ангел Бончев, директор на Дирекция “Транспорт и околна среда“ (ТОС) в община Септември и на Станой Милов - специалист „Инвеститорски контрол” в отдел „Строителство” при дирекция „Архитектура и териториално устройство” в общината. Те са привлечени към наказателна отговорност за документни престъпления – за това, че съставили протоколи за извършени в пълен обем и подлежащи на заплащане строително-монтажни работи на обекти по Договор №117/28.04.2017 г., при положение, че тези работи били или частично изпълнени, или изцяло неизпълнени (престъпление по чл.311 ал.1 от НК). По отношение на Рачев и Митев са взети мерки за неотклонение „Парична гаранция“ в размер на по 10 000 лева, а на Бончев и Милов – по 5000 лева.", "date": "2019.04.16", "title": "Обвиниха за безстопанственост кмета на община Септември Марин Рачев"}
{"url": "https://www.24chasa.bg/novini/article/7404338", "text": "Дежурен автопатрул на районното управление във Вършец разкри мъж, обявен за общодържавно издирване. Това съобщиха от областната дирекция на МВР в Монтана. На 15 април в 14.50 часа на път № ІІІ-162, в района на с. Долна Бела речка униформените спрели за проверка лек автомобил \"Фолксваген Голф\" със софийска регистрация. Колата управлявал 51-годишен жител на град Нови Искър. При извършена справка е установено, че мъжът е обявен за общодържавно издирване от Главна дирекция на национална полиция с мярка „задържане и привеждане в следствен арест\"- София. От полицията допълниха, че 51-годишният е обявен и за международно издирване от Кралство Испания с цел предаване или екстрадиране. За случая е уведомено бюро СИРЕНЕ. Мъжът е предаден на дежурен екип на ОЗ \"Охрана\" - Монтана за привеждането му в следствен арест в София.", "date": "2019.04.16", "title": "Откриха край монтанско село мъж, обявен за общодържавно издирване"}
{"url": "https://www.24chasa.bg/novini/article/7404348", "text": "Мъж от Пловдив е осъден условно на 1 година „лишаване от свобода“ с 3-годишен изпитателен срок и глоба от 100 лева за злоупотреба с доверие. Присъдата е постановена от Районен съд-Каварна и беше изцяло потвърдена от състав на Окръжния съд в Добрич. 46-годишният подсъдим е признат за виновен в това, че за периода от 26 февруари до 28 юни 2007г. в Каварна, като пълномощник на търговско дружество, е злоупотребил с гласуваното му доверие при сключване на 14 сделки с недвижими имоти. От действията на мъжа е последвала значителна щета за дружеството в размер общо на 2 188 141 лева. Подсъдимият бил упълномощен от ощетеното дружество да купува земеделски земи от различни собственици в района на Каварна и Шабла. При сключване на сделките той договарял приемлива за продавачите цена, а после съзнателно вписвал в нотариалните актове по-високи цени на закупуваните имоти. Налице била предварителна договорка с продавачите да предават на подсъдимия или на лице, посочено от него, разликата между записаните в нотариалните актове суми и договорените с тях цени. Мотивирани от това да приключат успешно сделките, продавачите изпълнили поставеното им условие. Подсъдимият ще плати и направените по делото разноски в размер на 5 962.75 лева.", "date": "2019.04.16", "title": "Осъдиха мъж за злоупотреба с доверие при сключване на 14 сделки със земя"}
{"url": "https://www.24chasa.bg/novini/article/7404355", "text": "Британската кралица Елизабет заяви в послание до френския президент Еманюел Макрон, че е дълбоко натъжена от вчерашния пожар в катедралата \"Нотр Дам\" в Париж и че в молитвите си е с цяла Франция, съобщи Бъкингамският дворец, цитиран от Ройтерс. \"Принц Филип и аз сме дълбоко натъжени от кадрите от пожара, който обхвана катедралата \"Нотр Дам\", се казва в посланието, предава БТА. \"Изразявам искреното си възхищение от спешните служби, които рискуваха живота си, за да опитат да спасят този важен национален паметник. Мислите и молитвите ми са с богомолците, които посещават катедралата, както и с цяла Франция в този труден момент\", добави тя. Британски политици и религиозни лидери също изпратиха послания с предложения за помощ за възстановяването на средновековната сграда, предаде Асошиейтед прес. Архиепископът на Кентърбъри Джъстин Уелби, главата на Англиканската църква, публикува в Туитър изображение на увредената от пожара катедрала с цитат от Библията: \"И светлината в мрака свети, и мракът я не обзе\". Днес над резиденцията на австрийския президент във Виена беше издигнато френското знаме. Президентът Александър ван дер Белен изрази солидарност с Франция след пожара в \"Нотр Дам\", предаде ДПА. \"Жестовете на съпричастност от Европа и целия свят изтъкват важността на общото ни духовно и културно наследство\", написа австрийският президент в Туитър. Ръководителят на най-важната институция и университет в сунитския ислям \"Ал Азхар\" изрази тъга във връзка с пожара, който частично разруши катедралата \"Нотр Дам\". \"Натъжен съм от пожара в катедралата \"Нотр Дам\" в Париж, този шедьовър на архитектурата с историческа стойност. Сърцата ни са с нашите братя във Франция, те заслужават пълната ни подкрепа\", каза Ахмед Тайеб, ректор на намиращата се в Кайро институция.", "date": "2019.04.16", "title": "Кралица Елизабет: Дълбоко натъжена съм от \nпожара в \"Нотр Дам\""}
{"url": "https://www.24chasa.bg/novini/article/7404360", "text": "Специализираната прокуратура внесе в Специализирания наказателен съд обвинителен акт срещу народния представител Димитър Аврамов. Той, заедно с двама негови помагачи, са предадени на съд за търговия с влияние, осъществено в условията на продължавано престъпление. Разследването установи, че в периода от 6 юли 2012 г. до 17 юли 2012 г., в Бяла Слатина, Плевен, Монтана и в местността „Тировец” в землището на Монтана (в производствена база на „Гала – М” ООД), с пет деяния, Аврамов, в съучастие като извършител с М. П. и В. Ч. – помагачи, поискал от български бизнесмен сумата от 220 000 лева и право на ползване на земеделски земи, собственост и арендувани от фирма на бизнесмена, като депутатът приел сумата от 100 000 лева, за да упражни влияние при вземане на решение от длъжностни лица. А именно: от директора на областна дирекция „Земеделие“ в Монтана – за да отмени заповед от 31 август 2011 г. за служебно разпределение на ползването на масивите в землището на село Стубел, област Монтана, за да издаде заповед по чл. 37в, ал. 8 от ЗСПЗЗ за въвод във владение на фирмата на бизнесмена в масив 128 в землището на село Стубел, както и да се съобрази със сключено доброволно споразумение по чл. 37в, ал. 1 от ЗСПЗЗ за ползването на земеделски земи в землището на Стубел за следващата стопанска година (2012/2013 г.). Дарът и облагата са били поискани, за да се упражни влияние и върху началника на РУП-МВР в Монтана във връзка със службата му и при упражняване на правомощията му - да осигури охрана от полицейски служители и достъп до масив 128 в землището на село Стубел, област Монтана (обработван от фирмата на бизнесмена) по време на жътвата на реколтата от рапица за стопанската година 2011/2012 г. Предстои Специализираният наказателен съд да насрочи разпоредително заседание по делото.", "date": "2019.04.16", "title": "Депутатът Димитър Аврамов пак даден на съд за търговия с влияние"}
{"url": "https://www.24chasa.bg/novini/article/7404368", "text": "Трупът, открит край пътя от Смолян за село Турян, е на мъж на около 40-годишна възраст. Той е убит чрез удушване преди 15-20 дни, обяви зам.-окръжният прокурор на Смолян Недко Симов. . Заради състоянието му лицево разпознаване не може да се направи. При огледа на мястото, където е намерено тялото, не са открити документи. При извършената аутопсия категорично се доказва, че смъртта е настъпила след удушване. Мъжът имал счупване на подезичната кост и причината за смъртта е удушаване чрез стискане за шията. Вещите лица са категорични, че се касае за насилствена смърт. Не е ясно обаче дали убийството е извършено на място, или трупът е подхвърлен там. \"Има заподозрени,извършват се разпити, но няма задържани\", каза прокурорът.Работи се по различни версии за начина на убийството и броя на извършителите. \"Снети са пръстови отпечатъци от пострадалия и е назначена дактилоскопна експертиза. Не може на този етап да бъде извършено лицево разпознаване на лицето, тъй като по главата е нахапан от диви животни и са настъпили трупни разложения. Изчакваме да ни дадат резултат от дактилоскопната експертиза, ако тя не даде резултат ще пристъпим към ДНК експертиза. Извършват се редица процесуално-следствени действия, разпитани са и продължават да се разпитват свидетели.\", каза Симов. Шефът на РПУ - Смолян Костадин Бундов заяви, че в последните дни няма обявен за издирване човек от Смолянска област, предстои да се направят справки дали има издирван мъж на тази възраст в базата данни в цялата страна.", "date": "2019.04.16", "title": "Трупът, открит край Смолян, е на мъж на около 40 години, който е удушен преди 15 дни"}
{"url": "https://www.24chasa.bg/novini/article/7404382", "text": "95% от гражданите заявяват, че одобряват рециклирането на текстил, а 65% биха взели участие в него. В същото време огромна част от обществото би предприело действие, ако по този начин помогне на хора в нужда. Водени от желанието да помогнат както на природата, така и на жените с рак на гърдата в България, магазини \"Мания\" стартират кампания за събиране на ненужния текстил в специални пунктове в своите магазини. Инициативата „Дрехите не са боклук“ беше обявена на специално събитие, на което присъстваха народни представители от различни парламентарни групи и представители на неправителствени организации. Кампанията има за цел да затвори цикъла, като приеме обратно ненужните дрехи и по този начин подпомогне нуждаещите се. Във всеки магазин \"Мания\" в София вече има специални пунктове за събиране на дрехи, обувки и текстил, където всеки може да остави това, което е ненужно за него, без условия за състоянието, нито за начина на предаване. \"Мания\" ще обработи цялото събрано количество и ще го изпрати на нуждаещите се в Африка и Азия. Една от основните цели на „Дрехите не са боклук“ е да подкрепя жените с рак на гърдата в България. Събраните средства от инициативата ще подпомагат финансово Фондация „Една от 8“. Средствата ще бъдат използвани за изработка на красива розова чанта „Не си сама“ за жени, преживели мастектомия. „Жените с рак на гърдата имат нужда от подкрепа във всеки етап от заболяването си. С тази кампания ние ще насочим помощта си към новодиагностицираните жени, преминали операция за премахване на гърдата, като им предоставим първични протези. Тези протези са необходими на жените, но не се покриват от Здравната каса“, сподели специалният гост на събитието, Нана Гладуиш, основател на Фондация „Една от 8“. С обръщение към гостите се включи и Джевдет Чакъров, зам.-председател на парламентарната комисия по околна среда и водите и бивш министър на екологията. В словото си той подчерта, че повторната употреба на ресурсите, в случаят дрехите, е в основата на т.н. кръгова икономика, а подобни инициативи биха могли да направят страната ни първенец в Европа по темата. Той сподели вярването си, че текстилът може и трябва да бъде използван многократно и в полза на нуждаещите се групи, а ако подкрепят и други групи, като жените с рак на гърдата, те заслужават адмирации. Пунктовете в магазини \"Мания\" са алтернативата на близо 100 000 тона отпадъци от стари дрехи и обувки, които се изхвърлят годишно. Кампанията е подкрепена от Асоциацията на преработвателите и търговците на дрехи втора употреба, която също усилено работи в посока образоване на гражданите за възможностите за събиране и рециклиране на ненужен текстил. За да стимулират събираемостта допълнително, магазини \"Мания\" ще предоставят отстъпка за пазаруване в своите обекти за всяка оставена торба с дрехи. В контекста на пролетното почистване, кампанията ще даде още една опция за онези около 40% от дрехите в гардеробите ни, които са носени рядко или никога. В тях хората могат да оставят дрехите, които няма да носят, които не харесват, или не им стават, които смятат за износени. Само с едно свое действие – оставяне на ненужен текстил в магазин \"Мания\" потребителите на практика участват в три различни дейности – запазване на екологичното равновесие и опазване на природата и ресурсите, удължаване на живота и втори шанс на ненужните дрехи и най-важното – ще дарят подкрепа и надежда на жени с рак на гърдата.", "date": "2019.04.16", "title": "Стартира „Дрехите не са боклук“ – кампания за събиране на ненужен текстил в подкрепа на жените с рак на гърдата"}
{"url": "https://www.24chasa.bg/novini/article/7404369", "text": "Висока сграда в Мадрид, в която са посолствата на Великобритания, Канада, Австралия и Холандия, е евакуирана заради заплаха с бомба, съобщи испанската полиция. \"Получихме заплаха с бомба и предприехме евакуация. Предстои ни работа, трябва да проверим небостъргача Тореспасио\", съобщи на Франс прес говорител на полицията, предаде БТА.", "date": "2019.04.16", "title": "Евакуираха сграда с няколко посолства в Мадрид заради бомбена заплаха"}
{"url": "https://www.24chasa.bg/novini/article/7404979", "text": "От утре до 24 април Пътна полиция ще осъществява засилен контрол на водачите на моторни превозни средства за употреба на алкохол, правоспособност и използването на обезопасителни средства, съобщават от МВР.  Специален акцент ще бъде поставен към водачите на мотоциклети. При тях ще се следи за правоспособност, използването на обезопасителни средства от самите водачи и спътниците им и правилното поставяне на регистрационни табели. Според изискванията на Наредба № I-45 от 24.03.2000 г., регистрационните табели на мотоциклетите се поставят само отзад, но така че да се осигури тяхната видимост и осветеност нощно време. Освен това при закрепването не трябва да се нарушава формата на табелата, целостта на графиката и символите на номера (чл. 10, ал. 5 от Наредба № I-45 от 24.03.2000 г.). При проверките на другите моторни превозни средства специално внимание ща сe обръща и на правилното използване на обезопасителни средства при превоз на децата. Успоредно с това ще има и засилени проверки за спазването на скоростните режими.", "date": "2019.04.16", "title": "Започват засилени проверки по пътищата за употреба на алкохол и колани"}
{"url": "https://www.24chasa.bg/novini/article/7405003", "text": "Фалшива се оказа заплахата, заради която бе евакуирана 57-етажна офис сграда във финансовия район на испанската столица, съобщи Ройтерс. На хората е позволено да се завърнат в сградата, каза полицията. предаде БТА. Високият 235 метра Тореспасио е един от четирите небостъргача в северната част на испанската столица и в него се намират посолствата на Австралия, Великобритания, Канада и Холандия. Приложен бе обичайният протокол за действие при извънредни ситуации, каза говорител на полицията.", "date": "2019.04.16", "title": "Фалшив се оказа сигналът за бомба, довел до евакуиране на посолства в Мадрид"}
{"url": "https://www.24chasa.bg/novini/article/7404988", "text": "Гласоподавателите в цяла Скандинавия искат от политиците да гарантират запазването на техния грижливо пазен и общодостъпен социален модел, но изборите във Финландия, произведени в неделя, показват как заради твърде високите разходи и засилването на национализма на политическите партии им е трудно да го осигурят. Финландските социалдемократи, изиграли значителна роля за развитието на обществените услуги след Втората световна война, спечелиха изборите за пръв път от две десетилетия, възползвайки се от растящото усещане за несигурност сред избирателите след години на строги икономии. Победата им обаче беше ограничена от силното представяне на антиимигрантската националистическа партия \"Финландците\", класирала се със 17,5 процента от гласовете непосредствено след получилата 17,7 на сто Финландска социалдемократическа партия, показаха окончателните резултати. Разделянето на гласовете подчертава фрагментирането на политиката във Финландия и другаде в Скандинавия, където популистки партии стават част от мейнстрийма, както и разногласията по въпроса как да се справят с повишаващите се разходи за здравеопазване и други социални придобивки. Финландската левица твърди, че рязкото увеличаване на данъците е неизбежно във време, когато разходите за здравеопазване растат и хората живеят по-дълго. Много гласоподаватели във Финландия са съгласни с това, макар че това е държава с едни от най-високите данъчни ставки в света. Националистите, яхнали обхваналите целия континент настроения срещу миграцията през отворените граници на Европейския съюз, казват, че спирането на притока на чужденци може да облекчи натиска върху услугите. Това е червена линия за лидера на социалдемократите Анти Рине, 56-годишен бивш профсъюзен шеф, който има само една възможност - да търси коалиционни партньори сред десноцентристките групи, които са за реформиране на социалните грижи, за да се намалят разходите. \"Нашите ценности са твърде различни в момента\", каза вчера Рине по частния телевизионен канал MTV, имайки предвид лидера на \"Финландците\" Юси Хала-ахо. През 2012 г. крайнодесният Хала-ахо беше глобен за коментари в блог, в които направи връзка между исляма и педофилията и сомалийците и кражбите. \"Чел съм блога ви\", каза Рине. Във Финландия, която има проблем - едно от най-бързо застаряващото население, се очаква тази година държавният дълг да спадне до рамките, зададени от ЕС, след като досегашното десноцентристко правителство на премиера Юха Сипиле взе строги мерки за икономии. Но разходите на социални и здравни грижи се очаква през 2035 г. да скочат до 26,5 милиарда евро годишно (30 милиарда долара) от 18,7 милиарда през 2018 г. Това ще повиши дела на тези разходи в БВП на 9,6 процента през 2035 г. от сегашните 7,9 на сто. На карта са поставени много услуги, които сега са почти безплатни, като всеобщо здравеопазване, държавните пенсии и домашните посещенията на медицински сестри за възрастните хора. През изминалите десетилетия държавата беше дори още по-щедра, когато отстъпките в цените на лекарствата бяха по-големи, а държавата плащаше за бавачки, които да помагат при отглеждането на децата, докато друго дете от семейството е лекувано в болница. \"Рине обеща да повиши най-ниските държавни пенсии, частично финансирани от по-високите данъци върху потреблението и капиталовите печалби\", посочи \"Кепитъл икономикс\" в свое изследване. \"Очакваме тези планове \"да се разводнят\" под влияние на реалността на коалиционната политика\". В Дания допитванията до общественото мнение преди изборите, които трябва да се произведат не по-късно от месец юни, предричат победа за опозиционни партии начело със социалдемократите, които призовават за частично съкращаване на социалните разходи. Датската левица възприе някои от антиимигрантските уклони на националистическата Датска народна партия, като социалдемократическата лидерка Мете Фредериксен каза, че това е част от усилията партията да не се откъсва от действителността. Датските социалдемократи, които са на първо място с около 28 процента одобрение, подкрепиха прокарания през 2016 г. \"законопроект за бижутата\", позволяващ на полицията да конфискува ценности на бежанци, за да се помогне да се покриват разходите за тях, както и други мерки. Датската народна партия сега има подкрепа от 14 процента - спад от 21 на сто, които имаше през 2015 г. Макар \"законопроектът за бижутата\" сам по себе си да не осигури на социалдемократите преднина в допитванията, той придаде нюанс на позицията им за имиграцията и им върна някои избиратели, които бяха започнали да подкрепят популистите. В Швеция левият лидер Стефан Льовен беше изправен пред сходна дилема. Единственият начин да запази властта след септемврийските избори, завършили без категоричен победител, беше обединение с ориентираните към реформи либерални партии, които, както и неговите социалдемократи, отбягват подчертано националистическите Шведски демократи. Цената беше обещание за поредица от до голяма степен десни реформи, включително намаляване на данъците за хората с най-високи доходи и отказ от плановете за ограничаване на приватизирането на услугите, което ужаси много редови социалдемократи. Мащабите на проблемите с финансирането на социалния модел в Скандинавия варират. В Швеция, държавата с най-голямо население в региона, публичните финанси са в относително добро състояние, а държавният дълг е най-ниският от края на 70-те години. Но правителствата са задължени да се придържат към нивата на бюджетния излишък, въведени след банковата криза в началото на 90-те години, което означава, че всяко увеличаване на разходите в момент, когато поколението на \"бейби бума\" навлиза в пенсионна възраст, трябва да е осигурено чрез средства, които не са за сметка на увеличаване на дефицита. /От БТА/", "date": "2019.04.16", "title": "Изборите във Финландия подчертават скандинавската дилема за социалната държава"}
{"url": "https://www.24chasa.bg/novini/article/7405017", "text": "Еврокомисарят по разширяването Йоханес Хан заяви в интервю за скопския в. \"Независен весник\", че се надява на Съвета на ЕС през юни Северна Македония да получи дата за започване на преговори за членство в съюза. Според еврокомисаря ще бъде \"безотговорно\", ако ЕС не изпълни обещанията си след \"видимия напредък\" в реформите и историческия пробив с Преспанското споразумение на Северна Македония и Гърция. Ако тези усилия не бъдат възнаградени, това може да върне назад държавите от Западните Балкани, смята Хан, цитиран от БТА. \"Нашите конкуренти в региона като Китай, Турция, Русия, които имат различни ценности, могат да се възползват от предимството си вследствие на нашите колебания и да увеличат влиянието си\", обясни Хан. Коментирайки актуалните политически събития в Северна Македония, еврокомисарят изрази надежда, че Преспанското споразумение няма да бъде жертвано по партийно-политически причини, като се има предвид, че това споразумение е част от кампанията за предстоящите президентски избори. На молба да коментира дали досегашният президент Георге Иванов трябва да уважи молбите за помилване на осъдени за насилието в парламента през април 2017 г., Хан призова Иванов да \"не се меси в актуални съдебни процеси\".", "date": "2019.04.16", "title": "Йоханес Хан: Ще e безотговорно, ако ЕС не изпълни обещанията си към Северна Македония"}
{"url": "https://www.24chasa.bg/novini/article/7405023", "text": "\"България ще продължава да подкрепя Грузия по пътя й към ЕС, оценяваме постигнатото от вас и може да разчитате и занапред на нашата помощ\". С тези думи вицепремиерът и министър на външните работи Екатерина Захариева се обърна към грузинския си колега Давид Залкалиани по време на среща между двамата дипломати в София, съобщиха от МВнР. Министър Захариева е изтъкнала традиционно добрите двустранни отношения между страните ни, изградени на основата на дългогодишни връзки между двата народа, и е подчертала, че България е един от най-активните поддръжници на европейската и евроатлантическата перспектива на Грузия. Българският вицепремиер е откроила постиженията на българското председателство на Съвета на ЕС по отношение на страните от Източното партньорство, като е изтъкнала, че в тази област трябва да бъде направено още много. Тя е подчертала, че страната ни е готова да споделя своя опит както във връзка с евроатлантическата интеграция, така и в процеса на осъществяване на демократични реформи в Грузия. На срещата са били обсъдени нови проекти в областта на енергетиката и транспорта, както и перспективите за задълбочаване на отношенията в сферата на културата и образованието. Министър Захариева е споделила желанието на българския бизнес сектор за по-големи инвестиции в Грузия, а грузинският й колега е заявил, че ще работи усилено за създаване на благоприятна среда за това. Министър Залкалиани е изразил задоволство от предстоящите съвместни проекти, като е изтъкнал факта, че те ще са полезни не само на двете страни, но и за Европа като цяло. \"Искрено Ви благодаря за подкрепата, която България оказва на Грузия по пътя й към евроинтеграцията. Отношенията между нашите две страни са отлични. Надяваме се да продължим да задълбочаваме връзките във всички сфери\", е заявил Давид Залкалиани, цитиран в съобщението. Срещата е била в рамките на официалното посещение на премиера на Грузия Мамука Бахтадзе.", "date": "2019.04.16", "title": "Захариева: България ще продължава да подкрепя Грузия по пътя й към ЕС"}
{"url": "https://www.24chasa.bg/novini/article/7405022", "text": "Произведенията на изкуството, евакуирани от катедралата \"Нотр Дам\" при вчерашния пожар, ще бъдат прехвърлени в Лувъра, съобщи пред репортери френският министър на културата Франк Ристер, цитиран от Ройтерс и БТА.  Произведенията, включващи реликви като трънния венец на Христос и туниката на френския крал от 13 век Луи, първо бяха преместени в кметството и сега ще бъдат прехвърлени в намиращия се наблизо музей Лувъра, каза министърът. Когато пожарът започнал, служители на пожарната, министерството на културата и кметството бързо отишли в катедралата, за да опазят най-важнитепроизведения на изкуството, намиращи се в нея, заяви Ристер по-рано.", "date": "2019.04.16", "title": "Произведенията на изкуството от \"Нотр Дам\" \nще бъдат прехвърлени в музея \nЛувър"}
{"url": "https://www.24chasa.bg/novini/article/7405043", "text": "България трябва да се бори отсега за силен ресор в следващата Европейска комисия. Това настоя лидерът на ПЕС и евродепутат от БСП/С&Д Сергей Станишев по време на отчет на евродепутатите от партията в Страсбург. И даде пример за силен ресор - бюджет или регионална политика. \"Днес ЕП прие Европейската агенция по труда. Много ми се иска тя да е разположена в България, защото ние сме една от малкото столици, в които няма нито една евроинституция. Органът има бюджет от 50 милиона евро, ще има 150 работни места\", добави още Станишев. И очерта \"Европа на две скорости\" като основен риск пред общността, защото \"Европа днес е Европа на неравенствата\".", "date": "2019.04.16", "title": "Станишев: Отсега да се борим за силен ресор на еврокомисар"}
{"url": "https://www.24chasa.bg/novini/article/7405021", "text": "\"Може би трябваше да се използват противопожарни самолети\", отбеляза Доналд Тръмп вчера като съвет към френските пожарникари за потушаване на пожара, обхванал парижката катедрала \"Нотр Дам\". \"Щеше да е като игра на боулинг с катедралата, всичко би рухнало\", реагира пред Франс прес говорител на френската Дирекция за гражданска защита. Противопожарният самолет \"Канадер\" може да носи до 6300 литра вода. Най-малко 3000 литра се изливат само от единия от двата резервоара. \"Равносилно е на 3-тонен бетонен блок, който се стовари със скорост 250 км/ч, обясни подполковник Микаел Берние. При това положение можеше да рухнат и двете камбанарии, отбеляза той. \"Това е технически невъзможно, неосъществимо и най-вече би било абсолютно безполезно\", каза Берние, който продължава да се чуди как толкова несериозно предложение е могло да завладее снощи социалните мрежи, докато огнеборците са се опитвали да овладеят стихията, предаде БТА. Това средство за гасене на пожари, което е за ненаселени райони, не може да се използва в урбанизирани участъци, още по-малко в гъстонаселен град като Париж. \"Близките сгради биха били поразени от разлетели се каменни блокове, да не говорим, че преди това трябва да се евакуира целият район, каза представителят на \"Гражданска защита\". Невъзможно да се приложи снощи за \"Нотр Дам\", където 500 пожарникари се бореха с огъня, някои от тях - вътре в сградата, подчерта той. Дори ако става дума за хеликоптер за гасене на пожари, който превозва само 1500 литра вода - далеч под обемите, които може да транспортира самолет \"Канадер\" - разрушенията биха били значителни. \"Корабът на катедралата би се сринал, нямаше да има вече подпорни арки\", отбелязва Берние. \"Изливането на вода от самолет върху подобен тип сгради би могло да доведе до разрушаване на цялата конструкция\", обясни още снощи в Туитър \"Гражданска защита\". В САЩ идеята да се използва водна бомба е била тествана върху обхванат от пламъци камион, намиращ се на шосе, разказа Берние. \"След това на мястото не е останало нищо, всичко били смазано\", допълни той. Друг фактор, поради който снощи е било невъзможно да се приложи този вариант, е, че във Франция е забранено той да се използва нощем, за разлика от Австралия например. \"Там действат в участъци, които се намират на 100 км от най-близката къща. Най-много да убият някое кенгуру\", отбеляза Берние. Френският флот от противопожарни самолети - 12 \"Канадера\", 8 самолета \"Тракър\" и два \"Даш\" - са базирани в Ним-Гарон, департамент Гар, Югоизточна Франция.", "date": "2019.04.16", "title": "Франция: Всичко щеше да рухне, ако бяхме ползвали противопожарни самолети за \"Нотр Дам\""}
{"url": "https://www.24chasa.bg/novini/article/7405066", "text": "Около 14,5 милиона възрастни и 225 хиляди деца са пушачи в Турция, съобщава в. \"Хюриет дейли нюз\", цитиран от БТА.  По данни на компанията за проучвания за употребата на тютюн и влиянието му върху здравето Tobacco Atlas все повече хора в Турция пушат въпреки правителствените инициативи и кампании за намаляване на тютюнопушенето в страната. Около 83 хиляди души в Турция всяка година умират от болести, причинени от тютюнопушене. 31 процента от смъртните случаи сред мъжете в Турция са свързани с болести, причинени от тютюнопушене. Турция се нарежда на второ място в света след Северна Корея по брой на смъртни случаи сред мъжете, причинени от вредния навик. По данни на Tobacco Atlas 12 процента от жените в Турция умират от болести, причинени от тютюнопушене. Ще навлезем в период, в който ще се борим активно срещу пушенето, като преразгледаме забраните за пушене и в закрити пространства, и навън, каза пред няколко дни турският министър на здравеопазването Фехреттин Коджа. В Турция има 521 клиники за спиране на тютюнопушенето. От 2010 г. досега в тях са се лекували около 1 милион души, информира \"Хюриет дейли нюз\".", "date": "2019.04.16", "title": "14,5 милиона възрастни и 225 хиляди деца \nса пушачи в Турция"}
{"url": "https://www.24chasa.bg/novini/article/7405058", "text": "Папа Франциск призова днес за \"мобилизация на всички\", за да може опустошената от пожар парижка катедрала \"Нотр Дам\" да стане отново \"архитектурното бижу на колективната памет\", предаде Франс прес. \"Като поздравявам пожарникарите за смелостта и работата им за ограничаване на огъня, изразявам желание катедралата \"Нотр Дам\" да стане отново - благодарение на работата по възстановяването й и на всеобща мобилизация - тази красива скъпоценност в сърцето на града, знак за вярата на тези, които са я построили, църквата майка на вашата епархия, архитектурно и духовно наследство на Париж, Франция и човечеството\", написа папата в телеграма, адресирана до архиепископа на Париж монсеньор Мишел Опети. В посланието си папата казва, че споделя \"скръбта\" на вярващите и на \"всички французи\" и ги уверява в своята \"духовната близост\" и в това, че ще се моли за тях. \"Това бедствие повреди сериозно тази историческа сграда. Но си давам сметка, че то засегна и един национален символ, скъп на сърцето на парижани и на французите, които са с различни религиозни вярвания\", пише в посланието. Запитан каква помощ може да даде Светият престол за възстановяването, кардинал Джанфранко Равази, който е де факто министър на културата на Ватикана, обясни, че това ще бъде главно \"техническа помощ\". \"Нотр Дам\" е собственост на френската държава, която ще покрие част от разходите. Но Ватиканът ще предостави експертната помощ на специалисти от музеите си за реставрацията на религиозните творби, обеща кардиналът. Китайският президент Си Цзинпин заяви днес в послание до френския си колега Еманюел Макрон, че страната му \"скърби дълбоко\" заради пожара. \"Парижката катедрала \"Нотр Дам\" е важен символ на френската цивилизация и изключително съкровище на човечеството\", заяви Си, цитиран от китайската агенция Синхуа. Китайският лидер изтъква, че е убеден, че Франция ще ремонтира катедралата и сградата \"ще възвърне великолепието си\", предаде АФП. Ръководителят на френската корпорация за добив и производство на петролни продукти \"Тотал\" Патрик Пуяне обяви днес в Туитър, че ще предостави 100 милиона евро помощ за възстановяване на катедралата, предаде Ройтерс. Унгарският град Сегед, опустошен от наводнение преди повече от век, обяви днес дарение от 10 000 евро за възстановяването на \"Нотр Дам\", припомняйки помощта, която е получил от френската столица, за да се възстанови от бедствието, предаде АФП. На 12 март 1879 г. голяма част от сградите в Сегед, разположен на двата бряга на река Тиса, са разрушени при наводнение, отнело живота на повече от 160 души. Днес много улици в града са наречени с имената на европейски градове, помогнали финансово на Сегед да се възстанови. \"Преди 140 години Париж осигури помощ за възстановяването на Сегед след голямото наводнение; сега в дух на европейска солидарност Сегед помага на Париж\", се казва в съобщение на южния унгарски град. Кметството на Сегед, който е с население от 160 000 души, ще събира и дарения от граждани.", "date": "2019.04.16", "title": "Папа Франциск: \"Нотр Дам\" да стане отново тази красива скъпоценност в сърцето на града"}
{"url": "https://www.24chasa.bg/novini/article/7405080", "text": "Електронен бизнес наръчник за малки и средни предприятия, който е разработен специално да улесни предприемачите в процеса на търсене на информация, да подобри достъпа до законодателството и да облекчи бизнеса в справянето с най-сложните административни процедури, е публикуван на уебстраницата на Министерството на икономиката. Чрез електронния наръчник предприемачите ще намират бързо синтезирана информация за множество бизнес операции, които са предизвикателство, особено за малките и стартиращите фирми. В същото време от него ще могат да се възползват всички предприятия, независимо дали сега започват своята дейност, искат да разширят своя бизнес или да прекратят дейността си. Бизнес наръчникът бе официално представен днес в присъствието на представители на Европейската комисия, публични институции, малкия и среден бизнес и работодателските организации. Наръчникът е достъпен на интернет страницата на Министерство на икономиката, на български и на английски език. „Подобряването на ефикасността на политиките в подкрепа на малките и средните предприятия и създаването на по-благоприятна среда за растеж за компаниите, опериращи в България са сред основните приоритети на Министерство на икономиката“, посочи на представянето на електронния наръчник Началникът на политическия кабинет на министерството г-жа Миглена Александрова. Бизнес наръчникът съдържа кратки описания и насоки за над 120 регулации, разпределени според фазата на жизнения цикъл на предприятията. Те имат за цел да обяснят и насочат МСП в процесите на стартиране на бизнес, административно управление, финансови и счетоводни операции, търговски дейности, защита на личните данни, участие в процедури по ЗОП, научна и развойна дейност, промяна в структурата на бизнеса или прекратяване на дейността. Наръчникът съдържа множество препратки към други институции, програми и образци на документи, с цел да повиши достъпа до информация и облекчи бизнеса в справянето с разнообразни административни процедури. Проектът бе реализиран на няколко етапа, в рамките на които бяха проведени проучвания и интервюта със заинтересовани страни и представители на бизнеса, със специален фокус върху малките и средните предприятия, за да бъдат идентифицирани най-често прилаганите и най-сложните правни и регулаторни разпоредби, засягащи дейността на малките фирми в България. В резултат на проведения анализ бяха определени законодателните актове, които се явяват най-трудни за прилагане и бе разработен Бизнес наръчник, представящ на разбираема за бизнеса лексика по-голямата част от режимите и процедурите, които МСП трябва да спазват в своята дейност. Бизнес наръчникът е разработен по проект „Техническа подкрепа за изготвяне на Инструмент за подпомагане на малките и средните предприятия за прилагане на регулационни режими“ и се финансира от Програмата за подкрепа на структурните реформи към Европейската комисия. Проектът е реализиран от ПрайсуотърхаусКупърс заедно със Службата за подкрепа на структурните реформи.", "date": "2019.04.16", "title": "Пуснаха електронен бизнес наръчник за малки и средни предприятия"}
{"url": "https://www.24chasa.bg/novini/article/7405091", "text": "Студентите от специалност „Архитектура“ на Варненския свободен университет ще изпратят писмо-подкрепа до Ан Идалго - кмет на Париж, в което изразяват желанието си да подпомогнат реставрацията на катедралата „Нотр Дам дьо Пари“ – обект на световното културно наследство. „В Европа няма изградена система за събиране на статистически данни за обектите – паметници на културата, претърпели загуби от пожари“, показва изследване на експерти от Варненския свободен университет, проведено по проект „COST – акция С17. Архитектурно наследство: загуби от пожари, засягащи културно-исторически сгради – паметници на културата“. За проблема сигнализират преди години участниците в проекта – 16 държави, сред които България, Франция, Великобритания, Израел, САЩ, Русия и др. Унищожителният пожар в катедралата „Нотр Дам дьо Пари“ красноречиво показва, че проблемът продължава да съществува и е на дневен ред приемането на редица правни, организационни, технически мерки, свързани с обезопасяването на световното недвижимо културно наследство. В исторически план България също е претърпяла сериозни щети от пожари, възникнали в сгради - паметници на културата: - Варна гори на 10 август 1854 г. Пожарът тръгва от пристанището, но поради силния вятър от морето, огънят стига до централната част на града. Подобни данни има за градовете Шумен, София, Стара Загора, Брацигово и др. - Западното крило на Бачковския манастир изгаря напълно през 1901 г., а през 1947 г. от пожар е унищожен южният двор, в който се намира библиотеката на манастира. - Народният театър „Иван Вазов“, построен през 1904 г., изгаря изцяло през 1923 г. По-късно, по време на основен ремонт през 1971 – 1975 г, когато се създава Камерната зала, част от оригиналната конструкция на сградата, е разрушена поради грешка, тъй като проектната и строителна документация от възстановяването след пожара от 1923 г. не е била намерена. Сред причините за пожари, по данни на друго европейското изследване по проект FiRE - TECH, най-голям дял заемат умишлените палежи, следвани от заваръчните дейности, като част от ремонтно-възстановителни работи. А според предназначението на сградите – паметници на културата, най-големи загуби от пожари са нанесени в религиозни сгради, театри, библиотеки, училища и др. През последните 10 години, студенти на ВСУ „Черноризец Храбър“ от специалност „Защита на националната сигурност“ провеждат научно-практически обследвания за риск от пожар на обекти-паметници на културата в цялата страна. До момента са обследвани над 600 обекта. Работи се по форма на сътрудничество „Актуализация на списъка на сградите – недвижими културни ценности във Варна“ по дългосрочен проект, който ще се изпълнява от студентите и преподаватели от специалност „Архитектура“ и магистърска програма „Опазване на културното наследство“ на ВСУ „Черноризец Храбър“. Предвижда се проучвателна дейност по актуализация на Националния регистър на недвижимите културни ценности – издирване, изучаване и изготвяне на заключителни оценки и режими за опазване. Проектът се разработва съвместно с Община Варна и Националния институт за недвижимо културно наследство.", "date": "2019.04.16", "title": "Български студенти по архитектура искат да помогнат с реставрацията на \"Нотр Дам\""}
{"url": "https://www.24chasa.bg/novini/article/7405265", "text": "Словенският премиер Марян Шарец днес критикува председателя на Европейската комисия Жан-Клод Юнкер и председателя на Европейския парламент Антонио Таяни за тяхната \"политическа пристрастност\", предаде агенция Хина. Шарец заяви, че Юнкер трябва \"да принуди\" Хърватия да спазва върховенството на закона и арбитражната присъда за границата със Словения от 2017 г. \"Трябва да имаме комисия, която да зачита върховенството на закона, която да бъде по-малко политическа\", заяви Шарец за портала Политико. Словенският премиер изтъкна, че е бил разочарован, когато Юнкер е казал, че няма да вземе страната нито на Хърватия, нито на Словения, вместо да настоява за спазване на присъдата, предаде БТА. Шарец критикува и Таяни за неговия \"ревизионизъм\" заради непредпазливото му изказване за италианско радио, че Мусолини е направил и \"нещо добро\", като е влагал огромни средства в инфраструктурата, която италианците до ден днешен използват. Шарец каза, че очаква главните европейски институции, които ще бъдат формирани след изборите, да защитават по-добре правата на по-малките страни членки на ЕС.", "date": "2019.04.16", "title": "Словенският премиер обвини Юнкер и Таяни в \"политическа пристрастност\""}
{"url": "https://www.24chasa.bg/novini/article/7405219", "text": "Милениум Клуб България - новите юпита, които се явяват на евровота с регистрацията на НДСВ/\"Новото време\", освободи от ръководството си зам.-председателя си Цветелина Пенкова. В неделя тя зае третото място в листата на БСП. Във връзка с предстоящите европейски избори Цветелина Пенкова временно освободи позицията си на заместник-председател и член на УС на Милениум Клуб България до следващото общо събрание на клуба. След единодушно решение управителният съвет на клуба назначи Калоян Буковски за изпълняващ длъжността заместник-председател на УС, обявиха от \"Милениум\", в чиято листа под номер 1 е Румен Чолаков. Управителният съвет на организацията желае много успехи на Цветелина в нейната кампания и ѝ благодари за приноса към създаването и развитието на организацията. Милениум винаги е целял да дава възможности на членовете си да се реализират в политиката, държавната администрация или частния сектор. Не би следвало да е изненада за никого, когато това се случва. Милениум Клуб България държи да подчертае, че пътят, който Цветелина е избрала, е неин личен и клубът няма никакво участие в нейната номинация\", подчертаха от клуба. И допълниха: \"В същото време, макар и безпартийна, \"Милениум\" не е безпринципна организация. Клубът има ясни виждания за бъдещето на Европейския съюз, които е лансирал в кампанията „Бъдещето на Европа“ и които в момента се отстояват от независимата листа „Път на младите“, чието ядро е съставено от членове на клуба.\" Вчера стана ясно, че Пенкова преди време се е явила на кастинга за политици „Има такъв народ“, организиран от екипа на Слави Трифонов.   ", "date": "2019.04.16", "title": "Юпитата освободиха Цветелина Пенкова, която отиде с БСП (Видео)"}
{"url": "https://www.24chasa.bg/novini/article/7405284", "text": "Управляващата Партия на справедливостта и развитието (ПСР) в Турция днес внесе извънредна жалба във Висшата избирателна комисия (ВИК) с искане за анулиране на резултатите от местните избори в Истанбул и повторението им, предаде Ройтерс. Жалбата бе внесена две седмици след състоялите се на 31 март местни избори, предаде БТА. Първоначалните резултати показаха, че победа на изборите в Истанбул с лек превес (0,2 процента) е удържал кандидат-кметът на основната опозиционна Народнорепубликанска партия (НРП) Екрем Имамоглу (пред съперника си Бинали Йълдъръм, издигнат от управляващата ПСР). Заместник-председателят на ПСР Али Ихсан Явуз и съпътстващата го делегация са предоставили на ВИК три куфара с документи, информира турската телевизия НТВ. ПСР внесе жалбата във ВИК с искане за повторение на местните избори в мегаполиса с аргумент за наличие на \"пълна нелегитимност\". Явуз посочи, че преброяването на хиляди гласове е било засегнато от нередностите. Налице е очевидно организирано беззаконие, в случая има изборна измама. Единствените власти, които могат да сложат край на този спор, са от ВИК, каза Явуз пред репортери в Анкара. Той добави, че 16 884 гласове са били невалидни или са били добавени към гласовете за други партии на изборите. Явуз посочи, че ПСР е предоставила на ВИК три куфара с документи, за да докаже нередностите. Още в началото на месеца управляващата партия възрази срещу резултатите от преброяването на гласовете в редица квартали на Истанбул и в момента в една община в града все още се извършва повторно преброяване на гласовете, посочва Асошиейтед прес. Ако жалбата на ПСР бъде одобрена, повторение на изборите ще се състои в първата неделя 60 дни след първоначалното гласуване - т.е. на 2 юни. Ако жалбата бъде отхвърлена, ще бъдат оповестени окончателните резултати и победителят ще получи кметския мандат, за да може да започне работа, отбелязва Ройтерс. Политическата несигурност допринесе за нестабилност на финансовите пазари. След действията на ПСР турската лира спадна до 5,8250 спрямо долара, посочва агенцията. ПСР вече загуби контрол над столицата Анкара, както и над други ключови градове в страната. Загуба в Истанбул, където Ердоган е бил кмет през 90-те години, ще бъде още по-голям удар за президента, отбелязва Ройтерс.", "date": "2019.04.16", "title": "Управляващата партия в Турция внесе жалба за анулиране на изборите в Истанбул (Обновена)"}
{"url": "https://www.24chasa.bg/novini/article/7405313", "text": "Хиляди потребители на социалните мрежи споделят снимката на баща и дъщеря, които се въртят, хванати за ръце, пред парижката катедрала \"Нотр Дам\". Кадърът е заснет около час преди свещената сграда да бъде обхваната от пламъци.Щастливата игра на площада пред катедаралата е заснета от 23-годишната туристка Брук Уиндзор от Мичиган,  САЩ, след като е посетила \"Нотр дам\". Тя публикува снимката в Туитър с призив към хората, ако има някаква магия, да й помогнат да намерят момиченцето и таткото.  Брук тръгнала към двамата, за да ги попита дали може да ги заснеме, обаче се е отказала. Сега съжалява, че не го е направила. Кадърът е споделян повече от 115 хил. пъти, а над 230 хил. са го харесали.Пред Би Би Си американката казва, че все още не е идентифицирала героите от кадъра си, но се надява да го направи. Отбелязва, че не е сигурна, че са баща и дъщеря, но ги усетила така от динамиката между тях, която наблюдавала. Г-жа Уиндзор е сред хилядите хора по улиците на Париж, които гледали ужасено  огъня в катедралата.„Гледахме в шок и с разбито сърце\", споделя тя.Докато Франция опитва да спаси реликвите в \"Нотр Дам\", потребителите в социалните мрежи коментират, че снимката й е \"историческа\" и  \"специален момент във времето\".\"Това е СнимкаТа\", \"Толкова тъжно да видиш спокойствието на сградата и сигурността й под слънцето. Точно преди този ужасяващ инцидент\", са част от коментарите. Брук Уиндзор дава съгласието си на всички медийни платформи и агенции, които се допитват до нея, да споделят снимката й. ", "date": "2019.04.16", "title": "Преди огъня: Хиляди споделят \"историческа\" снимка на баща и дъщеря пред \"Нотр дам\""}
{"url": "https://www.24chasa.bg/novini/article/7405438", "text": "ЧЕЗ започва ексклузивни преговори с българската компания \"Еврохолд\" за българските си активи, а \"Индия пауър\" отпада като кандидат. Това пише чешкият вестник \"Лидове новини\", позовавайки се на свои източници. \"Еврохолд\" била направила по-привлекателно предложение от индийците, но не е ясно на каква сума.  \"24 часа\" опита да се свърже с ЧЕЗ и \"Еврохолд\", но те не бяха открити за коментар. Миналата седмица от преговорите отпадна и българската \"Инерком\".", "date": "2019.04.16", "title": "\"Лидове новини\": ЧЕЗ се отказва от \"Индия пауър\", остава \"Еврохолд\""}
{"url": "https://www.24chasa.bg/novini/article/7405466", "text": "Търсенето на възможности за интензифициране на двустранния икономически обмен и сътрудничество с акцент върху транспортната свързаност бе сред темите на срещата днес на „Дондуков“ 2 между държавния глава Румен Радев и министър-председателя на Грузия Мамука Бахтадзе, съобщиха от прессекретариата на президента. В хода на разговора президентът Радев отбеляза, че Грузия е традиционен икономически партньор на България, с когото желаем да развиваме всестранно, дългосрочно и взаимноизгодно сътрудничество. Стратегическото разположение на България и Грузия от двете страни на Черно море беше определено от двамата като важен фактор, който дава възможност за връзки, особено в областта на транспорта и инфраструктурата. „Един от секторите, в които има голям потенциал за развитие са фериботните, както и железопътните връзки за пренос на товари в двустранна посока“, посочи президентът Радев като допълни, че България е сред десетте най-големи външно-търговски грузински партньори. По време на разговора двамата се обединиха около мнението, че настоящата визита на премиера Бахтадзе в България ще спомогне за надграждане на постигнатите резултати в политическите отношения между двете държави. „Грузия е важен партньор за България в Европейското съседство и по-специално в инициативата на Европейския съюз „Източно партньорство“, както и в Черноморския регион“, заяви в хода на срещата българският президент. Румен Радев посочи, че Грузия е стратегически партньор на ЕС по отношение на повишаването на сигурността на енергийните доставки, диверсификацията на маршрутите и източниците на доставки на газ за Европа и България в частност. „Развитието на Южния газов коридор, включително разширяването на газопровода в Южен Кавказ на територията на Грузия, за да се осигури транспортирането на каспийските енергийни ресурси на западните пазари, е общ приоритет“, допълни държавният глава. От своя страна грузинският министър-председател благодари на президента Радев за подкрепата, която страната ни оказва за суверенитета и териториалната цялост на Грузия в рамките на нейните международно-признати граници, както и за избора на грузинския народ за членство в ЕС и НАТО. По време на срещата беше обсъдено и сътрудничеството в областите на културата, образованието, науката и туризма.", "date": "2019.04.16", "title": "Радев към премиера на Грузия: Развитието на Южния газов коридор е общ приоритет"}
{"url": "https://www.24chasa.bg/novini/article/7405461", "text": "Днес експерти на Института по пътна безопасност анализират пътния участък, на който стана катастрофата с участието на Лютви Местан.  „От това, което се вижда на първо четене – има несъответствия между инфраструктурата и нормативните изисквания – височината на пътните знаци не отговаря на нормативните изисквания\". Това коментира пред bTV Богдан Милчев от Института по пътна безопасност. Островчето в самото кръстовище трябва да бъде повдигнато спрямо нормативните изисквания и да бъде бордюр, а то с маркирана боя, не запазва водачите. В участъка няма ограничение на скоростта в района на кръстовището. Почти навсякъде в нашата пътнотранспортна мрежа имаме ограничения, когато наближаваме кръстовища. В този участък няма. Има още неща, които са като несъответствия. Нашите експерти ще изготвят доклада и ще го сведем до знанието на всички”. Това не се прави, за да се уязви някой, а да се коригира транспортната система и да бъде приведена в безопасност, допълни той. \"От всяка катастрофа трябва да взимаме поука. Институтът за пътна безопасност изследва пътната среда след всяко по-тежко пътнотранспортно произшествие, което предизвиква обществено внимание. Такова изследване на пътната среда при тежки ПТП-та е европейска практика. То се прави, за да видим възможно ли е да променим пътната среда, така че хората, когато допускат грешки, да не загиват\", каза още експертът. По думите му, изследването на самата транспортна среда в района е задължително. \"Ние във всяко едно кръстовище имаме системен проблем и той се повтаря. Затова трябва да го коригираме. В България нямаме такава институция, която да изследва пътно-транспортната система, когато стават тежки произшествия. Правят се т.нар. одити по пътна безопасност, влиза цял екип, който прави такова изследване. За първи път Институтът по пътна безопасност започна да прави нещо подобно, но ние сме доброволци, не разполагаме с ресурса и техниката, с която разполагат нашите европейски колеги. Надяваме се, че държавната агенция по пътна безопаснот, която бе създадена наскоро, ще създаде такова звено и след всяка тежка като последна инстанция. В момента АПИ казва – всичко отговаря на изискванията, проектът е съгласуван с КАТ. Но въпросът е КАТ дали има такива експерти, които да съгласуват тези проекти. в КАТ работят ли инженери, одитори по пътна безопасност, работят ли проектанти – не. Затова ние считаме, че са необходими и законодателни промени. Не може КАТ да съгласува проектите за безопасност при положение, че единствената компетенция на КАТ е да контролира движението и дали се спазват законите. Те нямат тези експерти\".", "date": "2019.04.16", "title": "Богдан Милчев:  Пътните знаци в района на катастрофата с Местан не отговарят на изискванията"}
{"url": "https://www.24chasa.bg/novini/article/7405493", "text": "Пожарът в катедралата \"Нотр Дам\" промени политическия живот във Франция - президентът Еманюел Макрон отмени планираните си прояви и подтикна политическите партии да обявят временно прекъсване на кампанията за европейските избори, предаде Франс прес, цитирана от БТА. Очакваше се снощи френският държавен глава да съобщи на французите първите заключения от \"големия дебат\", консултациите с населението, започнали в отговор на движението на \"жълтите жилетки\", които от пет месеца протестират срещу данъчната и социална политика на правителството. Президентът записваше речта си, когато дойде новината, накарала го да промени плановете си. Изявлението му снощи, направено в близост до мястото на пожара, беше посветено на катедралата \"Нотр Дам\", а излъчването на записаната реч беше отложено за неопределен срок. Отменена беше и планирана за утре пресконференция. Френското президентство съобщи днес, че президентът ще направи изявлението си за дебата, \"когато му дойде времето\" и \"в подходящия момент\". В същото време министрите се концентрират върху подготовката на план за възстановяване на емблематичната катедрала. Днес повечето партии обявиха пауза в кампанията за европейските избори на 26 май. Тя ще продължи най-малко 24 часа. Радикалната лява партия \"Непокорна Франция\" обаче реши да проведе предвидените за тази вечер политически прояви.", "date": "2019.04.16", "title": "Френските партии спряха кампаниите си за евроизборите заради пожара в \"Нотр Дам\""}
