{"url": "https://www.24chasa.bg/novini/article/7620957", "text": "БДЖ ще пробват да конкурира автобусите до Пловдив и Стара Загора с ускорен влак, който ще пуснат през септември. Той ще спира преди Пловдив само 2 гари и пътуването от София ще е 2 часа и 10 минути. Това все пак е малко повече, отколкото с автобус, но ще е с най-новите вагони и с по-нов локомотив. През септември ще се обявяват и обществените поръчки за нови вагони и локомотиви. Едната поръчка ще е за 5 или 6 локомотива, като прогнозната стойност на един е 2,5 млн. евро. Втората е за 30 нови вагона, като единият струва около 1 млн. евро. Срокът за доставката им е 1 година, така че ако поръчката приключи с договор по Нова година, то в началото на 2021 г. жп превозвачът ще има нови влакове. Пак следващия месец ще се обяви поръчка и за между 30 и 50 пътнически вагона втора употреба, каза изпълнителният директор на БДЖ Никола Василев. Цената на немските вагони, които “Дойче Бан” вади от експлоатация, е около 30 хил евро за тези, които са без климатик, а с климатик - 55 000 евро. Ремонтът на българските излиза 150 000 евро, казва шефът на БДЖ. Ще се поръчат и 10 шинобуса, тъй наречените автобуси на релси. Прогнозната им стойност е 1,5-2 млн. евро, но пък возят 60 пътници. Те са за къси разстояния, по които пътуват и по-малко пътници, така компанията смята да намали разходите. В същия месец дтужеството ще подаде и апликационна форма за еврофинансиране с 80 млн. лв. на нов подвижен състав по Оперативна програма “Околна среда”. Купуването на нови локомотиви и вагони не отменя бъдещото обявяване на поръчка за нови мотриси. Шинобуси, които да се използват на къси разстояния и така да се намалят разходите, ще купуват от БДЖ.", "date": "2019.08.23", "title": "БДЖ ще конкурират автобуси с нов влак"}
{"url": "https://www.24chasa.bg/novini/article/7620850", "text": "Голям пожар гори до калояновското село Бегово. Засега няма опасност за населението, предаде  Пламъците са обхванали около 15 декара широколистна гора и над 300 декара частни розови насаждения. Огнената стихия се разраства, заради силните пориви на вятъра. Това затруднява гасенето. Първи на място се отзоваха екипи на пожарната в Хисаря, а малко след това на помощ пристигнаха огнеборци от Пловдив. В потушаването на пламъците участват и доброволци от близкото село.", "date": "2019.08.23", "title": "Голям пожар гори до село Бегово"}
{"url": "https://www.24chasa.bg/novini/article/7620866", "text": "Датският премиер Мете Фредериксен е имала \"конструктивен разговор\" с президента на САЩ Доналд Тръмп вчера. Двамата са обсъдили сътрудничеството в сферата на политиката по сигурността, съобщи днес датската осведомителна агенция Рицаус бюро, цитирана от Ройтерс. \"Наред с другото лидерите обсъдиха нуждата от по-нататъшно развитие на сътрудничеството и преодоляването на общите предизвикателства в сферата на политиката по сигурността\", каза Рицаус бюро, предава БТА. В сряда Тръмп шокира датчаните, отменяйки визитата си в Копенхаген, след като Фредериксен отклони предложението му да купи Гренландия. Тръмп определи отхвърлянето на идеята от нейна страна като \"неприятно\". Фредериксен заяви, че според нея отношенията със САЩ, съюзник на Дания в НАТО, няма да пострадат.", "date": "2019.08.23", "title": "Датската министър-председателка е имала \"конструктивен разговор\" с Тръмп"}
{"url": "https://www.24chasa.bg/novini/article/7620861", "text": "Песни и танци на баските, четене на \"Сирано дьо Бержерак\" и демонстрации на сърф ще разнообразят престоя на съпругите на лидерите на срещата на Г-7 в Биариц, сред които ще е Мелания Тръмп, съобщи АФП, цитирана от БТА.  Освен с културата и наследството на баските домакинята Брижит Макрон ще запознае гостите си с местните инициативи за опазване на океаните. Първите дами - съпругът на Ангела Меркел ще отсъства, ще посетят в неделя селата Еспелет и Камбо-ле-Бен. Те са на трийсетина километра от Биариц, където ще са в понеделник. Освен Мелания Тръмп, Брижит Макрон ще придружава Акие Абе, съпругата на Шиндзо Абе, Сесилия Морел, съпруга на чилийския президент Себастиан Пинера, Джени Морисън, съпруга на австралийския министър-председател Скот Морисън, Бегоня Санчес, съпруга на испанеца Педро Санчес, както и съпругите на Доналд Туск и президента на Световната банка Дейвид Малпас. В понеделник първите дами ще гледат от плажа в Биариц демонстрации на сърф и на спасителни операции в морето. Там ще се срещнат с представители на асоциации за опазване на океаните.", "date": "2019.08.23", "title": "Първите дами ще гледат демонстрации на сърф на срещата на Г-7"}
{"url": "https://www.24chasa.bg/novini/article/7620879", "text": "На 79 години почина американският милиардер Дейвид Кох, 11-и по богатство в света според сп. “Форбс”, съобщи Би Би Си. Бившият собственик на мажоритарния дял на “Кох индъстрис”, който управляваше компания с брат си Барлз, бе един от най-големите донори на Републиканската партия в САЩ. Той е и голям меценат на изкуството. През 2018 г. Кох изостави ръководството на бизнеса заради влошеното си здраве. Богаташът бе известен и с това, че финансираше групи, отричащи глобалното затопляне.", "date": "2019.08.23", "title": "Почина един от най-богатите в  света - Дейвид Кох"}
{"url": "https://www.24chasa.bg/novini/article/7620903", "text": "Над 6000 души се събраха на централния площад на Етрополе в четвъртък следобед, за да отпразнуват Деня на миньора, 44 години от създаването на МОК “Елаците” и 20 години от присъединяването на дружеството към Група ГЕОТЕХМИН. Ветерани, които през 70-те години на миналия век са изграждали рудника, служители и работници от “Елаците-Мед” АД и други дружества от ГЕОТЕХМИН, представители на организации, синдикати, много гости от България и чужбина се веселиха до среднощ, когато събитието завърши със заря. Тържественото отбелязване на годишнините започна с в Рудодобивния комплекс. Домакините запознаха вицепремиера Марияна Николова, министъра на труда и социалната политика Бисер Петков, зам.-министъра на околната среда и водите Красимир Живков, директора на дирекция “Природни ресурси, концесии и контрол” в Министерството на енергетиката Станислав Станков и бизнес партньори от страната и чужбина с постиженията след приватизацията. От съществено значение е удължаването на експлоатацията на находището и жизнения цикъл на рудника, и целия минен комплекс с 25 години, както и успешното преминаване на минния комплекс към интелигентна индустрия. “Благодарение на внедрените високи технологии и модерно оборудване компанията добива и преработва рентабилно руди с по-ниско съдържание на метали. Днес рудник “Елаците” се нарежда на едно от първите места в Европа по производствена мощност в добива на медни руди. Иновациите водят до качествена промяна на производствения процес и това позволява оптимално усвояване на природните ресурси и оползотворяване на полезните компоненти в тях”, сподели инж. Драгомир Драганов, изпълнителен директор на компанията. По време на официалното честване председателят на общинския съвет на Етрополе Марин Маринов връчи на управителя на “Геотехмин” ООД проф. дтн инж. Цоло Вутов решението на общинския съвет за удостояването му със званието В емоционалната си благодарствена реч проф. Цоло Вутов се върна назад във времето – през 1975 г., когато е създадено предприятието, разработило находището, и той е бил току-що дипломирал се маркшайдер. Проф. Вутов посочи поименно сред множеството едновремешните си колеги и началници и заяви, че без тяхната неоценима помощ предприятието днес не би било това, което е – “Ние днес гордо можем да кажем, че това е един от най-модерните рудници не в Европа, а в света. През последните 20 години, откакто предприятието е в Група ГЕОТЕХМИН, са направени дълготрайни инвестиции в оборудване, машини и околната среда за 1 млрд. лв. За това време постигнахме забележимо увеличение на заплатите – когато придобихме “Елаците”, средната заплата беше 270 долара, сега е 1270 долара”, каза Цоло Вутов. Управителят на “Геотехмин” ООД очерта и приоритетите пред компанията в бъдеще: социалната политика, образованието, политиката за задържане на младите хора в България. И завърши с призива си към младите работници и специалисти: “Инвестирайте в образованието си и останете тук – ако останете, няма да има по-хубаво място за живеене от България”. Тържествен водосвет за здраве, успех и благоденствие бе отслужен от Ловчанския митрополит Гавриил. На тържественото отбелязване присъстваха зам.-управителите на “Геотехмин” ООД д-р Иван Вутов и д-р инж. Владимир Вутов, изпълнителният директор Доминик Хамерс, всички ръководители на дружества в групата и хиляди служители. В седмицата преди това са били връчени на мениджъри, служители и партньори с принос за развитието на “Елаците-Мед”. След официалната част гостите на тържеството и хилядите граждани на площада се насладиха на изпълненията на местните млади таланти от “Етрополска духова музика”, Танцов ансамбъл “Балканска младост” към читалище НЧ “Тодор Пеев” 1871 г. и изпълненията на гайдаря Петър Янев и Валя Балканска, Нели Петкова, Николина Чакърдъкова. Празникът завърши късно вечерта с изпълнения на “Ку-ку Бенд”, балет “Магаданс” и “Гъмзата Брас Шоу”. ", "date": "2019.08.23", "title": "Проф. Цоло Вутов към  младите: Няма да има  по-хубаво място за живеене  от България, ако останете тук"}
{"url": "https://www.24chasa.bg/novini/article/7620939", "text": "Лекарите изписаха от болницата председателя на Европейската комисия Жан-Клод Юнкер след операция за премахване на жлъчката, но той остава в болничен и няма да замине за срещата на Г-7 в Биариц, съобщи днес говорителката на ЕК Мина Андреева, цитирана от ТАСС. \"Председателят на ЕК Юнкер се възстановява бързо след операцията. Той е изписан от болницата и продължава лечението у дома си\", каза Андреева, предава БТА. Заради операцията Юнкер бе принуден да прекъсне своята отпуска в Австрия и да отмени пътуването си за срещата на върха на Г-7 в Биариц. ЕК потвърди, че на срещата Европейският съюз ще бъде представен единствено от председателя на Европейския съвет Доналд Туск. Очаква се Юнкер да се завърне на работа следващата седмица, каза говорителката на ЕК.", "date": "2019.08.23", "title": "Изписаха Юнкер от болницата, но пропуска срещата в Биариц"}
{"url": "https://www.24chasa.bg/novini/article/7620934", "text": "Властите в руската Чеченска република откриха днес, по думите им, най-голямата джамия в Европа с пищна церемония, на която присъстваха представители на местните власти и чуждестранни гости, предаде Ройтерс, цитирана от БТА.  Наречена в чест на пророка Мохамед, облицованата с мрамор джамия може да побере повече от 30 000 човека и е описвана от чеченските власти като \"най-голямата и най-красивата\" в Европа. Чеченският лидер Рамзан Кадиров, съюзник на руския президент Владимир Путин, каза, че джамията в град Шали, с население от 54 000 души, край регионалната столица Грозни, \"има уникален дизайн и е невероятна по размери и красота\". Дворът на джамията, с лехи с цветя и бликащи фонтани, може да приеме допълнителни 70 000 богомолци, казаха местните власти.", "date": "2019.08.23", "title": "В Чечения откриха най-голямата джамия в Европа"}
{"url": "https://www.24chasa.bg/novini/article/7620945", "text": "Ако утре има референдум с въпрос \"Подкрепяте ли членството на Сърбия в ЕС\", 53 от гражданите биха гласували \"за\", 25 процента \"против\", 10 процента не биха гласували изобщо, а 12 процента нямат определен отговор на въпроса. На подобен въпрос, поставен през юни и през декември миналата година, отговорите са били почти идентични /55 процента \"за\"/, предава БТА. Повечето граждани /59 процента/ смятат, че проблемите между Белград и Прищина трябва да се решават независимо дали ЕС настоява за това или не. Както и миналата година, подкрепата за реформите е много висока - 68 процента от анкетираните смятат, че реформите, изисквани от ЕС, са необходими не само за членството на страната в съюза, а и за благосъстоянието на гражданите. Според сърбите реформите, които имат най-положително влияние в ежедневния живот, са борбата с корупцията /20 процента/, реформата на здравната система /16 процента/ и по-добрата защита на човешките права /13 процента/. Общо 51 процента от анкетираните смятат, че членството в ЕС ще бъде полезно за Сърбия. Гражданите свързват Европейския съюз с по-добри възможности за работа и пътувания, по-добро бъдеще за младите хора, по-добре уредено общество, по-добър живот и по-висок стандарт в страната.", "date": "2019.08.23", "title": "Повече от половината сърби подкрепят членството на страната в ЕС"}
{"url": "https://www.24chasa.bg/novini/article/7620948", "text": "Екипи с пет противопожарни автомобила гасят пожар на територията на община Калояново, област Пловдив, съобщават от пресцентъра на МВР. Сигналът за възникнал огън в сухи треви и храсти в землището на селата Бегово и Отец Паисиево, община Калояново, област Пловдив е получено в ранния следобед в РДПБЗН - Пловдив. Заради силния вятър пожарът е навлязъл в широколистна гора. Към мястото са насочени 5 противопожарни автомобила с 38 души личен състав, служители от горското стопанство и доброволци. В момента усилията са съсредоточени за локализиране на пожара.", "date": "2019.08.23", "title": "Голям пожар в Калояново, пет екипи на пожарната го гасят"}
{"url": "https://www.24chasa.bg/novini/article/7620959", "text": "Рекордният брой пожари в Амазонската джунгла ще бъде основна тема на започващата среща на Г- 7 във Франция. Бразилия няма да участва в нея. Европейският съюз засили натиска си върху бразилския президент заради пожарите в Амазонската джунгла. В навечерието на срещата на върха на Г-7, Ирландия и Франция заплашиха да блокират търговското споразумение с Южна Америка, ако не бъдат взети спешни мерки. Часове преди тук да се съберат лидерите на Г-7, германският канцлер Ангела Меркел също подкрепи идеята една от основните теми да бъдат пожарите, които тя описа като \"шокиращи и плашещи\". Френското градче Биариц се превърна в крепост преди срещата на Г-7 през уикенда. Властите наложиха драконовски мерки за сигурност по суша, вода и въздух. 13 200 представители на силите на реда ще пазят лидерите на 7-те най-развити икономики в света, а сметката на френската държава по организацията на форума надхвърля 36 милиона евро. Очаквано протести, контрапротести и бойкоти вече предшестват срещата. „Наясно сме с действията, които да очакваме от протестиращите срещу Г-7. Знаем какво подготвят и как да процедираме”, увери Кот Есенаро – кмет на Хендайе. Едно е сигурно обаче - местната икономика и малкият бизнес ще пострадат. Франция позволи на няколко групи демонстранти да се разположат в близките градове. Там ще бъде организирана контра среща на върха, в която ще бъдат засегнати най-различни теми от \"края на капитализма\" до климатичните промени. В Биариц лидерите на 7-те най развити икономики ще обсъждат важни теми свързани с климатичните промени, търговската война между Вашингтон и Пекин, кризите в Украйна, Хонконг и тази между Кашмир и Индия. Британският премиер Борис Джонсън пък се очаква да бъде голямата звезда на форума.", "date": "2019.08.23", "title": "Пожарите в Амазонската джунгла ще бъдат основна тема на срещата на Г-7"}
{"url": "https://www.24chasa.bg/novini/article/7620964", "text": "Магистрала \"Тракия\" е задръстена в посока от София към Бургас заради катастрофа, съобщиха читатели на \"24 часа\". Сблъсъкът е станал около 14-и километър на магистралата. Катастрофата не е тежка, но затруднява движението и е нужно търпение, за да се премине задръстването, разказаха те. Тапата се усилва и заради силния трафик извън столицата в петък вечер.", "date": "2019.08.23", "title": "Внимание! Задръстване на магистрала \"Тракия\" заради катастрофа"}
{"url": "https://www.24chasa.bg/novini/article/7620629", "text": "Албанската Агенция за контрол на храните днес забрани вноса на общо 387,1 тона месо от Бразилия, Канада и Кипър. Според агенцията 234,5 тона месо са върнати в страната на произход, а други 152,6 тона са в процес на връщане, информира  . Пратките бяха спрени по време на инспекции на храните, извършени на пристанище Дуръс, тъй като беше установено, че месото е опасно за консумация. „Върнати в страната на произход пет пратки от 107,24 тона свинско месо с произход от Бразилия, две с тегло около 53 тона с крайно местоназначение Косово, както и 74,946 тона свинско месо с произход Канада. Останалите, в процес на връщане, са свинско и телешко и раменни филета с произход от Бразилия и Кипър“, се казва в съобщение на Агенцията по храните. То също така посочва, че пратките не са имали ветеринарен сертификат като основен документ за безопасност на продукта и сертификати за анализ и е установено наличието на рактопамин, нерегистриран и забранен ветеринарномедицински продукт за употреба в Албания и ЕС.", "date": "2019.08.23", "title": "Албания забрани вноса на близо 400 тона месо"}
{"url": "https://www.24chasa.bg/novini/article/7620578", "text": "Китай заяви в петък, че ще наложи нови мита върху вноса на американски стоки на стойност 75 млрд. долара, като ще възобнови и митата върху американски автомобили, съобщава CNBC. Китайският държавен съвет заяви, че е решил да въведе налози, вариращи от 5% до 10% за стоки на стойност 75 млрд. долара, които ще влязат в сила на две части – от 1 септември и от 15 декември. Според информацията от държавния съвет ще бъдат наложени и мита от 25% върху вноса на американски автомобили и от 5% за вноса на автомобилни части и компонентни, считано от 15 декември, информира  Новите мита засягат 5078 продукта, като сред тях освен автомобили има и селскостопански продукти, суров петрол и малки самолети. Отвръщането на удара от страна на Китай става факт, след като по-рано този месец американският президент Доналд Тръмп изненадващо сложи край на временното примирие с Пекин и обложи вноса на китайски стоки с мита от 10% на обща стойност от 300 млрд. долара. Някои от тези мита в крайна сметка бяха отложени за декември с обяснението да не бъде засегнат сезонът на празничното пазаруване в края на годината, докато други стоки изобщо отпаднаха от списъка. „В отговор на реакцията на САЩ Китай беше принуден да предприеме мерки за противодействие“, се казва в съобщението на съвета в петък. От китайска страна изразяват надежда, че със САЩ ще се върнат към правилния път на консултации и ще разрешат различията помежду си, за да работят заедно за прекратяване на икономическите и търговските си търкания. Двете страни трябва да проведат търговски преговори в началото на следващия месец в САЩ след обсъжданията им в Шанхай през юли.", "date": "2019.08.23", "title": "Китай отвръща на удара на САЩ с нови мита за 75 млрд. долара"}
{"url": "https://www.24chasa.bg/novini/article/7620646", "text": "Седемнайсетгодишна израелка загина при експлозия на взривно устройство на окупирания Западен бряг на река Йордан тази сутрин. Нейният 46-годишен баща и 19-годишният й брат получиха тежки наранявания, предаде ДПА, цитирана от БТА. По-рано бе съобщено за трима ранени израелци. Нападението е било извършено край еврейското селище Долев, северозападно от Рамала. Израелски войници претърсват района. По улиците са поставени заграждения. Президентът на Израел Реувен Ривлин окачестви случилото се като \"ужасяващ терористичен акт\". Ислямисткото движение Хамас, което контролира ивицата Газа, приветства нападението като акт на съпротива срещу Израел, но не пое отговорност за него.", "date": "2019.08.23", "title": "Млада израелка загина при бомбен атентат на Западния бряг, нейни роднини са тежко ранени"}
{"url": "https://www.24chasa.bg/novini/article/7620676", "text": "В четвъртък следобед в бургаската болница му бе направена тежка операция със смяна на тазобедрената става от екип начело със светилото в травматологията проф. Андрей Йотов. Според медици 24 часа след такава интервенция е постижение за пациент да седне на леглото. Очакванията на лекарския екип били днес или утре да се изправи след което ще започне специална програма за рехабилитация. \"Нощта е минала спокойно, а следоперативното му състояние е стабилно и вероятно в неделя ще бъде изведен от интензивното отделение, но това ще реши лекарският екип\", каза д-р Апостолов. Според персонала на болницата Ламбо бил видимо в добро състояние на духа и даже пускал шегички. Мастера бе докаран на носилка в \"Бургасмед\" във вторник сутринта със счупена тазобедрена става след падане на хлъзгава тераса в хотел \"Приморско\", което наложи операцията му в Бургас. Специално за именития пациент по морето пристигна проф. Йотов, който в екип с лекари от \"Софиямед\" и \"Бургасмед\" извърши оперативната интервенция. Единият от вариантите бе да го преместят в София, но бе преценено, че е рисковано в това състояние да пропътува 400 км. до столицата. Ако в неделя Стефан Данаилов бъде преместен на общ режим от интензивното, в понеделник ще може да посреща посетители за свиждане. За среща със съпартиеца си за късния следобяд вече се уговорили лидерът на бургаската БСП Живко Господинов и депутатът Николай Тишев. Досега избягвали посещението в болницата, за да не притесняват актьора преди операция.", "date": "2019.08.23", "title": "Стефан Данаилов вече сяда на леглото след операцията"}
{"url": "https://www.24chasa.bg/novini/article/7620697", "text": "Болница беше евакуирана на остров Лерос, в източната част на Егейско море, докато пожарникарите се бореха с пожар, избухнал в района на Мерикия, пише електронното издание на вестник Kathimerini, като се позовава на местни медии. Заради стихията много хора не са могли да напуснат плажа в южната част на острова, предава \" \". Кметът на острова Михалис Колиас заяви, че се полагат усилия за овладяване на пожара, а плажуващите са информирани от властите, че трябва да останат на плажа поради съображения за сигурността им. Пожарникарите са били подпомогани от доброволци и от няколко самолета.", "date": "2019.08.23", "title": "Евакуираха болница на гръцкия остров Лерос заради пожар"}
{"url": "https://www.24chasa.bg/novini/article/7620699", "text": "Един от най-известните фермери в Южна България – италианецът Фабрицио Фрески, е бил задържан при акция на ГДБОП в Шишманци. Дон Домат, както е известен в региона, е бил уличен за финансови измами и за източване на еврофондове. Заедно с него са задържани още 5-има души от офиса му. Бизнесменът е освободен днес с парична гаранция, информриа  Фабрицио Фрески е италиански фермер, който отглежда домати у нас от 15 години. Към днешна дата обработваната от него площ е близо 30 000 дка, което го прави един от най-големите производители на домати в България.", "date": "2019.08.23", "title": "ГДБОП арестува италиански фермер за измами с еврофондове"}
{"url": "https://www.24chasa.bg/novini/article/7620710", "text": "Израелски политици нападнаха политиката на министър-председателя на страната Бенямин Нетаняху, свързана с нападенията в Западния бряг, пише вестник The Jerusalem Post. „Докато ние сме заети с Иран и границата с Газа, наши сънародници биват нападани и ранявани седмица след седмица в Юдея и Самария. Това трябва да спре\", коментира министърът на транспорта Безалел Смотрич, предава \" \". „Палестинската власт, която подтиква към терор, трябва да бъде премахната“, добави той. Министърът заяви и, че Палестинската автономия трябва да поеме отговорност за действията си и да се наложи израелския суверенитет над географската област Юдея и Самария. \"Атаката е шамар в лицето на правителството на Нетаняху, което избира да се откаже от сигурността на израелските граждани в полза на подкупите за Хамас и Палестинската автономия, които да му осигурят тишина до изборите\", каза лидерът на националистическта партия “Наш дом Израел“ Авигдор Либерман. \"В този труден момент сърцето ми е с ранените и техните семейства“, добави той. Друг опозиционен лидер, Амир Перец също атакува политиката на министър-председателя, твърдейки, че \"политиката на Нетаняху за управление на конфликти\" води страната до несигурност. „Когато всички усилия на премиера са насочени към политическото му оцеляване, той спира да вижда хората, очевидно той няма време за притеснение за сигурността на всички хора, навсякъде в Израел.“, добави той.", "date": "2019.08.23", "title": "Израелски политици обвиниха Нетаняху в бездействие след атаките в Западния бряг"}
{"url": "https://www.24chasa.bg/novini/article/7620716", "text": "Късно снощи Болсонаро събра на кризисно заседание редица министри, сред които тези на околната среда и на отбраната, в момент, когато международната общност настоява бразилското правителство да спаси най-голямата тропическа гора в света, предава БТА. Френският президент Еманюел Макрон заяви, че Болсонаро е излъгал, че е ангажиран с опазването на околната среда, и обяви, че Франция се противопоставя на спорното споразумение за свободна търговия между ЕС и южноамериканския търговски блок Меркосур. По данни на бразилския Национален институт за космически изследвания от началото на годината до 22 август в Бразилия са регистрирани 76 720 горски пожари - с 85 процента повече от същия период на миналата година. 52 процента от тях засягат Амазонка, където са унищожени над 1,8 милион хектара горски площи. Ирландия също заплаши да гласува против търговското споразумение ЕС-Меркосур, ако Бразилия не защити обхванатата от пожари Амазонска гора. \"Няма начин Ирландия да гласува за споразумението за свободна търговия между ЕС и Меркосур, ако Бразилия не спазва ангажиментите си за защита на околната среда\", каза ирландският премиер Лио Варадкар. \"Силно съм обезпокоен от рекордните равнища на разрушения, които са причинила пожарите в Амазонската гора тази година\", добави той. Правителството на Испания изрази безпокойството си от пожарите в Амазония и предложи на Бразилия помощта си за борбата с тях, предаде ТАСС. Мадрид е постоянен контакт с бразилското правителство и предложи съдействието си, каза говорителката на испанското правителство Исабел Селаа. Неколкостотин активисти природозащитници демонстрираха пред бразилското посолство в Париж, подобен протест имаше и в Лондон, където демонстрантите призоваха Болсонаро да защити тропическата гора в Амазония, предаде Ройтерс. Демонстрантите във френската столица носеха табели с надпис \"Болсонаро вън!\" Вчера Болсонаро реагира гневно на безпокойството заради пожарите в Амазония, изразено от Макрон и от генералния секретар на ООН Антониу Гутериш, и ги обвини, че се месят във вътрешните дела на Бразилия.", "date": "2019.08.23", "title": "Болсонаро обмисля да прати армията да\nгаси амазонските пожари"}
{"url": "https://www.24chasa.bg/novini/article/7620717", "text": "Бразилският президент Жаир Болсонаро е излъгал, когато е омаловажил безпокойството за климатичните промени на срещата на върха на Г-20 в Япония през юни, заяви днес кабинетът на френския президент Еманюел Макрон, предаде Ройтерс. Агенцията отбелязва, че с това конфронтацията между Бразилия и Франция по въпроса продължава, предава БТА. Елисейският дворец каза, че в този контекст Франция ще се противопостави на търговското споразумение между ЕС и страните от Южноамериканския общ пазар (Меркосур), който включва Бразилия, Аржентина, Уругвай и Парагвай. Вчера Макрон и генералният секретар на ООН Антониу Гутериш изразиха безпокойство от горските пожари в Амазония, но Болсонаро реагира гневно и определи това като намеса. ЕС и Германия подкрепиха призива на Макрон пожарите в Амазония да бъдат включени в програмата на срещата на върха на Г-7 в края на седмицата във Франция, предаде Асошиейтед прес. Говорителката на Европейската комисия Мина Андреева заяви днес, че ЕК \"е сериозно обезпокоена. Амазония е най-голямата дъждовна гора в света и в нея се съдържат една десета от световните биологични видове\". Комисията приветства инициативата на Макрон, каза Андреева и отбеляза, че \"усещането за спешност (на ситуацията) е основателно\". Тя обяви, че ЕС е готов да помогне и може в частност да предложи на Бразилия и Боливия достъп до спътниковата си система. Търговското споразумение на ЕС със страните от Меркосур ги задължава да спазват Парижкото споразумение за климата и екологичните стандарти, заяви Андреева. Германският правителствен говорител Щефен Зайберт каза пред репортери, че канцлерът Ангела Меркел смята пожарите за \"шокиращи и криещи заплаха\". Великобритания е сериозно обезпокоена от пожарите в амазонската дъждовна гора, а премиерът Борис Джонсън ще използва срещата на върха на Г-7, за да призове за възстановяване на фокуса върху опазването на природата, заяви днес кабинетът му. \"Премиерът е сериозно обезпокоен от разрастването на пожарите в амазонската дъждовна гора и последствията от трагичната загуба на тези ценни хабитати\", каза негова говорителка. Финландия, която е ротационен председател на ЕС, призова днес съюза да обмисли възможността да забрани достъпа на бразилското говеждо месо до пазарите си заради причинените от пожарите опустошения на амазонската дъждовна гора. \"Финансовият министър Мика Линтиля осъжда унищожаването на амазонските дъждовни гори и предлага ЕС и Финландия спешно да разгледат възможността да бъде забранен вносът на говеждо от Бразилия\", заяви финландското министерство на финансите. Финландският премиер Анти Рине посочи, че пожарите в Бразилия са \"заплаха за цялата планета\", предаде ДПА. Самият Болсонаро вчера отхвърли препоръките отвън във връзка с поредицата пожари, бушуващи в Амазония. \"Бразилското правителство остава отворено за диалог, основаващ се на обективни данни и взаимно уважение\", написа той в Туитър.", "date": "2019.08.23", "title": "Париж: Болсонаро е омаловажил тревогата за промените в климата на срещата на Г-20"}
{"url": "https://www.24chasa.bg/novini/article/7620721", "text": "Усилията в борбата с маларията, която върлува най-вече в Африка, са достигнали мъртвата точка от две години, предупреди Световната здравна организация (СЗО), цитирана от Асошиейтед прес и Франс прес, предаде БТА. СЗО призова да се инвестират много средства за създаване на по-ефикасна ваксина. \"Светът е на кръстопът - заяви директорът на Глобалната програма на СЗО за борба с маларията Педро Алонсо. - Реализираният през последните няколко десетилетия исторически напредък е на път да бъде забавен.\" Той отбеляза, че СЗО се изказва недвусмислено в полза на изкореняването на маларията, но че при сегашните възможности е малко вероятно това да бъде осъществено. Светът не е на правилния път за постигане на поставената през 2015 г. цел - през 2030 г. случаите на малария и предизвиканите от болестта смъртни случаи да бъдат намалени с 90 на сто. В нов документ на експертна група на СЗО се посочва, че след напредъка, свързан с намаляване на случаите на малария и на дължащите се на болестта смъртни случаи, се наблюдава стагнация. Експертната група смята, че 34 милиарда долара трябва да се инвестират до 2030 г., за да се разработят нови средства за борба с маларията, включително ваксини.", "date": "2019.08.23", "title": "СЗО призова да се инвестират 34 милиарда долара в борбата с маларията"}
{"url": "https://www.24chasa.bg/novini/article/7620725", "text": "Привърженици на продемократичното движение в Хонконг образуваха днес живи вериги от двете страни на градското пристанище, вдъхновени от протестите в балтийските страни срещу съветската власт преди 30 години, предаде Асошиейтед прес. Първо демонстрантите се хванаха за ръце, а след това мнозина включиха светлините на мобилните си телефони и ги вдигнаха, за да пресъздадат верига от бели светлини върху нощния силует на града, предава БТА. Организаторите се надяваха, че веригите, които повториха маршрута на три линии на метрото в града, ще се разпрострат на дължина от 40 километра. Проявата беляза поредния ден от продължаващите 11 седмици протести, започнали с призиви за отхвърляне на вече замразения законопроект за екстрадиция в Китай и разраснали се с включването на искания за демократично управление и независимо разследване на случаите на проявено от полицията насилие по време на демонстрациите.", "date": "2019.08.23", "title": "Протестиращите в Хонконг направиха живи вериги, 11 седмици зоват за демокрация (Снимки)"}
{"url": "https://www.24chasa.bg/novini/article/7620674", "text": "Твърде много млади жени бяха изнасилвани и брутално убивани в последните години и твърде много техни насилници отърваха доживотните присъди. Всичко това с любезната подкрепа на българския парламент, който упорито не желае да промени съответния текст в наказателния закон. Вратичка, която дава обидна привилегия на жестоки психопати за сметка на почернените близки на жертвите. Тази година протестите в Сливен са за 7-годишната Кристин, умъртвена от младия рецидивист Мартин. Той направи пълни самопризнания, с което законът задължава съда да намали присъдата му с една трета. Това в България означава, че дори и да бъде осъден на 30 години, вместо доживот, психопатът ще излезе на свобода след 20, за да намери навън следващата си жертва. Миналата година протестите и подписките бяха след убийството на журналистката от Русе Виктория Маринова. И психопата, с когото тя се сблъска по време на крос, отърва тежката присъда. За тези 12 месеца оттогава депутатите не направиха нищо в защита на близките на жертвите, но приеха десетки други калпави закони, които постоянно поправят. Преди Кристин и Виктория имаше и други протести. И рецидивистът със 7 присъди, който умъртви жестоко красивата студентка Вероника от Велико Търново се възползва от депутатското нехайство. А преди него и този, който отвлече и уби малката Мирослава от Перник. Интересно дали след дългата лятна ваканция депутатите ще се вземат в ръце, за да прекратят задушаващата несправедливост, или ще се наложи и този проблем да се решава с протести?", "date": "2019.08.23", "title": "Стига депутатска милост за жестоки убийци!"}
{"url": "https://www.24chasa.bg/novini/article/7620753", "text": "Премиерът Бойко Борисов, вицепремиерът Красимир Каракачанов и министърът на финансите Владислав Горанов откриха в курорта „Албена” на най-голямата мултифункционална конферентна зала в региона „Перуника хол”. Така започват тържествата на ваканционното селище послучай 50-годишнината от създаването му. \"50 години \"Албена\" продължава да бъде пример. Няма презастрояване, има целогодишни туристи. Правим всичко възможно да осигурим инфраструктура. Затова да 2021 г. навсякъде ще се строи \"Хемус\", а някои отсечки ще бъдат и пуснати. \"Само може да се зарадваме и да разгледаме\", каза премиерът на влизане в залата. \"Перуника Хол\" се намира на мястото на досегашния боулинг център. Мултифункционалната зала е най-голямата в региона, капацитет над 1000 места, съобщиха от комплекса. Тя е предназначена за конгресни събития, концерти, спортни прояви. Проектът е дело на архитект Владимир Попов, а интериорният дизайн - на френската специалистка Кристин Борела. Тържествата продължават утре – 24 август. Това е денят, в който курортът Албена е официално открит и посреща първите си туристи. Ръководството на комплекса кани на празничен коктейл от 18 часа в зала „Перуника Хол“ бивши служители, партньори, приятели, колеги. Гости ще бъдат министър Николина Ангелкова и министър Нено Димов. Вечерта от 20 ч., на откритата сцена до хотел „Добруджа“, гостува Софийската опера и балет с мюзикъла \"Mamma Mia\". Входът е свободен. За юбилея ще има и празнична заря.", "date": "2019.08.23", "title": "Борисов: Аз имам един ангажимент към Албена и Варна – АМ „Хемус”, и го изпълнявам (Видео)"}
{"url": "https://www.24chasa.bg/novini/article/7620796", "text": "В събота през нощта ще бъде извършено миене на транспортния тунел на „Люлин“ и той ще бъде затворен, съобщиха от Столична община. От 24.00 часа на 24.08.2019 г. до 05.00 часа на 25.08.2019 г. се забранява влизането на пътни превозни средства по бул. „Царица Йоана“ в участъка от бул. „Д-р Петър Дартлиев“ и бул. „Вардар“. Ще бъде направена организация във връзка с миенето на транспортния тунел. Дейностите се изпълняват през нощта с цел да не се пречи на движението.", "date": "2019.08.23", "title": "Затварят тунела на \"Люлин\" в столицата тази нощ"}
{"url": "https://www.24chasa.bg/novini/article/7620833", "text": "Парижката прокуратура започна разследване, за да установи дали покойният американски финансист Джефри Епстайн е извършил сексуални престъпления на френска територия или срещу френски граждани, по-конкретно непълнолетни, предадоха Франс прес и Ройтерс, цитирани от БТА. 66-годишният Епстайн беше арестуван на 6 юли в Ню Джърси, където частният му самолет кацна на връщане от Париж. Той притежаваше жилище във френската столица на луксозния столичен булевард \"Фош\" близо до Триумфалната арка. Епстайн бе намерен мъртъв в килията си на 10 август. Според доклада на аутопсията смъртта му се дължи на самоубийство чрез обесване. В края на миналия месец неправителствената организация \"Застрашена невинност\" сезира прокуратурата след задържането на Епстайн в САЩ, а на 12 август, два дни след смъртта му, публикува открито писмо с призив прокурорът на Париж да започне разследване. Вчера организацията заяви, че е получила десет свидетелства, главно на жертви на деяния, извършени на френска територия и свързани с Епстайн. Освен това в свидетелски показания от 2011 г., които неотдавна бяха публикувани в САЩ, тъжителка обвинява Епстайн, че е извършил сексуални злоупотреби със съвсем млади французойки, които му били изпратени като \"подарък-изненада за рождения ден\".", "date": "2019.08.23", "title": "Разследват дали Епстайн е извършил сексуални престъпления във Франция"}
{"url": "https://www.24chasa.bg/novini/article/7620839", "text": "\"Ще ви върнем обратно\", каза Джонсън в отговор на журналистически въпрос какво е посланието му към незаконните мигранти, след като британските власти прехванаха плавателен съд с такива хора край южните брегове на Англия, предава БТА. \"На Великобритания не трябва да се гледа като на място, където човек автоматично може да дойде и да нарушава закона с опит да влезе незаконно\", заяви премиерът.", "date": "2019.08.23", "title": "Джонсън: Великобритания ще връща обратно незаконни мигранти в Ламанша"}
{"url": "https://www.24chasa.bg/novini/article/7620288", "text": "Вълната от подкрепа към единствения кандидат за главен прокурор Иван Гешев не спира. Днес Висшият съдебен съвет (ВСС) публикува нова порция становища \"за\" неговата номинация. С положителни позиции за Гешев са излезли полицията в Стара Загора и следствието в Бургас. \"Проявяваните от страна на г-н Гешев професионализъм, компетентност и твърдо отстояване на върховенството на закона способстват за допълнителна мотивация на полицейските служители в ежедневната дейност, както и за повишаване на общественото доверие в институциите\", гласи становището на Областната дирекция на МВР в Стара Загора, подписано от началника й старши комисар Стоян Стоянов.  Това е десетата положителна позиция, която ВСС получава за Гешев от структури на МВР. По-рано подкрепа засвидетелстваха от СДВР, Главна дирекция \"Национална полиция\", както и ръководствата на ОДМВР във Видин, Варна, Плевен, Велико Търново и други. Магистрати и служители от следствието на Бургаската окръжна прокуратура пишат, че разтревожени от оказване на натиск върху членовете на ВСС при избора на нов главен прокурор на 24 октомври. \"Кандидатурата на Гешев е опит да се продължи реформата в прокуратурата, започната от Сотир Цацаров\", се казва в позицията на бургаското следствие.", "date": "2019.08.23", "title": "И полицията в Стара Загора и следствието в Бургас подкрепят Гешев за главен прокурор"}
{"url": "https://www.24chasa.bg/novini/article/7620312", "text": "Кабинетът на президента Маитхрипала Сирисена заяви, че той е оставил срока на извънредното положение да изтече, след като не е подписал нов указ за продължаването му с още месец, предава БТА. Извънредното положение даваше на армията и полицията разширени правомощия да арестуват и задържат заподозрени. За атентатите срещу трите църкви и трите хотела във и около столицата Коломбо и в източния град Батикалоа бяха обвинени две местни мюсюлмански групировки. В нападенията взеха участие седем атентатори самоубийци. Други двама атентатори се самоубиха, единият след неуспешен опит да извърши атака, а другият, който беше жена, за да не бъде заловена.", "date": "2019.08.23", "title": "Шри Ланка отмени въведеното след атентатите на Великден извънредно положение"}
{"url": "https://www.24chasa.bg/novini/article/7620304", "text": "Ветеринари в Кения успешно взеха яйцеклетки от двата останали женски екземпляра северен бял носорог, предаде Франс прес. Това е важна крачка към спасяване на вида от изчезване. Науката е последната надежда за спасяване на северния бял носорог - единия от двата подвида бял носорог, след като последният мъжки екземпляр Судан умря миналата година на 45-годишна възраст в резервата \"Ол Педжета\" в Кения, предава БТА. Двете женски - 30-годишната Наджин и дъщеря й, 19-годишната Фату живеят в същия резерват, където взети яйцеклетките им. Нито една от двете женски не може да доведе бременност до термина. Но от няколко години консорциум от учени и специалисти в съхраняването на фауната се опитва да спаси северния бял носорог, използвайки новаторски методи в размножаването. \"Взехме 10 яйцеклетки - по 5 от Нанджин и Фату - заяви проф. Томас Хилдебранд от института \"Лайбниц\" за изследвания на животни в Берлин. - Методът за взимане и нужното за целта оборудване бяха разработени, като тръгнахме от нулата.\" Взетите яйцеклетки, които не могат да бъдат замразени, бяха незабавно изпратени в специализирана лаборатория в Италия, за да бъдат оплодени със сперматозоиди от четири мъжки екземпляра от вида, които вече не са между живите.", "date": "2019.08.23", "title": "Учени взеха яйцеклетки от застрашения от изчезване северен бял носорог"}
{"url": "https://www.24chasa.bg/novini/article/7620318", "text": "Задържаха 19-годишно момиче да шофира след употреба на три вида наркотик в Хасково, съобщиха от полицията. Тази сутрин, автопатрул е спрял за проверка на улица „Балатон“ лек автомобил, шофиран от девойката. От теста е станало известно, че момичето управлява след употреба на амфетамин, метаамфетамин и канабис. Отказала е кръвна проба, като е образувано е бързо производство.", "date": "2019.08.23", "title": "Хванаха 19-годишна шофьорка, надрусана с три вида дрога в Хасково"}
{"url": "https://www.24chasa.bg/novini/article/7620356", "text": "Президентите на Турция и Русия Реджеп Тайип Ердоган и Владимир Путин са обсъдили по телефона ситуацията в Сирия, съобщиха Ройтерс и ТАСС. Ердоган е заявил пред Путин, че нападенията на сирийската армия в Северозападна Сирия причиняват хуманитарна криза и застрашават националната сигурност на Турция, съобщи турското президентство. Турският президент е посочил още, че нападенията нарушават примирието в Идлиб и вредят на усилията за мирно уреждане в Сирия, предава БТА. По информация от Кремъл в телефонния разговор, проведен по инициатива на турската страна, е било обсъдено също създаването на конституционна комисия в Сирия. Путин и Ердоган са разговаряли и по въпроси, касаещи координацията помежду им за стабилизиране на обстановката в зоната за деескалация в сирийския град Идлиб, съобщи още пресслужбата на Кремъл", "date": "2019.08.23", "title": "Путин и Ердоган се чуха по телефона, обсъдиха Сирия"}
{"url": "https://www.24chasa.bg/novini/article/7620357", "text": "Военен кораб на САЩ беше изпратен днес да премине през Тайванския проток, който е източник на търкания в отношенията с Китай, предаде Ройтерс. \"Транзитното преминаване на кораба през Тайванския проток демонстрира ангажимента на САЩ за свободен и отворен индо-тихоокеански регион\", заявиха американските военни. По техни данни изпратеният кораб е \"Грийн бей\", плаващ десантен док. Широкият 180 км Тайвански проток отделя самоуправляващия се Тайван от Китай, който претендира за острова като към неделима част от своята територия, предава БТА. Военните на Вашингтон увеличават честотата на плаванията през стратегическия морски път въпреки съпротивата на Китай, отбелязва Ройтерс.", "date": "2019.08.23", "title": "Американски военен кораб премина през спорни води в Тайванския проток"}
{"url": "https://www.24chasa.bg/novini/article/7620340", "text": "Председателят на Народното събрание Цвета Караянчева присъства на откриването на рудник „Ада тепе“ в Крумовград, съобщиха от пресцентъра на Народното събрание. Това е първият изцяло новоразработен рудник в България през последните четири десетилетия. Обектът отговаря на най-строгите екологични норми, като създадените нови работни места са заети почти изцяло от местни хора, подчерта Цвета Караянчева. По думите й служителите на предприятието получават отлична възможност да се развиват професионално, да осигурят по-добро бъдеще за децата си, с достойнство и свобода да избират собствената си съдба. Председателят на парламента посочи, че добрите работни места, които осигуряват сигурност, устойчивост и шанс за израстване, са много по-ценни от златото, което ще се добива в рудник „Ада тепе“. Цвета Караянчева пожела на местната общност Крумовград да се нареди сред общините с най-високи доходи, а на инвеститорите – да се превърнат в пример за социално и екологично отговорна компания.", "date": "2019.08.23", "title": "Караянчева: Добрите работни места са по-ценни от златото, което ще се добива в „Ада тепе“ (Снимки)"}
{"url": "https://www.24chasa.bg/novini/article/7620365", "text": "Турският външен министър Мевлют Чавушоглу заяви днес, че Турция няма да напусне наблюдателен пост в сектор в северозападната част на Сирия, близо до провинция Идлиб, върху който сирийският режим си върна контрола, предават АФП и БТА. Ние не сме там, защото не можем да си тръгнем оттам, а защото не искаме да си тръгнем оттам, подчерта Чавушоглу на пресконференция по време на посещение в Ливан, като увери, че турските войници не са \"изолирани\".  Чавушоглу изрази безпокойство във връзка с процеса за завръщане на сирийските бежанци в Сирия, съобщава Анадолската агенция, като цитира изказване на министъра на пресконференция в Бейрут след разговори с ливанския му колега Джебран Басил. Чавушоглу изтъкна, че международната общност трябва да проявява по-голяма чувствителност по въпроса за посрещане на основните нужди на завръщащите се в Сирия бежанци. Ние може да организираме съвместен форум с Ливан, Йордания и Ирак за това какви неща трябва да се направят при връщането на сирийците в Сирия. Може да поканим и международната общност, каза турският външен министър. Чавушоглу припомни също, че Турция извършва проучвания със сондажни кораби в Източното Средиземноморие. Той посочи, че Турция ще защитава докрай правата на СКТР /Севернокипърската турска република, призната само от Анкара - бел.ред./ и на кипърските турци. Нито едно споразумение, в което не участват кипърският турски народ и Турция, няма валидност, добави той. Кипър реагира остро на турските проучвания за въглеводороди в Източното Средиземноморие. Кипър смята този район за своя икономическа зона и заявява, че проучванията нарушават суверенните му права. Европейският съюз подкрепя позицията на Кипър. В средата на юли Брюксел прие серия от политически и финансови мерки, целящи да санкционират Анкара заради сондажните дейности, извършвани незаконно от Турция в кипърски териториални води въпреки предупрежденията. Турция от своя страна отхвърля споразуменията на Кипър с другите средиземноморски страни за морските икономически зони.", "date": "2019.08.23", "title": "Чавушоглу: Турция няма да напусне  северозападната част на Сирия"}
{"url": "https://www.24chasa.bg/novini/article/7620385", "text": "Московски съд удължи досъдебното задържане на бившия американски морски пехотинец Пол Уилан, когото Русия обвинява в шпионаж, до края на октомври, съобщава Ройтерс като се позовава на информация на агенция „Interfax”. Уилън, който беше задържан в Москва миналата година, отрече обвиненията и заяви, че делото срещу него е политически мотивирано, предава \" \". Ако бъде признат за виновен, той може да получи присъда от до 20 години в затвора. По-рано Уилан заяви, че докато е бил в ареста е бил малтретиран от властите.", "date": "2019.08.23", "title": "Руският съд ще задържи обявения в шпионаж Пол Уилан до края на октомври"}
{"url": "https://www.24chasa.bg/novini/article/7620375", "text": "Движението по Поморие – Слънчев бряг е затруднено заради верижна катастрофа между 3 автомобила край Поморие. Това съобщиха за   от Областното пътно управление. По информация на ОДМВР – Бургас инцидентът е станал около 13.30 часа, няма пострадали, нанесени са само материални щети. Пътният участък не е затварян за движение, но преминаването в района се осъществява с известно забавяне. От Областно пътно управление призовават водачите да се придвижват с повишено внимание и съобразена скорост в посочения участък.", "date": "2019.08.23", "title": "Верижна катастрофа между 3 коли край Поморие"}
{"url": "https://www.24chasa.bg/novini/article/7620386", "text": "Два нови случая на западнонилска треска у нас. Заразата беше потвърдена след изследвания от Центъра по заразни и паразитни болести. Болните са 2-годишно дете от Бургас и 64-годишен мъж от Монтана. Те имат възпаление на мозъка, информира  С новите болни, случаите на западнонилска треска в България вече са общо четири.                                                                                                                                                                                                                                                                                                                       ", "date": "2019.08.23", "title": "Два нови случая на западнонилска треска у нас"}
{"url": "https://www.24chasa.bg/novini/article/7620388", "text": "Aмepикaнcкият пpoизвoдитeл нa eлeктpичecки aвтoмoбили Теѕlа вoди пpeгoвopи c южнoкopeйcкaтa кoмпaния LG, зa дa я нaпpaви ocнoвeн изтoчник нa бaтepии зa зaвoдa cи в Шaнxaй. C тoзи xoд кoмпaниятa нa Илън Mъcк иcкa дa дивepcифициpa изтoчницитe, кoитo я cнaбдявaт c кoмпoнeнти зa пpeвoзнитe cpeдcтвa. B мoмeнтa ocнoвният дocтaвчик нa бaтepии зa кoлитe нa Теѕlа e япoнcкaтa Раnаѕоnіс. Бaтepиитe, кoитo aмepикaнcкият пpoизвoдитeл кyпyвa oт LG, щe бъдaт пъpвoнaчaлнo изпoлзвaнe зa кoлитe Моdеl 3, пpoизвeдeни в зaвoдa в Шaнxaй, пишe Rеutеrѕ, цитиран от  .", "date": "2019.08.23", "title": "Теѕlа щe кyпyвa бaтepиитe зa кoлитe oт зaвoдa cи в Шaнxaй oт LG"}
{"url": "https://www.24chasa.bg/novini/article/7620408", "text": "Петима души са задържани при специализирана операция за пресичане на незаконното разпространение и притежание на наркотици на територията на областната дирекция на МВР на 21 август, съобщиха от полицията.", "date": "2019.08.23", "title": "Арестуваха петима за наркотици при спецакция в Пловдив"}
{"url": "https://www.24chasa.bg/novini/article/7620407", "text": "Пожелавам ви още по-големи заплати, защото работниците са нашето бъдеще. Това заяви премиерът Бойко Борисов при откриването на първият новоразработен рудник за добив на злато през последните 40 години в България. На официалната церемония по откриването му в местността Ада тепе над Крумовград присъстваха още председателят на Народното събрание Цвета Караянчева, финансовия министър Владислав Горанов, Рик Хаус, президент и главен изпълнителен директор на фирмата инвеститор \"Дънди Прешъс Металс\" и Джонатан Гедман, председател на борда на директорите. Министър-председателят допълни, че през 2020 година средната работна заплата в новоткрития рудник ще бъде 2 700 лева. Борисов говори още за благоустрояването на градовете и привличането на повече инвеститори у нас. Премиерът каза, че изпълнението на редица програми на правителството, които допринасят за по-добрия облик на населените места. Като пример Борисов посочи ремонитте на пътя от Кърджали до Момчилград и до Крумовград. Вложените средства в инфраструктурата в региона са причина да дойдат големи инвестиции. Рик Хаус благодари на Бойко Борисов за подкрепата, която \"Дънди Прешъс Металс\" е получила при реализирането на проекта в Крумовград. \"Ние работим в страни в целия свят и можем да познаем кога от страна на правителството има усилия за подкрепа на нашата дейност. Смятаме, че България е една чудесна страна за инвестиции и това се дължи на благоприятния инвестиционен климат и на квалифицираните работници. Доказателство за моите думи е успехът, който бележим с нашата мина в Челопеч и открития рудник на Ада тепе\", заяви Рик Хаус. Той допълни, че проектът в Крумовград е бил припознат от Европейската комисия като случай на най-добра практика в биологично чувствителни райони.", "date": "2019.08.23", "title": "Бойко Борисов: Средната заплата в новооткрия рудник край Крумовград ще е 2 700 лв. (Обзор)"}
{"url": "https://www.24chasa.bg/novini/article/7620437", "text": "Трите големи европейски сили - Великобритания, Франция и Германия - трябва да останат единни по въпроса за Иран, заяви днес френски представител. Той каза това, докато световните сили се готвят да обсъдят отношенията с Техеран и други теми на срещата на върха на Г-7, предаде Ройтерс.\"Важно е да запазим формата Е-3 (Великобритания, Франция и Германия)\", каза представителят. Той допълни, че Франция очаква Великобритания да се придържа към обичайните си позиции, що се отнася до Иран и други въпроси, сред които климатичните промени и биоразнообразието. Малко е вероятно Лондон да промени позицията си по иранския въпрос на форума на Г-7 въпреки предвидената среща между премиера Борис Джонсън и президента на САЩ Доналд Тръмп, заяви днес британски дипломатически източник, предава БТА. \"Ние сме големи привърженици на Съвместния всеобхватен план за действие (споразумението с Иран за ядрената му програма). Смятаме, че е много важно Иран да не се сдобие с ядрени оръжия\", заяви дипломатът в навечерието на Г-7 в Биариц, където ще се срещнат Джонсън и Тръмп. \"Важно е то (споразумението) да се запази и не смятам, че ще откриете каквито и да било промени в позицията на британското правителство\", добави той. Източникът заяви, че е изключително важно Иран да изпълнява изцяло споразумението. Той смята, че Джонсън ще изслуша американската позиция, но радикални промени в подхода (на Великобритания) няма да има.", "date": "2019.08.23", "title": "Френски представител: Важно е Европа да остане единна по отношение на Иран"}
{"url": "https://www.24chasa.bg/novini/article/7620442", "text": "СДС няма да издига свой кандидат за кмет на София, но ще подкрепи достойна дясна кандидатура. Това коментира за  лидерът на сините Румен Христов. Първите разговори с ГЕРБ вече започват. Христов припомни, че с решение на Националния изпълнителен съвет СДС дава право на всяка общинска структура да определи с кои политически партии да участва в местните избори. БСП, ДПС и \"Атака\" са партиите, с които СДС е невъзможно да разговаря, подчерта Румен Христов. Виждаме, че вървим отново към блоково гласуване, ляво-дясно. Няма начин Съюзът на демократичните сили да бъде извън десните обединения и да търси дяснодемократични кметове и общински съветници. СДС ще подкрепи достойна дясна кандидатура, но ще имаме и кандидати за общински съветници, както и сега имахме\", каза той. Румен Христов участва в отбелязването пред мемориала край НДК в София на Деня почитане на паметта на жертвите на всички тоталитарни и авторитарни режими.", "date": "2019.08.23", "title": "СДС няма да издига кандидат за кмет на София, започва разговори с ГЕРБ"}
{"url": "https://www.24chasa.bg/novini/article/7619922", "text": "Двойно убийство поради спор за паркиране е станало снощи в град Хрисуполи, префектура Кавала, в Северна Гърция, съобщава \"Катимерини\". Според информацията 50-годишен мъж е застрелял двама свои съседи, 60-годишна жена и 40-годишния й син, предава БТА. Повод за убийството, както съобщава сайтът proininews.gr, цитиран от \"Катимерини\", е бил паркирането на камион от 40-годишната жертва. Майка му е влязла в словесен сблъсък с извършителя, след което, заедно със сина си, е отишла в дома на съседа си, където е извършено двойното убийство.", "date": "2019.08.23", "title": "Мъж застреля съсед и майка му в Гърция, скарали се за паркиране"}
{"url": "https://www.24chasa.bg/novini/article/7619974", "text": "Жълт код за вълнение на морето до 4 бала издава Националният институт по метеорология и хидрология, съобщиха от БТА. В страната днес не се очакват опасни метеорологични явления, но за крайбрежието на морето - в областите Добрич и Бургас, ще е ветровито и вълнението на морето ще се усили до 4 бала. За тези области Националният институт по метеорология и хидрология обявява за днес жълт код за високи вълни по морето, съобщиха от НИМХ. Оценката на вълнението на морето се прави по скала от 9 бала, разработена от Световната метеорологична организация /СМО/ при Организацията на обединените нации. При 0 бала морето е напълно спокойно, а височината на вълната е 0 метра. При вълнение от 4 бала, което по скалата на СМО се определя като умерено вълнение, морските вълни достигат до височина от 1,5 до 2,5 метра. Последната степен от скалата е 9-ата и тя е при изключително вълнение на морето, при което височината на вълните е до 14 метра.", "date": "2019.08.23", "title": "Опасен вятър довя 4 бала вълни на морето"}
{"url": "https://www.24chasa.bg/novini/article/7619920", "text": "\"И тук е България, не само на жълтите павета\", каза министър-председателят. \"Толкова години Ковачки и БСП работиха заедно, години наред. Ако държавната китайска атомна компания е близка на Ковачки, ако \"Росатом\" е близка до него, те просто в отчаянието си не знаят какво говорят тези хора. Една година труд съм вложил, за да докарам едновременно французи, руснаци, германци, за да можем да построим АЕЦ \"Белене\", коментира премиерът Борисов. \"След 10 години 5-и и 6-и реактор приключват своята дейност и тогава ще увиснем само на въглищата. Затова правим тази инвестиция с най-големите инвеститори в света - Америка, Франция, Германия, Русия, Китай и Южна Корея, а вие ме питате на Ковачки. От 13 заявления за строителство вие ме питате за Ковачки\", каза още Бойко Борисов. \"През март 2020 г. 2700 лв. ще бъде средната заплата в рудника край Крумовград. Стотици български граждани – мюсюлмани и християни работят в този рудник\", заяви Борисов и добави, че ще продължи работата за подобряване на заплащането. \"Всичко може би са минали по пътя Крумовград – Ивайловград – десетки милиони инвестиции в инфраструктурата на този регион, за да може да има милиардни инвестиции днес\". \"Желая ви още по-големи заплати, защото работниците са нашето бъдеще. Те носят брутния вътрешен продукт. Преди една седмица финансовият министър отчете 28 млрд. лв. износ\", каза още той. По думите му в България вече има високо технологична икономика.", "date": "2019.08.23", "title": "Борисов: Вложил съм 1 г. труд, за да докарам французи, руснаци, германци и да построим АЕЦ \"Белене\" (Видео)"}
{"url": "https://www.24chasa.bg/novini/article/7620023", "text": "Бившият румънски президент Траян Бъсеску (2004-2014) заяви, че подкрепя легализирането на проституцията с цел намаляване на явлението трафик на хора, съобщават румънски медии. Бъсеску критикува липсата на смелост у някои политици, които не се осмеляват да преодолеят съпротивата на Румънската православна църква и да предложат законопроект в тази посока, предава БТА. \"Мащабите на трафика на млади жени, особено от селата, са го превърнали в явление. (...) трябва да се предприемат действия за промяна на наказателната политика за подобни действия\", коментира снощи Траян Бъсеску пред телевизия Бе1. \"Има много нещастни мъже, които не могат да намерят партньорка и прибягват до подобни услуги; мисля, че е дошъл моментът да подложим на дискусия легализирането на проституцията като решение за намаляване на незаконния трафик на живо месо\", каза бившият президент. Той даде пример с Германия, Холандия и Белгия, където проституцията е легализирана и жените са защитени. Бъсеску критикува липсата на смелост у политиците в страната. \"От страх жертваме хиляди млади жени, които тласкаме под контрола на хаймани, на нещастници, които ги оставят без пари, без бъдеще и понякога - без живот\", каза още Траян Бъсеску. Той отбеляза, че Румъния е една от държавите \"доставчици на живо месо\" в Европа и трябва да бъде намерено решение за промяна на това положение.", "date": "2019.08.23", "title": "Бившият румънски президент Траян Бъсеску подкрепя легализирането на проституцията"}
{"url": "https://www.24chasa.bg/novini/article/7620021", "text": "Изпълнителният директор на \"Хюлет-Пакард\" (HP) Дион Уайслър се оттегля от поста си, съобщава \"Асошиейтед прес\", като се позовава на изявление на компанията. Според съобщението Уайслър, който оглави НР преди четири години, когато тя беше обособена като самостоятелна, напуска по семейни причини и ще се завърне в родната си Австралия, предава  . Напускането е предвидено за 1 ноември, но Уайслър ще остане в управителния съвет до провеждането на общо събрание на акционерите, което е насрочена за следващата година. Дион Уайслър се присъедини към Ейч Пи през 2012 година и стана главен изпълнителен директор през 2015 година, когато компанията отдели дейността си, свързана с персонални компютри и принтери, от разработването на бизнес софтуер. Той ще бъде заменен на поста изпълнителен директор от Енрике Лорес, който в момента ръководи подразделението за продажба на мастило за принтерите на НР. След съобщението за оттеглянето на изпълнителния директор на \"Хюлет-Пакард\" поевтиняха с 6 % до 17,22 долара за брой. Пазарната капитализация на компанията се изчислява на 28 милиарда долара.", "date": "2019.08.23", "title": "Шефът на \"Хюлет-Пакард\" подава оставка"}
{"url": "https://www.24chasa.bg/novini/article/7620047", "text": "Зенитно-ракетните системи С-400 са свалили осем мишени, имитиращи крилати ракети, летящи със скорост повече от 2000 км/ч на учения на полигона Ашулук (Астраханска област). Това се казва в съобщение на Западния военен окръг, разпространено в петък, предава ТАСС. „Съединенията на ПВО са отразили ракетен удар на условен въздушен противник, в качеството на който са били свръхзвуковите ракети-мишени „Фаворит“, които имат скоростни и маневрени характеристики на съвременни крилати ракети. В резултат от въздушния бой, всички осем въздушни мишени, летящи със скорост повече от 2000 км/ч, са били унищожени“, се отбелязва в съобщението, предава  . С-400 са отработили също отразяване на ракетен авиационен удар, но вече с помощта на електронни изстрелвания. На последния етап от маневрите зенитните артилеристи ще извършат комбиниран марш на разстояние 2000 км до мястото на постоянна дислокация в Ленинградска област. С-400 „Триумф“ (SA-21 Growler , според кодификацията на НАТО) е руска зенитно-ракетна система с голям и среден обсег. Предназначена е за поразяване на въздушни цели в условията на интензивно огнево и радиоелектронно противодействие. Разработени са в НПО „Алмаз“ в средата на 80-те години, а генералният им конструктор е Александър Лемански. Системата е приета на въоръжение на 28 април 2007 година. Държавната програма за въоръжаване предвижда да се закупят до 56 дивизиона С-400 до 2020 година, което ще позволи да бъдат превъоръжени 28 зенитно-ракетни полка в двудивизионен състав. Към момента в Русия са разположени 53 дивизиона С-400 в състава на 23 полка и два учебни центъра.", "date": "2019.08.23", "title": "ТАСС: С-400 са свалили мишени, летящи с повече от 2000 км/ч"}
{"url": "https://www.24chasa.bg/novini/article/7620057", "text": "Как се обяснява този нараснал интерес, коментира пред  Любомир Русанов, управител на компанията: “Има тенденция за нарастване на интереса към домейни \"точка.bg\", която е много хубава, защото в България малко изоставаме по този показател. Засега все още са по-популярни глобалните имена дотком, не толкова bg, но то постепенно си възвръща според мен да е най-популярното разширение в България. Все пак ние сме в България и е нормално BG домейнът да е най-популярен при нас. През последните две години ръстът на \"точка.bg\" е около 30%“.", "date": "2019.08.23", "title": "Защо нараства интересът към BG-домейните?"}
{"url": "https://www.24chasa.bg/novini/article/7620113", "text": "Задържан е мъж, откраднал мобилен телефон от лека кола в Каварна, съобщават от Областната дирекция на МВР-Добрич. Съобщението за кражбата е получено на 22 август, около 10,00 ч. от 50-годишна жена от град Каварна. По данни на тъжителя за времето от 10 до 10,30 ч.на 19 август, неизвестен извършител е проникнал в незаключен лек автомобил „Фолксваген”, и е откраднал мобилен телефон. След полицейски действия е установен е извършителят на деянието. За срок от 24 часа е задържан криминално проявен 22-годишен мъж от град Каварна. Работата по случая продължава в условията на досъдебно производство.", "date": "2019.08.23", "title": "Полицията задържа криминално проявен в Каварна"}
{"url": "https://www.24chasa.bg/novini/article/7620127", "text": "Според НАП ново отлагане на сроковете за привеждане на софтуерите за управление на продажбите (СУПТО) в съответствие с изискванията с Наредба Н-18 няма да има. Това стана ясно на работна среща между експерти на приходната агенция и производители, внедрители и ползватели на софтуер за продажби. Това съобщиха от пресцентъра на НАП. Заместник изпълнителният директор на НАП Пламен Димитров посочи, че в оставащите месеци до края на януари 2020 г., респективно до края на март, трябва да бъде направено необходимото за разработване, деклариране пред НАП и внедряване при търговците на СУПТО, съобразено с новите правила. На срещата присъстваха български представители на световни софтуерни компании, като за пореден път бе уточнено, че локалните внедрители могат да създадат и инсталират СУПТО, съобразно местните законови изисквания, без да се налага платформи като Microsoft, SAP, Oracle и други международни компании да се превръщат в софтуер за управление на приходите. В списъка на НАП за софтуер за продажбите вече има такива, разработени на основата на чуждестранни софтуерни решения. В рамките на общественото обсъждане ще бъдат коментирани някои текстове на наредбата, за да се улесни разбирането и прилагането й. Предстои изготвянето и на подробно указание от НАП за прилагането на нормативния акт, беше съобщено още на срещата. В следващите седмици предстоят нови срещи на екипа на НАП с различни професионални и браншови организации, както и с разработчиците на софтуер за продажби.", "date": "2019.08.23", "title": "НАП: Ново отлагане на Наредба Н-18 няма да има"}
{"url": "https://www.24chasa.bg/novini/article/7620121", "text": "Кметът на Две могили потвърди, че процедурата по изготвянето на списъците е направена така, че да се избегнат всякакви злоупотреби. Божидар Борисов, кмет на община Две могили каза: \"Тези стопанства бяха проверени не от един човек, а от комисия с участието и на ветеринарния лекар, който е на територията на общината. Трудно беше да се обиколят всички населени места и всички дворове\". Общината е една от малкото у нас със свой омбудсман. Заради клането на животните в личните стопанства има нарушени човешки права, твърди той. Получил е и сигнал. Йордан Борисов, омбудсман на община Две могили коментира: \"Има... един сигнал дойде... За съжаление човекът не си е написал името, може би го е страх, но е от общината. Той твърди, че правото му е нарушено за това, че не знае дали неговите три прасета са заразени или не. В Две могили с 12 населени места са изготвени списъците с подлежащите на компенсации. Унищожени 161 домашни прасета в 95 стопанства.", "date": "2019.08.23", "title": "Приключва срокът за компенсационните списъци за африканската чума"}
{"url": "https://www.24chasa.bg/novini/article/7620162", "text": "Президентът на Русия възложи да бъде направен анализ на степента на заплаха във връзка с тестовете в САЩ на нова модификация на крилата ракета и да се вземат мерки за подготовката на \"симетричен отговор\", предават ТАСС и БТА. Според съобщение на пресслужбата на Кремъл, разпространено днес, Путин е направил това на съвещание на руския Съвет за сигурност. \"Предвид създалите се обстоятелства възлагам на министерството на отбраната, министерството на външните работи и други ресорни ведомства да анализират нивото на заплаха, създавана за нашата страна от споменатите действия на Съединените щати, и да предприемат изчерпателни мерки за подготовката на симетричен отговор\", е казал Путин според съобщението.", "date": "2019.08.23", "title": "Путин: Ще имаме симетричен отговор на тестовете на новата ракета на САЩ"}
{"url": "https://www.24chasa.bg/novini/article/7620159", "text": "Не изключвам сигналите за бомби на летищата и медиите да са хакерска атака. Това каза в интервю за „Фокус“ Христо Смоленов, експерт по антитероризъм. „Нещата, които ние наричаме кибертероризъм същност са киберрекет“, обясни експертът. Според него удара по НАП е форма на киберрекет, а не на кибертероризъм. „Това не го прави по-малко опасен, напротив показа истинската същност и на тероризма. Това си е един глобален рекет, какъвто за съжаление ние помним от мътните години на прехода дето още не е завършил“, добави още Смоленов.", "date": "2019.08.23", "title": "Експерт по антитероризъм: Не изключвам сигналите за бомби да са хакерска атака"}
{"url": "https://www.24chasa.bg/novini/article/7620168", "text": "Във връзка с разпространената в публичното пространство информация за отказ на КЗК да разгледа сигнали, свързани с пазара на електрическа енергия, Комисията информира обществеността, че всички постъпили през последните месеци сигнали за проблеми на пазара на търговия с електрическа енергия по свободно договорени цени са присъединени и се разглеждат в рамките на производството за извършване на секторен анализ на електроенергийния пазар, което КЗК извършва в момента. Това се чете в мейл, изпратен до медиите. Всички твърдения в получените сигнали се проучват с цел събиране на достатъчно доказателства за наличието на конкурентни проблеми в сектора, които да дадат основание на Комисията да се самосезира в рамките на своята компетентност и при спазване целите на Закона за защита на конкуренцията (ЗЗК). С оглед неправилното представяне в общественото пространство на законовите ѝ функции, както и необоснованите твърдения относно обхвата на нейната компетентност, КЗК счита за необходимо да изясни правомощията, които са й възложени по силата на Закона за защита на конкуренцията и правото на Европейския съюз. Комисията е независим специализиран държавен орган, който прилага националното и европейското право на конкуренцията. Правомощията, с които Комисията разполага при изпълнението на своите функции, са изчерпателно предвидени в ЗЗК. КЗК не разполага с правомощия по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици. Недопустимо е вменяването на задължения и отговорности на КЗК, които са от компетентността на други държавни органи или органи на съдебната власт. В тази връзка, Комисията информира обществеността, че манипулирането на пазара за търговия на едро с електроенергия представлява нарушение на Регламент (ЕС) № 1227/2011г., който предвижда реда за наблюдение на търговията на едро и за разкриване на такива практики, и тяхното санкциониране. Съгласно Регламента, Агенцията за сътрудничество между регулаторите на енергия наблюдава търговската дейност на едро с енергийни продукти с цел откриване и предотвратяване на търговия, основана на вътрешна информация и манипулиране на пазара. В тази дейност тя си сътрудничи с националните енергийни регулаторни органи, какъвто в България е Комисията за енергийно и водно регулиране (КЕВР), която е натоварена със задължението да разследва и наказва тези нарушения. Според КЗК пазарните манипулации в обхвата на Регламент №1227/2011 биха могли да представляват и нарушение на конкурентните правила, поради което Комисията е предложила осъществяване на взаимодействие между двата регулатора чрез предоставяне на информация от КЕВР за всички случаи на инициирани производства за нарушение на Регламент (ЕС) № 1227/2011 с оглед образуване на производство по реда на ЗЗК. В тази връзка КЗК и КЕВР започнаха съвместна работа по изготвянето на правила за сътрудничество и обмен на информация между тях. За изпълнението на своите функции, Комисията разполага с изчерпателно предвидени в Закона за защита на конкуренцията правомощия за събиране на информация, сред които правото да изисква информация и веществени, писмени, цифрови и електронни доказателства. Комисията напомня, че съгласно ЗЗК всички физически и юридически лица, включително предприятия, сдружения на предприятия, държавни органи, органи на местното самоуправление и неправителствени организации, към които КЗК се обръща, са длъжни да й оказват съдействие и да предоставят пълна, точна и достоверна информация. В тази връзка, в рамките на извършвания секторен анализ, Комисията е изискала информация от подателите на сигнали, чрез изпращане на въпросници, което е един от законовите способи за събиране на информация за състоянието на конкурентната среда. За да бъде извършено обективно и пълно проучване на даден пазар, Комисията следва да събере първична информация за него именно от пазарните участници, въз основа на която да извърши анализ и преценка за наличието на евентуални антиконкурентни практики. Изискването на информация не следва да се интерпретира като прехвърляне на част от функциите на КЗК върху други лица, а като задължение за тяхното съдействие на Комисията при изпълнение на правомощията ѝ по ЗЗК. Освен от подателите на сигнали, за установяване на състоянието на свободния пазар на електроенергия, в производството по извършване на секторен анализ Комисията е изискала информация и данни от над 50 субекта, в това число участници на пазара (производители, търговци, БНЕБ ЕАД, ЕСО ЕАД и др.), компетентни държавни органи и браншови организации. В резултат на мащабното проучване е събрана и се анализира значителен обем информация, което ще позволи на Комисията да идентифицира евентуалните проблеми за конкуренцията в сектора. Предвид изказаните пред обществеността твърдения за наличие на картели и монополно положение, Комисията също разяснява, че картелите са тайни договорки между пазарните участници, чието разкриване е изключително трудно. Именно поради това ЗЗК предвижда правомощието на Комисията да извършва проверки на място, чрез които да бъдат събрани доказателства за наличието на подобни антиконкурентни договорки. За да бъдат такива проверки ефективни и да изпълнят своята цел, те трябва да бъдат внезапни и изненадващи за проверяваните предприятия. В този смисъл разгласяването в публичното пространство на сигналите, с които Комисията е сезирана, възпрепятства ефективното упражняване на правомощията ѝ за разкриване на тайни споразумения, които ограничават конкуренцията. Съгласно приложимото в страната право на конкуренцията, монополно е положението на предприятие, което по закон има изключителното право да извършва определен вид стопанска дейност. Монополното положение се предоставя само от Народното събрание със закон в случаите по чл. 18, ал. 4 от Конституцията на Република България. Нито ЗЗК, нито правото на ЕС забраняват монополното или господстващото положение на предприятията. Аналогично на Европейската комисия (ЕК), КЗК няма правомощия да прилага правилата на конкуренцията по отношение на самото пазарно положение на фирмите, без да е установена злоупотреба с това положение. Извършваният секторен анализ е поредното производство в рамките на постоянния мониторинг на електроенергийния пазар, осъществяван от КЗК в производства по секторни анализи, застъпничество за конкуренцията, оценка на концентрации, нелоялна конкуренция и антитръст. Само в сферата на антитръста (забранени споразумения и злоупотреби с господстващо или монополно положение), от началото на 2014 г. до настоящия момент Комисията е постановила над 30 решения в електроенергийния сектор. В близо 1/3 от тях са установени нарушения, а общият размер на наложените санкции от Комисията е над 23 млн. лева. Изложеното показва, че в рамките на предоставените й от закона правомощия Комисията е активно ангажирана със състоянието на конкурентната среда на електроенергийния пазар и полага всички необходими усилия, за да осигури защита и условия за разширяване на конкуренцията и на свободната инициатива в стопанската дейност. КЗК уверява обществеността, че след цялостна оценка на конкурентните процеси, Комисията ще направи изводи за състоянието на конкурентната среда, ще предложи подходящи мерки за подобряването ѝ и ще упражни предвидените в закона правомощия. При наличие на индикации за нарушения на антитръстовите правила, въз основа на доказателства, събрани по законоустановения ред, Комисията ще се самосезира за установяване на евентуално извършени нарушения по чл. 15 (забранени споразумения) и чл. 21 (злоупотреба с монополно или господстващо положение) на ЗЗК от страна на конкретни предприятия, участници на електроенергийния пазар.", "date": "2019.08.23", "title": "Комисията за защита на конкуренцията следи зорко свободния пазар на ток"}
{"url": "https://www.24chasa.bg/novini/article/7620174", "text": "Премиерът Бойко Борисов коментира след официалното откриване на рудника \"Ада Тепе\" край Крумовград написаното в \"Политико\", че България иска еврокомисар по земеделието в следващата еврокомисия. В момента Мария Габриел е еврокомисар по цифровизацията. \"Това, което искаме, са модерните ресори - киберсигурност, управление на IT технологии. Това сме го заявили преди месец и половина в мое лице пред ЕК. За какво ти е ресор земеделие - там парите са разпределени за всички държави. Някой пуска тоя слух, за да каже после, че не са ни го дали. Омръзна ми от жълтите ви новини и измишльотините на тоя и оня. Ето, ясно и точно ви казвам - ресорът, който е сега, плюс разширение към него искаме\", каза още премиерът.", "date": "2019.08.23", "title": "Борисов за Мария Габриел: Искаме модерни ресори (Видео)"}
{"url": "https://www.24chasa.bg/novini/article/7620201", "text": "Министърът на отбраната Радж Сингх заяви в четвъртък, че Индия може да преразгледа съдържащия се в ядрената й доктрина ангажимент да не използва първа ядрени оръжия. Изявлението прозвуча на фона на засилени търкания със съседен Пакистан, който също притежава ядрен арсенал. Ситуацията по границата с Пакистан се изостри, след като Индия отне автономията на щата Джаму и Кашмир с предимно мюсюлманско население. Неотдавна министърът на отбраната бе потвърдил, че Индия държи на дългогодишните си ангажименти да не употребява първа ядрени оръжия в случай на военен конфликт. По-късно обаче той се запита колко може трае този ангажимент. И заяви пред журналисти, че Индия спазва все така строго ядрената си доктрина, но в бъдеще това ще зависи от ситуацията. Той отправи сигнал, че ангажиментът Индия да не използва първа ядрени оръжия не е нито абсолютен, нито перманентен - подразбиране, че в случай на конфликт нищо не би накарало Индия да го следва и занапред. Сингх говори на ядрения полигон Покхран, където Индия осъществи доста на брой ядрени тестове през 90-те. Това според експерти кара думите му да звучат особено тежко и при все че министърът само набеляза намерения за преразглеждане на доктрината, мнозина се замислиха сериозно за положението в региона. Той повтори същото в официалния си акаунт в Туитър, а индийската правителствена осведомителна агенция цитира министъра в емисията си. Прочее, изявлението на Сингх може да се разглежда като официална позиция на страната. Индийските власти виждат сигурността застрашена от ескалацията на конфликта със съседен Пакистан. Хиляди жители на индийската част от Кашмир са останали без връзка с външния свят - телефонните линии са прекъснати, а интернет не работи. В провинцията е обявен комендантски час. Властите в Пакистан неведнъж са заявявали, че се страхуват от етнически прочиствания сред пакистанците, живеещи в зоната на конфликта. Армията е в повишена бойна готовност. За каква доктрина става дума? В разгара на студената война САЩ, Съветският съюз, Франция и Великобритания си оставяха правото първи да използват своя ядрен потенциал, в случай че конфликтът ескалира. Имаше два класически сценария за първи ядрен удар: 1. Страната, заплашена от поражение на бойното поле, ще употреби ядрени оръжия с тактическа цел, за да избегне поражение. 2. Една от страните ще нанесе превантивен удар, ако има основания да смята, че се подготвя такъв удар срещу нея. Превантивният удар трябва да цели унищожаване на по-голямата част от ядрения потенциал на противника. Обявила се за ядрена държава след успешни опити през 1998 г., Индия от самото начало отхвърли идеята за ядрен конфликт. Тя заяви, че формира собствени ядрени сили само за евентуален удар на възмездието, следователно може да се ограничи с по-скромен арсенал. По онова време Китай вече бе предложил доктрината за отказ от първи ядрен удар; Индия подкрепи тази инициатива. След първите си опити през 1964 г. Китай заяви, че никога и в никакъв случай няма да използва ядрени оръжия пръв. Иронията е, че Индия, изпитвала винаги страх от доминиращото положение на Китай в региона, не повярва докрай в добрите намерения на Пекин и тъкмо затова взе да развива ядрения си потенциал. Индия и Китай са всъщност единствените ядрени сили, поели ангажимент за ядрено ненападение. Преди време Северна Корея също заявяваше, че следва подобна доктрина, но после предупреди, че при нахлуване на САЩ и Южна Корея ще употреби ядрени оръжия. Най-близкият и най-проблемният съсед на Индия - Пакистан, винаги си е запазвал правото пръв да нанесе ядрен удар. Какви заплахи очертава индийското изявление? Според експертни оценки Индия притежава в момента около сто ядрени заряда, намиращи се в бойна готовност, и може да изготви доста бързо още толкова от готови комплектовъчни възли. Освен това Индия разполага днес с голям запас от балистични и крилати ракети, впечатляващ арсенал от прецизни боеприпаси, няколко сателита за космически снимки и широки възможности за вътрешно и външно разузнаване. Индия инвестира също така средства за развитие на собствена противоракетна система и купи скъпоструващи системи за ПРО от Русия и Израел. С други думи, Индия е добре въоръжена и готова да се откаже от политиката за ненападение. При това положение, смятат анализатори, за спусък може да послужи само политиката на Исламабад - и днес всички погледи са устремени към Пакистан и по-нататъшните му стъпки. \"Светът трябва сериозно да разгледа въпроса доколко е безопасен ядреният арсенал на Индия, контролирана от фашисткото, расистко правителство на (Нарендра) Моди, върл привърженик на идеята за ядрено превъзходство. Това е проблем, засягащ не само региона, но и целия свят\", написа в Туитър премиерът на Пакистан Имран Хан. Засега нито твърдата риторика на Пакистан към Делхи, нито ескалацията в Кашмир може да станат повод за ядрен удар. Страните живеят в конфликт вече десетилетия и криво-ляво контролират ситуацията. Експертите се опасяват от друго: многократно нарасналите възможности на Индия наред с напълно явната й готовност да се брани с всякакви средства ще накарат Пакистан да увеличава ядрения си потенциал. Затова в крайна сметка светът ще получи регион с оръжейна надпревара и с пръст върху ядреното копче. (БТА)", "date": "2019.08.23", "title": "Индия може да преразгледа ядрената си доктрина. Каква е заплахата за света?"}
{"url": "https://www.24chasa.bg/novini/article/7620194", "text": "Московски експерти приключиха прегледите на лекарите от здравните заведения в Архангелск, полагали грижи за пострадалите при експлозията на 8 август край село Ньонокса при тест на ракетен двигател, предаде ТАСС, цитирана от БТА. Местните власти съобщиха днес, че няма превишение на допустимите нива на радиация. Прегледани са общо над 110 души - медици, но също специалисти, шофьори и пилоти. Двайсет медицински служители са минали допълнителни проверки във Федералния медицински биофизичен център в Москва. Използван бе спектрометър, измерващ йонизиращите излъчвания. С подобна техника и методики бяха осъществени и изследванията в мобилната лаборатория в Архангелск, включващи ултразвуков преглед на щитовидната жлеза. В нито един случай не е установено радиоактивно замърсяване на тялото или дрехите. В мускулните тъкани на един от специалистите са открити минимални количества цезий-137, но експертите не намират връзка с участието му в ликвидирането на последиците от взрива в Ньонокса. Този изотоп може да е попаднал в организма му с храната, в която по принцип може да се натрупа - например в риба, гъби, водорасли, допълва ТАСС.", "date": "2019.08.23", "title": "Не откриха облъчване с радиация при лекарите от взрива край Архангелск"}
{"url": "https://www.24chasa.bg/novini/article/7619750", "text": "Алтернативният министър на външните работи на Гърция Йоргос Кумуцакос обвини по телевизия Скай бившето правителство на СИРИЗА в идеологическа търпимост и неспособност по отношение на миграционния проблем. Той заяви, че чужди граждани, на които окончателно е отказано убежище, не се откриват след това. \"Заварихме една пробита система и това не може да се поправи за един месец\", каза Кумуцакос. Той съобщи, че въпреки проблемите в петък в Турция са били върнати 15 чужденци. Преди десет дни още една група е била върната в трета страна, предава БТА. Кумуцакос каза, че турският посланик в Атина е обяснил, че Гърция не връща мигранти. Алтернативният министър обаче заяви, че и самата Турция не съдейства, като същевременно е увеличила мигрантските потоци след обявените от ЕС санкции през юли заради поведението й спрямо Кипър. Кумуцакос призова Турция да изкорени всички мрежи за трафик на мигранти на територията си. Алтернативният министър каза, че на остров Лесбос има 9 хиляди мигранти при капацитет от 3 хиляди, а на Самос - 6 хиляди при капацитет от 2 хиляди. Във вътрешността на страната центровете за настаняване също са на границата на възможностите си. По отношение на иранския танкер \"Адриан Даря 1\" Кумуцакос каза, че Гърция е показала солидарност със съюзниците си. Гърция ще изпълни ангажиментите си и корабът няма да може да пристигне в страната.", "date": "2019.08.23", "title": "Гръцки министър: Мигранти се губят след отказ на убежище"}
{"url": "https://www.24chasa.bg/novini/article/7619743", "text": "Шефът на Пентагона Марк Еспър потвърди смъртта на Хамза бин Ладен, син и посочен за наследник на основателя на терористичната мрежа \"Ал Кайда\" Осама бин Ладен, предаде АФП, цитирани от  \"Нямам подробности за това, но и да имах, не знам доколко бих могъл да споделя с вас\", каза Еспър в интервю за \"Фокс Нюз\". Хамза бин Ладен е убит на при въздушен удар, съобщиха в началото на месеца американски медии, които цитираха източници от разузнаването. Мястото и датата на смъртта не са известни. Хамза Бин Ладен, смятан за около 30-годишен, е публикувал по-рано аудио и видеопослания с призиви за атаки срещу САЩ и други държави. Само преди няколко месеца американското правителство обяви награда от 1 млн. долара за главата му.", "date": "2019.08.23", "title": "Пентагонът потвърди смъртта на сина на Осама бин Ладен"}
{"url": "https://www.24chasa.bg/novini/article/7619765", "text": "Астероидът Рюгу крие все по-малко тайни - нови негови снимки, направени от малкия френско-германски робот \"Маскот\" с размерите на кутия за обувки, ще помогнат на учените да опознаят формирането на Слънчевата система, предаде Франс прес. \"Маскот\" (Mobile Asteroid Surface Scout) бе изведен в космоса от японската сонда \"Хаябуса-2\", преди да кацне на 3 октомври 2018 г. на астероида Рюгу, който е с диаметър едва 900 метра и се намира между Марс и Земята, предава БТА. Роботът направи не само измервания, но и поредица снимки по време на мисията си с продължителност 17 часа. Оттогава снимките са анализирани от учени. Различават се два вида скали - черни с грапава повърхност и бели с гладка повърхност. Това показва, че Рюгу се е образувал вследствие на сблъсък, смятат учени от Германския център по аеронавтика и астронавтика. Рюгу може да е формиран от две тела, които са се сблъскали помежду си, отдалечили са се едно от друго и след това са се слели под въздействието на гравитацията. Друга теория гласи, че в астероида се е блъснало небесно тяло. Това е станало причина за поява на два вида скали. Редица скали в Рюгу съдържат малки примеси със син или червен цвят. Става въпрос за материал, който е останал затиснат в скалата при формирането й. Той е сходен с редките примитивни метеорити, открити на Земята - въглеродните хондрити. \"Материалът е изключително примитивен - отбелязаха учените. - Това е първият материал в Слънчевата система. Не знаем как са се формирали планетите. Трябва да открием малки тела, онези най-ранни тела в историята на еволюцията, които ще ни помогнат да опознаем първите 10-100 милиона години от формирането на планетите.\" \"Маскот\" установи също липса на фини частици междупланетен прах по повърхността на астероида. Това може да се дължи на сблъсъци с други космически тела или на температурни промени.", "date": "2019.08.23", "title": "Астероидът Рюгу помага на учените да опознаят формирането на планетите (Видео)"}
{"url": "https://www.24chasa.bg/novini/article/7619800", "text": "Американското космическо ведомство реши да окаже чест на легендарната британска група \"Ролинг стоунс\", като кръсти марсианска канара на тяхно име пише в. \"Дейли мейл\". Когато космическият апарат на НАСА \"ИнСайт\" кацна на повърхността на Червената планета миналата година, той размести голям камък, който се изтъркаля настрани. Сега на учените им хрумна да го кръстят на името на бандата на Мик Джагър, което в буквален превод гласи \"търкалящи се камъни\", предава БТА. От НАСА съобщиха, че марсианската \"Скала Ролинг стоунс\" е чудесно попадение. Американското космическо ведомство винаги е целяло разширяването на аудиторията си, а бандата на Мик е любима на няколко поколения фенове. \"Ролинг стоунс\" благодариха на учените за оказаната им чест, като заявиха, че това ще бъде нов жалон в тяхната богата кариера.", "date": "2019.08.23", "title": "НАСА кръсти на името на \"Ролинг стоунс\"\nмарсианска канара"}
{"url": "https://www.24chasa.bg/novini/article/7619758", "text": "Португалското правителство е одобрило продажбата на още пет изтребителя Ф-16 на Румъния за сумата от 130 милиона евро, съобщава информационният сайт Зиаре, като се позовава на решение на правителството в Лисабон. Румънският парламент одобри закупуването на петте самолета преди лятната ваканция, припомня Зиаре. Румънският министър на отбраната Габриел Леш съобщи на 3 юли, че новите пет самолета ще имат същата конфигурация като останалите 12 изтребителя, закупени от Португалия. За закупените първоначално 12 изтребителя Ф-16, без пакета от допълнителни услуги и оборудване от правителството на САЩ, Румъния заплати на Португалия около 180 милиона евро, припомня БТА. Петте допълнителни самолета ще влязат в ефективите на Ескадрила 53 във военновъздушна база 86 Борча, където действат и първите 12 изтребителя. От лятото на тази година самолетите Ф-16 са сертифицирани, за да изпълняват функцията на въздушна полиция под командването на НАТО.", "date": "2019.08.23", "title": "Португалия одобри продажбата на още пет изтребителя Ф-16 на Румъния за 130 млн. евро"}
{"url": "https://www.24chasa.bg/novini/article/7619816", "text": "Човешка небрежност стана причина за пожар в къща в горнооряховското село Поликраище, съобщиха от пожарната във Велико Търново. Огънят лумнал преди обед в четвъртък и е унищожил 20 кв.м покривна конструкция, навес, прозорец. Огнеборците са успели да спасят сградата. Късо съединени подпали къща и овчарник в съседното село Самоводене. Сигналът е получен в 13:21 часа в Оперативен център Велико Търново от тел. 112. Изгорели са 25 кв.м от покрива на къщата, която е кооперативна собственост. Унищожено е домашно имущество и черна техника, както и 120 кв.м от овчарника. Трима огнеборци от Велико Търново са локализирали пламъците и са спасили от изпепеляване 220 кв. м от овчарника и 1 животно.", "date": "2019.08.23", "title": "Къщи и овчарник горяха във великотърновски села"}
{"url": "https://www.24chasa.bg/novini/article/7619815", "text": "Близо 6 кг наркотик са открити у жител на с. Гергини, Габровско, при акция на пловдивската и тамошната полиция. Това стана ясно на извънредна пресконференция в Пловдив.  63-годишният мъж от селото е бил задържан пред 2014 г. на граничен пункт \"Капъкуле\" за трафик на 11 кг хероин. За това е лежал 5 години в турски затвор, съобщи зам.-окръжният прокурор на Пловдив Галин Гавраилов. Дилърът е бил арестуван вчера. В колата му е открит 1 кг кокаин за над 120 000 лева. При претърсване на двора му в дупка, дълбока 40 см, са открити малко под 5 кг хероин, а в къщата му - незаконно притежавана пушка - 12-ти калибър и боеприпаси. Установено е, че мъжът има съучастници в Пловдив, които са били арестувани на 19 август. Това са две жени от ромски произход от кв. \"Столипиново\" и турски гражданин, временно пребиваващ у нас, който е съдружник във фирма за закуски в Пловдив. Чужденецът е с постоянна мярка за неотклонение \"задържане под стража\", тъй като у него са намерени 260 грама хероин и половин грам кокаин. За двете ромки, едната от които е фризьорка,  е определена парична гаранция от по 3 000 лева.", "date": "2019.08.23", "title": "Хванаха 5,7 кг дрога у лежал в турски затвор (Снимки)"}
{"url": "https://www.24chasa.bg/novini/article/7619818", "text": "Покойната поп звезда Майкъл Джексън има тайно завещание, което така и не било изпълнено след смъртта му, твърди бившият му мениджър Реймон Бейн, предаде “Индипендънт”, цитиран от  Според Бейн Джексън е написал завещание през 2006 г., което означава, че то анулира това от 2002 г. \"В това завещание той подробно описва как трябва да се запази и поддържа неговото наследство. Майкъл го написа пред нотариус и мен”, коментира Бейн. По думите й обаче тя не знае къде се намира въпросното тайно завещание и се надява то да се появи. “Всеки, който е познавал Майкъл знае колко методичен, сериозен и точен беше той. Надявам завещанието му от 2006 г. да бъде открито и изпълнено”, допълва тя. По думите й до момента няма нито едно дарение направено в името на Майкъл Джексън – нещо, което той много би желал. След смъртта на певеца през 2009 г. властта върху неговото състояние беше дадена на двама души, записани в завещанието от 2002 г. Отношенията между тях и семейството на Джексън са обтегнати и се водят дела. Пълномощниците на Джексън коментираха пред “Индипендънт”, че “Реймон Бейн няма право да действа от името на Майкъл Джексън, нито да използва неговото наследство за каквито и да било дарителски кампании или реклама”. Така и не става ясно къде се намира тайното завещание на поп иконата.", "date": "2019.08.23", "title": "Майкъл Джексън има тайно завещание, което така и не е изпълнено"}
{"url": "https://www.24chasa.bg/novini/article/7619835", "text": "Криминалисти от Габрово и Разград задържаха 56-годишен ало измамник, прибрал 4350 лв. от габровка по схемата за съдействие на полицията. На 5 август, 68-годишна жителка на Габрово е подала сигнал, че за времето от 15:30 до 16:30 часа предишния ден е станала жертва на телефонна измама. Чрез обаждания на домашния и на мобилния й телефони, неизвестен, представил се за полицейски служител, въвел жената в заблуждение, че се провежда полицейска операция за установяване на телефонни измамници. По време на разговора жертвата е инструктирана да пусне през терасата на жилището си пакет със значителна сума пари, уточниха от полицията. В хода на образуваното по случая досъдебно производство, в резултат на проведени оперативно-издирвателни мероприятия и процесуално-следствени действия, криминалисти от областната дирекция и от полицейското управление на Габрово, със съдействието на колегите им от ОДМВР – Разград са установили и задържали мъж на 56-години от София. Той е осъждан за извършени измами. Има данни, че е получил парите, предмет на престъплението - сума в размер на 4350 лева. След приключване на работата по цялостното документиране на случая, материалите ще бъдат предадени на прокуратурата.", "date": "2019.08.23", "title": "Спипаха изпечен ало измамник, ужилил габровка с 4350 лв."}
{"url": "https://www.24chasa.bg/novini/article/7619817", "text": "Цените на петрола може и да се възстановяват, но руският президент Владимир Путин предпочита да има вариант за всяка ситуация, залагайки на бюджет, който балансира при най-ниската цена на петрола от над десетилетие насам. „Путин се придържа към стегнатата финансова политика, притеснен от възможността за нови санкции и повтаряне на 2009 г., когато брутният вътрешен продукт се сви с близо 8%“, заяви Владимир Михлашевски, стратег към Danske Bank A/S, пред Bloomberg, предава  . Бюджетът за тази година ще е балансиран при цена на „черното злато“ от 49,20 долара за барел суров петрол, добиван в Урал. Това е и най-ниската задавана цена от над десетилетие насам, посочва Александра Суслина, бюджетен експерт към руската консултантска компания Economic Expert Group, която често съветва и правителството. Това поставя Русия на дъното на класацията сред останалите държави производителки по този показател. Досега тази година стойността беше дори под 42 долара за барел на фона на увеличени данъци, но и по-бавно отпускане на планираните правителствени разходи, посочва Кирил Тремасов, бивш служител на министерството на икономиката в Москва и настоящ директор на аналитичната компания Loko-Invest в Москва. За първите седем месеца на годината правителството отчита излишък от 3,4% от брутния вътрешен продукт – двойно на целта за цялата година. Но тъмната страна на фискалната предпазливост на Путин е отслабването на икономическия ръст, който спадна до 0,7% през първата половина на годината, под скромната цел на Москва от 1,3% за цялата година. „Никой не отрича, че Русия постави като приоритет дългосрочната фискална стабилност пред стимулирането на икономиката. Но налице е признак, че властите се готвят да разхлабят позицията си, за да стимулират растежа. Бъркането в петролните спестявания изглеждаше немислимо допреди едва няколко месеца, а сега е твърде възможно“, посочва Скот Джонсън, икономист на Bloomberg Economics. Според Суслина обаче увеличаването на държавните разходи няма да има голям ефект. „Така се случва в Русия, че парите, предназначени за стимулиране на икономическия ръст, не водят до какъвто и да е било растеж“, посочва тя пред Bloomberg.", "date": "2019.08.23", "title": "Путин залага на евтиния петрол в руския бюджет"}
{"url": "https://www.24chasa.bg/novini/article/7619846", "text": "Израел е нанесъл най-малко един въздушен удар по оръжеен склад в Ирак, съобщи в. \"Ню Йорк таймс\", цитиран от Франс прес. Високопоставен служител от разузнаването в Близкия изток заявил, че Израел е бомбардирал база, разположена северно от Багдад през юли, а двама американски представители посочили, че еврейската държава и нанесла няколко въздушни удара в Ирак през последните дни, пише вестникът, цитиран от БТА. През юли експлозии разтърсиха четири бази на проиранската групировка Хашд Шааби, противопоставяща се на американското присъствие в Ирак, припомня агенцията. Израел неколкократно е бомбардирал ирански мишени, разположени в Сирия, но разширяването на тази кампания към Ирак - където еврейската държава удари ядрения реактор в Осирак през 1981 г. - рискува да навреди на отношенията между Багдад и Вашингтон, отбелязва АФП. В сряда заместник-командващият шиитската групировка, Абу Махди ал Мухандес, който фигурира в черния списък на САЩ поради яростните му антиамерикански позиции, обвини американските сили, че са единствено отговорни за нападенията, извършени според него от \"агенти или в рамките на специални операции с модерни самолети\". Пентагонът отрича всякаква намеса. Лидерът на Хашд Шааби, Фалех Фаяд, вчера повтори обвиненията на своя заместник и уточни, че разследването продължава. По думите на Фаяд предварително разследване показало, че тези експлозии били планирани от чуждестранна сила, но разследването ще продължи, \"за да се установи с точност кой е отговорен и да бъдат взети съответните мерки\".", "date": "2019.08.23", "title": "Израел бомбардира Ирак"}
{"url": "https://www.24chasa.bg/novini/article/7619844", "text": "Следобед може да пуснем движението на леки коли, пътуващи към Кулата по АМ „Струма“, в участъка край Дупница, ако тестовете потвърдят безопасността на отсечката. Това съобщи председателят на Управителния съвет на Агенция „Пътна инфраструктура“ Георги Терзийски, който тази сутрин провери работата по разчистването на незаконно струпаните отпадъци под моста при 62-ри километър на автомагистралата, информират от пресцентъра на АПИ. От терена, собственост на пътната агенция - проектното съоръжение плюс два метра в страни от него, са премахнати боклуците натрупани неправомерно от собственика на цеха за преработка и изкупуване на вторични суровини. Остава обаче огромното количество смет натрупана на общински терен, който граничи с този на АПИ, а с това и опасността отново към обхвата на магистралата да се пренесат нерегламентирано боклуци. Терзийски посочи, че камионите на пътноподдържащите фирми са натоварени, но все още компетентните институции - РИОСВ-Перник и община Дупница, не са посочили къде може да се депонират отпадъците. Днес на затворената за движение отсечка край Дупница се правят тестове с тежкотоварни превозни средства. По този начин ще се установи дали е възможно в следобеда в платното за София, което е по-слабо засегнато от пожара, да се пуснат леките автомобили, пътуващи за Кулата. В посока София ще се преминава по Е-79. В неделя и понеделник, когато трафикът от Кулата към столицата е по-голям в участъка край Дупница по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни. На този етап движението на тежкотоварните превозни средства остава изцяло по Е-79. За повишаване на безопасността от 14 ч. днес до 20 ч. в събота - 24 август, превозните средства над 12 тона, пътуващи към Кулата, ще бъдат пренасочвани от АМ „Струма“ към Е-79 при пътен възел „Долна Диканя“. При пътен възел „Бобошево“ тежкотоварните камиони отново ще продължават пътуването си по автомагистралата. Обходният маршрут за всички останали превозни средства е от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно. Председателят на УС на АПИ Георги Терзийски съобщи, чe възстановяването на съоръжението от пожара започва. Аварийно-възстановителните дейности ще бъдат възложени по чл. 79, ал. 1, т. 4 от ЗОП. Стойността им е 1,5 млн. лв. без ДДС, а срокът им за изпълнение е 4 месеца. Днес бе проверено и съоръжението при 87-ми км на АМ „Струма“. Под него е премахната пътностроителната техника, която строителна фирма бе разположила неправомерно. Пространството под моста е почистено, така както е изискано от АПИ. Днес изтича срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица.", "date": "2019.08.23", "title": "Георги Терзийски: Следобед може да пуснем движението по „Струма“, ако потвърдим безопасността"}
{"url": "https://www.24chasa.bg/novini/article/7619288", "text": "Дали в случая не става дума за ядрена крилата ракета? На 8 август при експлозия на полигон в закритата зона край Северодвинск в северната част на Русия загинаха петима учени и двама военни. Повече подробности не са известни. Американски експерти от калифорнийския Център за изследвания в областта на разоръжаването “Джеймс Мартин” предполагат, че става дума за неуспешно изпитание на крилата ракета от типа “Буревестник”. Експертите от “Джеймс Мартин” са сред първите извън Русия, констатирали повишена радиоактивност след експлозията в началото на август. В туитър американският президент Доналд Тръмп написа за “неуспешно ракетно изпитание в Русия”. Заради експлозията на руската Skyfall (под това кодово име в НАТО обозначават руските крилати ракети) хората в непосредствена близост и по-надалеч били много загрижени. “Буревестник” бе представен за първи път през март 2018 г. от руския президент Владимир Путин. Но Москва и до момента не е съобщила каква точна е била ракетата, чиято боеспособност е била изпробвана в района на Архангелск. Държавната агенция за атомна енергия “Росатом” заяви единствено, че е било проведено изпитание на “експериментален ракетен двигател с изотопен източник на енергия”. Някои руски държавни медии съобщават, че е бил направен тест с радиоизотопен термоелектрически генератор (РТГ), наричан още атомна батерия. Само че - както посочват американските експерти, подобна система не може да освободи толкова много радиоактивна енергия, колкото “Буревестник”. Експертите от САЩ твърдят, че имат доказателство за това, че руснаците са провели несполучлив тест с крилата ракета. Те посочват, че полигонът край село Ньонокса е бил модернизиран едва през 2018-а. А преди това е бил в “много лошо състояние”. Ан Пелегрино от Центъра “Джеймс Мартин” казва, че в процеса на модернизацията са били инсталирани нови подвижни контейнери за защита от радиацията. Експертката посочва, че нейни колеги са виждали такива релсови конструкции на снимки и от два други полигона за изпитания на “Буревестник”: на стартовата площадка в Панково на остров Новая земля в Северния ледовит океан и на полигона Капустин Яр в района на Астрахан. Пелегрино казва, че с помощта на сателитни снимки е било установено, че след изпитанията на Новая земля руските военни са се изнесли оттам. Първоначално американците не са знаели къде ще се провеждат следващите изпитания. “Този момент изцяло го проспахме”, признава експертката. Но при прегледа на сателитните снимки от полигона Ньонокса специалистите веднага \"По-късно установихме, че изпитанията навярно не са били направени на сушата, а на плаваща платформа недалеч от брега”, отбелязва Пелегрино. Бившият морски офицер Александър Никитин казва пред “Дойче веле”, че полигонът е разположен в една част от руското вътрешно Бяло море, в която корабоплаването е ограничено. “В зоната има плаващи платформи, на които могат да се извършват всякакви изпитания, възможно е там да е бил извършен и въпросният опит, при който се стигна до експлозия”, посочва експертът по ядрена сигурност. Защо “Серебрянка” е бил там? Американските експерти открили на сателитните снимки и това, че в района на полигона Ньонокса се е намирал и корабът “Серебрянка”. Той е собственост на атомната агенция “Росатом” и служи за извозването на радиоактивни отпадъци. “Той бе използван и при отстраняването на последствията от предишните изпитания край бреговете на Новая земля”, казва Пелегрино. Тя е убедена, че подготовката за изпитанията е продължила една година. Това, че “Серебрянка” е бил закотвен дълго преди тестовете край брега, сочи, че военните са знаели за необходимостта от евентуално използване на кораба. Няколко дни след експлозията край Архангелск Норвегия регистрира повишение на радиацията. Това не е непременно основание за загриженост, заявява Пелегрино. Би могло да става дума и за промяна във фоновата радиация. Същевременно обаче експертката смята, че фактите говорят по-скоро за това, че инцидентът е станал при изпитания с миниреактор от типа на онзи, който е монтиран на “Буревестник”.", "date": "2019.08.23", "title": "Защо корабът “Серебрянка” за  радиоактивни отпадъци е засечен при загадъчната катастрофа до Архангелск?"}
{"url": "https://www.24chasa.bg/novini/article/7619831", "text": "САЩ не планират военно нахлуване във Венецуела и разработват най-вече планове за периода, след като президентът Николас Мадуро бъде отстранен от власт. Това заяви в четвъртък на южноамериканска конференция по отбраната началникът на Южното командване на въоръжените сили на САЩ адмирал Крейг Фалър, предаде ТАСС. \"Нямаме намерение да нахлуем във Венецуела. Работата ни е да търсим политически и демократични пътища\" за решаване на венецуелската вътрешнополитическа криза, а не да подготвяме военно нахлуване, каза адмирал Фалър на пресконференция след форума. Участниците са обсъдили според него ситуацията във Венецуела и предизвикателствата в сферата на сигурността, както и проблеми с хуманитарното подпомагане на бежанците. \"Южното командване фокусира усилия върху онова, което ще стане след Мадуро\", посочи той, цитиран от БТА.", "date": "2019.08.23", "title": "Американски военачалник: САЩ не планират военно нахлуване във Венецуела"}
{"url": "https://www.24chasa.bg/novini/article/7619858", "text": "Получателите на такива пенсии трябва през месеците януари и юли на съответната календарна година да се явяват лично пред официален орган в Турция за заверка на декларацията за живот. След заверката оригиналът на документа се изпраща до Националния осигурителен институт (НОИ), дирекция \"Европейски регламенти и международни договори\" на адрес: 1303, София, бул. \"Ал. Стамболийски\" 62-64. За да не се спират пенсиите на хората, документът трябва да е получен в срок до 10 февруари, когато той се отнася за първото полугодие. Срокът за подаване на декларациите за живот за второто полугодие на 2019 г. от хората, получаващи пенсии в Турция, беше до 10 август, сега се удължава до 27 август тази година. В случай на спиране на пенсията изплащането се възобновява след получаване в НОИ на въпросната надлежно заверена декларация за живот. Официални органи за заверка на декларациите са посланиците и консулите на България в Турция, турският Институт за социално осигуряване или други длъжностни лица, определени от турското вътрешно законодателство - община, кметство, областна управа, нотариус и т.н. Образец на декларацията за живот е достъпна на интернет страницата на НОИ в рубрика \"За потребителя\"/\"Формуляри\"/\"Формуляри и образци по регламенти\"/ \"Образци на декларация за продължаване изплащането на български пенсии на лица, живеещи в други държави\".", "date": "2019.08.23", "title": "Българските пенсионери в Турция могат да подават декларации за живот до 27 август"}
{"url": "https://www.24chasa.bg/novini/article/7619886", "text": "Учени от университета Куинс в Белфаст установиха, че идването на викингите в Ирландия е спасило местната цивилизация от бързо изчезване, съобщи Физ.орг. По-рано се смяташе, че с годините населението на острова постепенно се увеличавало. Специалистите обаче използвали алгоритъм за преценка на броя на жителите му въз основа на археологически находки. Оказало се, че ако викинги не се бяха преселили в Ирландия, загубите сред местното население щели да са по-големи, предава БТА. По мнението на учените, намалената численост на населението към 7-ми век може да е свързана с война, глад, чума или политическа криза. Викинги се заселили на острова през 10-и век, по време на упадъка на местната цивилизация. Макар да били по-малобройни в сравнение с коренните жители, викингите увеличили популацията си. Резултатите от генетични изследвания навеждат на мисълта, че днес във вените на много ирландци тече кръвта на викинги. През месец май бе оповестено, че учени от университета в Упсала, Швеция, открили следи от ДНК на хора, които първи са се заселили в Скандинавия преди 10 000 години. Те били прародители на други скандинавски племена, включително на викингите.", "date": "2019.08.23", "title": "Учени: Идването на викингите в Ирландия е спасило местната цивилизация"}
{"url": "https://www.24chasa.bg/novini/article/7619872", "text": "България е класирана на престижното 13-то място, изпреварвайки Гърция и Австралия сред най-добрите в света туристически дестинации за любителите на виното. Британският сайт за пътувания lastminute.com е класирал 30 страни - производители на вино, според това дали има лозя, отворени за посещения и организират ли се дегустации, какви международни награди имат местните вина, средните разходи за пътуване до съответната страна (с отправна точка Лондон) и средните разходи за хотел и храна в нея, както и каква е средната температура на въздуха. Италия води класацията с 33 лозови масива, които приемат туристи, и 994 винарни с дегустации, както и над 19 хил. награди за винопроизводителите. Втора е Франция, а на трето място - Испания. Южна Африка е на четвърто място и е най-добре представилият се неевропейски винопроизводител, предава  . Позицията на България в класацията се определя от 20 лозови масива, приемащи туристи, и 43 възможности за дегустация, както и 406 награди, съчетани със сравнително ниските разходи за транспорт и изхранване. В тази подредба България изпреварва своите преки конкуренти в летния туризъм - Гърция (14), Румъния (20), Турция (22). Някои други държави от Балканите обаче се класират по-напред. Кои са 15-те най-добри винени дестинации според lastminute.com: 1. Италия 2. Франция 3. Испания 4. Южна Африка 5. Португалия 6. Аржентина 7. Грузия 8. Сърбия 9. Хърватия 10. Унгария 11. Чили 12. Кипър 13. България 14. Гърция 15. Австралия.", "date": "2019.08.23", "title": "България е обявена за 13-ата най-добра винена дестинация в света"}
{"url": "https://www.24chasa.bg/novini/article/7619900", "text": "В горещата и влажна сутрин, в която ушите им се наслаждават на приятния шум на вълните, Йосеф и малкият му екип обикалят плажа с големи гребла, с които подравняват пясъка и събират отпадъците. Купчини от пластмасови чаши, фасове от цигари, туби от слънцезащитен крем и бебешки памперси. \"Всяка година събираме 1600 тона отпадъци по плажовете на Тел Авив, 40 процента от които са пластмасови, казва Йосеф. Той отговаря за чистотата на трите най-големи плажа на агломерацията с близо четири милиона жители. Към тези отпадъци се прибавят и микропластмасовите, които са се разградили и разпилели в пясъка. При това положение вече е твърде късно: невъзможно е да бъдат ефикасно събрани. Въпреки това, \"когато в Израел вали, в пясъка виждаме тонове микропластмасови отпадъци\", казва Ариел Шай, представител на движението \"Свободен от пластмаса Израел\", което организира почиствания на плажовете. Въпреки съществуването на няколко екологични организации в Израел и мерките за ограничаване на продажбата на найлонови пликове и пликчета в големите магазини, Израел остава пристрастен към пластмасата. През юни природозащитната организация Световен фонд за дивата природа (WWF) публикува доклад, в който израелското крайбрежие бе посочено за третото най-замърсено с пластмасови отпадъци в Средиземноморието след тези на Турция и Барселона (Испания), и последвано от Валенсия (Испания), Александрия (Египет), Алжир и Марсилия (Франция). \"Сега всеки път, когато ходя на плаж, се заемам с почистване - ужасно е\", казва Шани Зилберщайн, чиято деветмесечна дъщеря си играе с току-що извадена от пясъка пластмасова вилица. В северната част на Тел Авив Лимор Горелик и Дана Атиас от неправителствената организация \"Залул\" обикалят престижните плажове на Херцлия и приканват посетителите им да използват чаши от бамбук и рециклирани пликове вместо пластмасови изделия за еднократна употреба. Навикът за носене на пластмасови прибори за хранене на семейните пикници на плажа трудно може да бъде преодолян, най-вече защото за него има религиозни причини. В събота, наричана от евреите шабат, религиозните евреи не бива да работят нищо и \"тъй като нямат право да мият чинии и прибори за хранене, използват пластмасови\", които просто изхвърлят, казва Лимор Горелик. Дори и да бъдат изхвърлени в някое от кошчетата за боклук по плажовете, пластмасовите отпадъци могат в крайна сметка да се озоват в морето, отнесени от вятъра или от птиците, които разкъсват пликовете с боклук, за да търсят храна. Галя Пастернак е защитила докторска дисертация в университета на Хайфа (Северен Израел), посветена на замърсяването на израелското крайбрежие. Според данните от дисертацията й 60 процента от отпадъците на плажа са изхвърлени от плажуващите. Само част от тях са донесени от течения от Египет на юг и от Ливан на север. През 2005 г. министерството на околната среда въведе оригинална програма: то плаща на общините за почистване на плажовете, но в замяна изисква конкретни резултати. Редовно се правят строги проверки и градовете, които не се справят със задачата, получават по-малко финансиране или го губят, казва Ран Амир, директор на отдела за морска екология и екология на крайбрежието в министерството на околната среда. Министерството дори предприе съдебни действия срещу част от непокорните общини. Плажът Палмахим, който е много популярен сред израелците, бе глобен преди да започне да изпълнява изискванията на министерството. \"Днес това е един от най-чистите плажове в Израел\", радва се Ран Амир. Той изброява различните стратегии, които министерството прилага през последните години: рекламни клипове по радиото и в интернет, глоби, но също така рециклиране, образователни кампании и превантивни мерки. \"Мисля, че това работи донякъде\", казва Галя Пастернак, която е участвала в изпълнението на някои програми. Според Лимор Горелик обаче Израел все още изостава. Тя дава за пример пластмасовите пликове, за които се плаща такса в големите магазини след 2017 г.: \"10 агори (10 израелски стотинки с равностойност 2 евроцента) не е достатъчно\", казва екоактивистката, разочарована, че малките бакалии все още заобикалят този закон. \"Директивата за отказ от пластмасовите изделия за еднократна употреба? В Израел сме доста далеч от това\", казва тя. Министерството уверява, че това ще е следващата му битка, но всичко е блокирано в навечерието на парламентарните избори на 17 септември.", "date": "2019.08.23", "title": "Тел Авив и крайбрежието му станаха жертва на зависимостта на Израел от пластмасата"}
{"url": "https://www.24chasa.bg/novini/article/7619899", "text": "През второто тримесечие на 2019 г. общият индекс на календарните данни на оборота в сектор \"Транспорт, складиране и пощи\" нараства със 7.3 на сто в сравнение със същото тримесечие на 2018 година, показват предварителни данни на Националния статистически институт. Най-значим ръст е отчетен при \"Воден транспорт\" - с 50.1 на сто. Намаление се наблюдава само при \"Пощенски и куриерски услуги\" - с 4.9 на сто. Общият индекс на оборота за сектор \"Създаване и разпространение на информация и творчески продукти; Далекосъобщения\", изчислен от календарни данни, е със 17.4 на сто по-висок през второто тримесечие на 2019 г. в сравнение със същото тримесечие на 2018 година. Увеличение има при всички дейности, като то е най-голямо при \"Дейности в областта на информационните технологии\" - с 28.9 на сто. При \"Други бизнес услуги\" най-съществен ръст спрямо второто тримесечие на 2018 г. е отчетен при \"Други професионални дейности\" - с 36.1 на сто. При \"Дейности по наемане и предоставяне на работна сила\" и \"Архитектурни и инженерни дейности, технически изпитвания и анализи\" е регистрирано намаление, съответно с 8.3 и 4.1 на сто. През второто тримесечие на 2019 г. общият индекс на оборота за сектор \"Транспорт, складиране и пощи\", изчислен от сезонни данни, намалява с 1.3 на сто спрямо първото тримесечие на 2019 година. Намаление е регистрирано при \"Сухопътен транспорт\" (2 на сто) и \"Складиране и обработка на товари, спомагателни дейности в транспорта\" (1.5 на сто). Най-значителен ръст се наблюдава при \"Воден транспорт\" - с 25.9 на сто. Общият индекс на оборота за сектор \"Създаване и разпространение на информация и творчески продукти; Далекосъобщения\" нараства с 3.6 на сто спрямо първото тримесечие на 2019 година. Най-значително увеличение е регистрирано при \"Производство на филми и телевизионни предавания, звукозаписване и издаване на музика\" (9.2 на сто) и \"Издателска дейност\" (8.7 на сто). Най-голямо понижение е отчетено при \"Далекосъобщения\" - с 2 на сто. При \"Други бизнес\" услуги най-съществено повишение спрямо предходното тримесечие се наблюдава при \"Дейности по почистване\" - с 10.8 на сто, и \"Други професионални дейности\" - с 9.6 на сто. Най-голямо намаление е регистрирано при \"Архитектурни и инженерни дейности, технически изпитвания и анализи\" - с 8.1 на сто.", "date": "2019.08.23", "title": "С 28.9% растат оборотите в областта на информационните технологии през второто тримесечие"}
{"url": "https://www.24chasa.bg/novini/article/7619893", "text": "Премиерът Бойко Борисов, вицепремиерът Красимир Каракачанов и министърът на финансите Владислав Горанов ще участват днес от 18 ч. в курорта „Албена” в откриването на най-голямата мултифункционална конферентна зала в региона „Перуника хол”. Така започват тържествата на ваканционното селище послучай 50-годишнината от създаването му. \"Перуника Хол\" се намира на мястото на досегашния боулинг център. Мултифункционалната зала е най-голямата в региона, капацитет над 1000 места, съобщиха от комплекса. Тя е предназначена за конгресни събития, концерти, спортни прояви. Проектът е дело на архитект Владимир Попов, а интериорният дизайн - на френската специалистка Кристин Борела. Тържествата продължават утре – 24 август. Това е денят, в който курортът Албена е официално открит и посреща първите си туристи. Ръководството на комплекса кани на празничен коктейл от 18 часа в зала „Перуника Хол“ бивши служители, партньори, приятели, колеги. Гости ще бъдат министър Николина Ангелкова и министър Нено Димов. Вечерта от 20 ч., на откритата сцена до хотел „Добруджа“, гостува Софийската опера и балет с мюзикъла \"Mamma Mia\". Входът е свободен. За юбилея ще има и празнична заря.", "date": "2019.08.23", "title": "Бойко Борисов открива днес зала в курорта „Албена”"}
{"url": "https://www.24chasa.bg/novini/article/7619909", "text": "Двата екипа на ПСС са стигнали до пострадалия украински турист в района на връх Мальовица. Това съобщи пред   Иван Драгушинов от ПСС. Той уточни, че туристът не се е губил и е подал сам сигнала. „В обаждането си до 112 той е заявил, че е претърпял инцидент и има травми на крака и ръката. След уточняване на мястото, наши екипи тръгнаха от Боровец и София. Към момента спасителите са при него, обработват го“, обясни още Драгушинов. По думите му пострадалият турист е в добро състояние. Очаква се той да бъде транспортиран до болницата в Самоков.", "date": "2019.08.23", "title": "ПСС откри пострадалия украинец на Мальовица в добро здраве"}
{"url": "https://www.24chasa.bg/novini/article/7619914", "text": "За поредна телефонна измама съобщават от областната дирекция на МВР в Ловеч. Осемдесет и девет годишен мъж от троянското село Орешак е дал на телефонни измамници сумата от 1650 лева и златни накити. Мъжът е получил обаждане, в което непознат се е представил за лекар и е поискал пари за спешно лечение на жена. Последвало е повторно обаждане, този път от \"полицай\", който е съобщил, че работи по случай с телефонни измамници и за целта възрастният човек трябва да му предаде обещаните в първия разговор пари, а после \"полицията\" ще му ги върне. Сигналът за измамата в троянското районно управление е бил получен ден по-късно. По случая е образувано досъдебно производство и работата продължава. Това е трета телефонна измама в областта през последната седмица, като за едната има задържан.", "date": "2019.08.23", "title": "Възрастен мъж даде 1650 лева и златни накити на телефонни измамници"}
{"url": "https://www.24chasa.bg/novini/article/7619926", "text": "40-годишен мъж е бил задържан във Варна, след като приятелката му е била приета в болница с множество наранявания от побой. Това съобщават от пресцентъра на Областната дирекция на МВР. 36-годишната жена е постъпила в болница около 10 часа вчера. При прегледа е установено, че тя е със счупена бедрена кост и множество контузни рани по тялото и крайниците. По данни на потърпевшата, предния ден, около 20.30 часа, в частен дом във Варна от приятеля ѝ е нанесен побой, при който тя получава описаните травматични увреждания. 40-годишният мъж е установен и задържан за срок до 24 ч., образувано е досъдебно производство.", "date": "2019.08.23", "title": "Мъж преби приятелката си във Варна и я вкара в болница, задържаха го"}
{"url": "https://www.24chasa.bg/novini/article/7619924", "text": "Близки, приятели, колеги, политици и общественици си взеха последно сбогом с Жорж Ганчев в църквата \"Света София\". Той почина на 79-годишна възраст, дни преди рождения си ден. Новината дойде от режисьора Живко Ботев, който съобщи във фейсбук за смъртта на легендата.  \"За разлика от всички други политици в България имаше коренно различен стил и модел на поведение. Жорж бе човекът сила, човекът честност, които желаеше да промени стила на политиката в България, но не беше оценен в онази си степен,  в която заслужаваше. Той обичаше много България, уникален джентълмен. Днес липсват такива политици в България\", спомни си финансовия експерт Кольо Парамов, който се кандидатира заедно с Жорж Ганчев на президентските избори през 2016 г. От 15 г. той бе мой пациент. С времето станахме доста близки. През тези години бе удоволствие да общувам с него. Изключително колоритен и достоен човек. Това е голяма загуба. Той бе пълен с идеи и проекти. През последните години правехме какви ли не усилия, за да подобрим здравето му, но за съжаление нещата станаха необратими\", каза проф. д-р Иво Петров  - един от най-утвърдените кардиолози у нас и  медицински директор е на “Аджибадем Сити клиник Сърдечно-съдов център”. Да се сбогуват с политика дойдоха бившият министър Николай Василев, Александър Томов, Петър Берон и агент Иван Тенев, певицата Диана Дафова и актьорът Светослав Пеев и други.  \"Ще запомня Жорж като голям българин, който обичаше България с цялото си сърце\", каза д-р Емил Илиев. \"Жорж бе изключително интелигентен човек, беше прям и откровен и казваше винаги истината в очите\", каза Максим Бехар. Жорж бе изпратен в последния си път с аплодисменти, а бял гълъб бе застанал до колата му. Дъщерите му Силвана и Джулия видяха в това символика. Сърцето ми е разбито, каза със сълзи в очите Джулия. \"Най-великият мъж на тази планета, не мога да се побера в едно изречение\", каза и любимата му Шуши.                                                                                                                                                                                                                                                                                                                        ", "date": "2019.08.23", "title": "Десетки приятели и близки се сбогуваха с Жорж Ганчев (Снимки и видео)"}
{"url": "https://www.24chasa.bg/novini/article/7619927", "text": "За 10 години изградихме над 200 км канализация и водопровод, заяви кметът на София Йорданка Фандъкова след проверка на работите по асфалтиране на улици в ж.к.“Люлин“ 9, където е изградена нова ВиК мрежа. \"Изпълняваме трети етап от изграждането на канализация и водопровод в този район на \"Люлин\", каза Фандъкова. Първите два етапа бяха изградени през 2012 и 2015 г. По думите й това е заключителният етап за тази част на града. \"Това са над 1,6 км канализация и вовопровод заедно с цялостно изграждане на улиците\", каза Фандъкова, цитирана от  .  ВиК дейностите по ремонта на улиците в район \"Люлин\" са приключили вече, стана ясно по-късно. Кметът заяви, че е било много важно да бъдат осигурени средствата, за да бъдт възстановени или изградени изцяло улиците. \"Специално на ул. \"Беравица\" има възможност да се изгради едно пространство за градинка и паркинг. Възложих на кмета да направи идеен проект\", коментира една от ремонтираните улици Фандъкова. Тя добави, че ще бъдат осигурени средства, за да може проектът да бъде завършен изцяло. \"Това са най-тежките проекти\", твърди Йорданка Фандъкова. Градоначалникът посочи, че някои улици вече са изцяло ремонтирани, а други се довършват. \"Тази година реализираме 4 проекта, като защитихме средства в Министерството на околната среда и водите\". Фандъкова добави, че по линия на \"Софийска вода\" продължава изграждането на канализация в \"Горубляне\", \"Нови хан\" и \"Бенковски\". До края на годината трябва да бъде завършено регионалното прединвестиционно проучване. \"То ще ни даде възможност да подадем документи за защитените от нас 400 млн. лв. средства по ОП \"Околна среда\", посочи кметът и добави още: \"Правим всичко възможно да включим максимално много части и райони на София, за да може да се възползваме от европейските пари\".", "date": "2019.08.23", "title": "Фандъкова: Над 200 км канализация и водопровод в София изградихме за 10 години"}
{"url": "https://www.24chasa.bg/novini/article/7619971", "text": "След скандал, бивш служител е посегнал с нож на управителя на заведение в курорта „Камчия“. Това съобщават от пресцентъра на Областната дирекция на МВР. Около 10.40 часа в четвъртък по телефон е съобщено, че около 10.00 часа двамата мъже са се скарали в заведението. Бившият служител в заведението, който е на 60 години е осъждан. При скандала той е извадил нож и е посегнал с него към опонента си, който е на 72 години. Лицето е задържано за срок до 24 часа. Образувано е досъдебно производство.", "date": "2019.08.23", "title": "Бивш служител посегна с нож на шеф на заведение в \"Камчия\""}
{"url": "https://www.24chasa.bg/novini/article/7619992", "text": "Учени във Флорида за пръв път успяха да предизвикат репродуктивно изпускане на хайвер и сперма на застрашени атлантически корали в лабораторни условия, предава агенция Ройтерс. Това постижение е истински пробив, тъй като ще могат да се спасят много оголени рифове в дивата природа. Експериментите са били проведени в аквариума на Аполо бийч близо до град Тампа, щата Флорида. Учените са използвали опита на лондонския музей \"Хорниман\", който по-рано успя да предизвика размножителни процеси при 18 вида тихоокеански корали, предава БТА. Учените се надяват да използват натрупания опит и да развъдят нови коралови колонии и да възстановят рифовата система на Флорида. Тя бе една от най-големите в света, но бе разсипана от климатичните промени, замърсяването и болести през последните десетилетия. \"Това е бъдещето на възстановяването на коралите във Флорида и навсякъде по света\", заяви Кери О'Нийл, специалист по коралите в аквариума във Флорида. По нейните думи, предизвикана репродукция може да се постигне при десетки видове корали. Новите култури на тези морски организми могат да образуват по-устойчиви популации от съществуващите колонии, тъй като ще имат нови генетични характеристики. Изкуственото предизвикване коралите да пуснат хайвера и спермата си изисква да се имитира естественият им хабитат в океана при лабораторни условия по време на едногодишния им репродуктивен цикъл. Това означава старателно да се регулира температурата в аквариум от летни към зимни условия, да се използва специална светлина, имитираща изгревите и залезите и дори и лунните фази, които служат като биологични индикатори кога да започне отделянето на яйцата.", "date": "2019.08.23", "title": "Учени за пръв път размножиха атлантически корали в лаборатория"}
{"url": "https://www.24chasa.bg/novini/article/7620208", "text": "Рецидивист е задържан за отправени от него закани към мъж и жена. Потърпевшите са получили заплашителното съобщение по мобилните си телефони, съобщиха от полицията в Монтана. В рамките на образуваната преписка по чл.144, ал. 3 от НК и предприетото разследване, криминалистите влезли в дирите на извършителя. Той е 51-годишен мъж от Враца, с множество криминалистически регистрации и осъждан. Спрямо него са взети административни мерки по реда на чл. 65 от ЗМВР. Той е задържан до 24 часа в полицейския арест. Работата по изясняването на всички обстоятелства по случая продължава.", "date": "2019.08.23", "title": "МВР хвана врачанин за закани към мъж и жена"}
{"url": "https://www.24chasa.bg/novini/article/7620218", "text": "Министърът на труда и социалната политика Бисер Петков, заедно със заместник министър-председателя по икономическата и демографската политика Марияна Николова, присъства на честването на Деня на миньора в \"Елаците-Мед\" АД в Етрополе. Това съобщиха от пресцентъра на министерството на труда и социалната политика. Освен професионалния празник, минно-обогатителният комбинат отбелязва 44 години от създаването си и 20 години от присъединяването му към група \"ГЕОХИМ\". Министър Петков е поздравил ръководството на компанията за прилагането на съвременни производствени технологии и използването на модерно оборудване в работния процес, за провеждането на социално-отговорна политика и за направените сериозни инвестиции в човешкия капитал. \"Елаците-Мед\" АД осигурява над 1800 работни места на хора от 8 общини, е отбелязал министър Петков. Според него компанията е добър пример за прилагане на трудовото законодателство като осигурява здравословни и безопасни условия на труд, намаляващи рисковете от трудови инциденти и злополуки в трудната професия на миньора. По време на посещението министър Петков е участвал в организираната производствена обиколка на Рудодобивния комплекс на \"Елаците-Мед\" АД, където отблизо се е запознал с развитието на съвременните техники за планиране на минните работи и дигитализацията на процесите в рудника.", "date": "2019.08.23", "title": "Министър Бисер Петков участва в честването на Деня на миньора в Етрополе"}
{"url": "https://www.24chasa.bg/novini/article/7620233", "text": "В края на юли 2019 г. депозитите на неправителствения сектор в банковата система са 81.015 млрд. лв. (70 на сто от БВП), като годишното им увеличение е 7.7 на сто, отчита Българската народна банка. Депозитите на нефинансовите предприятия в края на юли са 24.144 млрд. лв. (20.9 на сто от БВП). В сравнение със същия месец на 2018 г. те се увеличават с 3.9 на сто. Депозитите на финансовите предприятия нарастват с 35.1 на сто на годишна база през юли 2019 година и в края на юли достигат 3.500 млрд. лв. (3 на сто от БВП). Депозитите на Домакинства и нетърговските организации обслужващи домакинства /НТООД/ са 53.371 млрд. лв. (46.1 на сто от БВП) . Те се увеличават с 8.1 на сто спрямо същия месец на 2018 г. В края на юли 2019 г. кредитите за неправителствения сектор са 59.860 млрд. лв. (51.7 на сто от БВП). На годишна база те се увеличават с 6.5 на сто. Кредитите за нефинансовите предприятия нарастват в края на юли с 4.3 на сто на годишна база като достигат 33.757 млрд. лв. (29.2 на сто от БВП). Кредитите за Домакинства и НТООД в края на юли са 22.985 млрд. лв. (19.9 на сто от БВП). Спрямо същия месец на 2018 г. те се увеличават с 8.7 на сто. В края на юли 2019 г. жилищните кредити са 11.275 млрд. лв. и нарастват на годишна база с 12.3 на сто. Потребителските кредити възлизат на 9.783 млрд. лв. и се увеличават на годишна база с 11.2 на сто. Кредитите, предоставени на финансови предприятия, са 3.118 млрд. лв. (2.7 процента от БВП) в края на юли 2019 година. На годишна база те се увеличават със 17.6 на сто, информира БНБ.", "date": "2019.08.23", "title": "Над 81 млрд. лева са депозитите на неправителствения сектор"}
{"url": "https://www.24chasa.bg/novini/article/7620232", "text": "Френски тираджия е заловен от \"Пътна полиция\" при РУ - Берковица вчера с 3,00 промила алкохол в кръвта на издишания въздух, съобщиха от ОДП - Монтана. На 22.08.2019 г. в 19,10 ч. на ул. \"Александровска\" до бензиностанция в Берковица униформените спрели за проверка товарен автомобил \"Unic\" с френски регистрационен номер, управляван от 30-годишен френски гражданин, собственик на автомобила.  Водачът се е съгласил с показанията на техническото средство ромила и отказал да даде кръв за медицинско изследване. По случая е образувано досъдебно производство по чл. 343 б ал.1 от НК в РУ Берковица. На 22.08.2019 г. около 18.15 ч. в гр. Вълчедръм 52-годишен неправоспособен водач от същия град управлява лек автомобил \"Мерцедес Е 290 ТД\" с монтанска регистрация, губи контрол над управлението на автомобила, излиза вляво извън пътното платно и реализира ПТП в бордюр. При извършената проверка на водача с алкотест са отчетени 3.36 промила концентрация на алкохол в издишания въздух.", "date": "2019.08.23", "title": "Френски тираджия и нашенец счупиха дрегера с 3,6 промила алкохол"}
{"url": "https://www.24chasa.bg/novini/article/7620248", "text": "На 24 август, събота, държавният глава Румен Радев ще участва в тържественото отбелязване на 142 години от Шипченската епопея през Руско-турската освободителна война от 1877-1878 г., съобщиха от прессекретариата на президента. В 12.00 часа на връх Шипка президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва. Държавният глава ще произнесе слово и ще положи венец пред Паметника на свободата. От 13.00 часа ще се състои възстановка на шипченските боеве. В 20.45 часа държавният глава ще приеме почетния строй на Националната гвардейска част на площад „Възраждане“ в Габрово в чест на 142-ата годишнина от Шипченската епопея, след което ще произнесе слово. Тържествена проверка-заря е от 21.05 часа.", "date": "2019.08.23", "title": "Радев ще участва в националното честване на 142 години от Шипченската епопея"}
{"url": "https://www.24chasa.bg/novini/article/7620247", "text": "Броят на руснаците, които към 1 януари 2019 г. са били на възраст над 100 г., е 20 582 души, което представлява рекорд в статистиката за страната, съобщава вестник „Известия“, като се позовава на данни от Росстат. Спрямо 2017 г., броят на столетниците в Русия се е увеличил с близо 17%, предава  . При това се отбелязва, че броят на хората над 100-годишна възраст се увеличава вече за осма поредна година и през разглеждания период почти се е утроил. По данни на Росстат над 70% от столетниците са жени (14 687 души).", "date": "2019.08.23", "title": "Рекорден брой столетници в Русия"}
{"url": "https://www.24chasa.bg/novini/article/7620236", "text": "Потвърдена е положителната проба за африканска чума по свинете /АЧС/ във Варненско, каза за БТА областният управител на Варна Стоян Пасев. Пробата е от намереното умряло диво прасе в района на село Осеново в община Аксаково. Той допълни, че е издадена заповед за забрана за лов, дърводобив, събиране на трюфели и други дейности в осемкилометровата зона. Пасев каза, че в тази зона попада и част от природен парк \"Златни пясъци\", но според него е абсурдно в разгара на сезона да бъде въведена забрана и за него. Най-вероятно областна епизоотична комисия ще вземе решение паркът да не бъде включен в забраната.", "date": "2019.08.23", "title": "Огнище на чума по свинете и във Варненско"}
{"url": "https://www.24chasa.bg/novini/article/7620254", "text": "Турция „решително\" ще продължи да извършва проучвания в Източното Средиземноморие. Това увери държавният й глава Реджеп Тайип Ердоган на пресконференция след среща в Анкара с Ерсин Татар, премиерът на Севернокипърската турска република, призната единствено от Турция, отбелязва електронното издание на гръцкия вестник Kathimerini. Ердоган повтори намерението на страната си да претендира за всякакви горива, открити край разделения остров Кипър, предава  . „Нито един проект, игнориращ Турция или Севернокипърската турска република, не може да бъде реализиран в Източното Средиземноморие\", категоричен бе Ердоган. Турция установи присъствие в региона с два сондажни кораба, „Фатих“ и „Явуз“, както и с плавателния съд „Барбарос“. На свой ред Атина обвинява Анкара, че подкопава сигурността в региона.", "date": "2019.08.23", "title": "Ердоган: Турция ще продължи проучванията в Източното Средиземноморие"}
{"url": "https://www.24chasa.bg/novini/article/7620253", "text": "На сайта на спецпрокуратурата са публикувани нови доказателства, установени от разследващите за обвинените в тероризъм след атаката срещу НАП хакер Кристиан Бойков и шефът му Иван Тодоров. Разследващите до момента съобщиха, че са налични данни за сериозни престъпления, включително опит за дестабилизация на държавата и правителството и всяване на хаос в обществото. Според обвинението доказателствата са изключително обезпокоителни, тъй като се касае за атака срещу държавността, което стана от разпространените доказателства. Новите разговори пък ясно сочат, че извършителите са знаели точно какво правят и в деянието има умисъл. Специализираната прокуратура предоставя допълнителна информация, пише в новото съобщение по повод доказателствата. На 08.08.2019 г. в проведено съдебно заседание Апелативният специализиран наказателен съд взе спрямо обвиняемия Иван Тодоров най-тежката мярка за неотклонение - „задържане под стража“. Съдът се запозна с представените от Апелативната специализирана прокуратура нови доказателства във връзка с извършената хакерска атака срещу НАП. Досъдебното производство е образувано по реда на чл.212, ал.2 от НПК и се води за това, че от неустановена дата през 2019 г. до 15.07.2019 г. в Република България, гр. София с цел да създаде смут и страх в населението извършил престъпление по чл. 319б – 319г от НК – престъпление по чл. 108а, ал.1 от НК. В резултат на извършеното деяние от сървърите на НАП са източени личните данни на над пет милиона български граждани, събрани са данни за лица, заемащи висши държавни длъжности, засегната е информационната сигурност на десетки държавни органи и търговски дружества. С оглед на събраните по делото доказателства са привлечени в качеството на обвиняем три лица: Кристиян Бойков за престъпление по чл.108а, ал.1 вр. чл.20, ал.2 вр. ал.1 от НК; Георги Янков за престъпление по чл.108а, ал.1 вр. чл.20, ал.3 вр. ал.1 от НК; Иван Тодоров за престъпление по чл.108а, ал.1 вр. чл.20, ал.3 вр. ал.1 от НК. До настоящия момент Специализираната прокуратурата два пъти оповести данни от досъдебното производство, тези доказателства са разгласени след разрешение на наблюдаващия прокурор, както и след като същите са били предмет на съдебно обсъждане. Въпреки прозрачността, в публичното пространство продължават да се разпространяват манипулативни твърдения, които целят персонално злепоставяне на конкретни магистрати и цялостно компрометиране дейността на прокуратурата. Тревожен е подходът на определени лица, политически партии и медии да поставят собствените си амбиции над интереса на повече от пет милиона българи. Специализираната прокуратура споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, или не се засягат чужди права. Предвид изложеното и след разрешение на прокурор по реда на чл.198, ал.1 от НПК, представяме част от доказателствения материал по досъдебно производство № 142/2019 г. по описа на СО – СП. Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази. Специализираната прокуратура ще продължи да информира българските граждани по дела с голям обществен интерес, при спазване на презумпцията за невиновност и без да застрашава хода на наказателното производство.", "date": "2019.08.23", "title": "Спецпрокуратурата пусна разговори на обвинените в тероризъм хакери и шефа им"}
{"url": "https://www.24chasa.bg/novini/article/7620257", "text": "Европейският съюз продължава да е единен по отношение на Брекзит, заяви говорител на Европейската комисия в петък след материали в някои британски вестници, че премиерът на Обединеното кралство Борис Джонсън може да е убедил лидерите на Германия и Франция да променят позицията си, предава Ройтерс. „Позицията на Комисията що се касае до Брекзит е добре известна и това остава единна, обединена позиция на ЕС“, категорични са от Комисията, предава  .", "date": "2019.08.23", "title": "ЕК: Позицията на ЕС спрямо Брекзит остава единна"}
{"url": "https://www.24chasa.bg/novini/article/7620269", "text": "Домакинът на срещата, френският президент Еманюел Макрон, не анонсира големи очаквания от Биариц, за да се избегне миналогодишното фиаско от Канада. Тогава Тръмп шокира останалите лидери, като си тръгна рано и пропусна заключителното комюнике. Макрон, който е пламенен еврофил и последователен защитник на мултилатерализма, ще разчита на срещата, която започва утре и приключва в понеделник, да бъде постигнат напредък в сфери на общи интереси. Официално тя е посветена на широката тема за намаляване на неравенствата. По горещите теми участниците при необходимост ще се съгласяват, че имат разногласия. \"Трябва да променим формата. Няма да има заключително комюнике, а коалиции, ангажименти, последващи действия. Трябва да приемем, че по един или друг въпрос някой от членовете на клуба може да не бъде съгласен\", каза Макрон. В Г-7 членуват Великобритания, Германия, Италия, Канада, Съединените щати, Франция и Япония. На срещите присъстват и представители на Европейския съюз. Макрон покани също лидерите на Австралия, Буркина Фасо, Чили, Египет, Индия, Сенегал, Руанда и Южна Африка, за да има по-широк дебат за неравенството. По-сложните дискусии обаче са по други теми. Търговската война между Китай и САЩ предизвика страхове от световна икономическа криза; европейските държави се опитват да намалят напрежението между Вашингтон и Техеран; а Тръмп прояви слаб ентусиазъм във връзка с предложението на Франция за световен данък върху многонационалните цифрови компании като Гугъл и Амазон и обърна гръб на усилията в Европа и по света за намаляване на въглеродните емисии, което да доведе до забавяне на климатичните изменения. Кризата в Кашмир и уличните демонстрации в Хонконг също може да бъдат обсъдени на срещата в Биариц - френската столицата на сърфинга, намираща се на атлантическото крайбрежие. За охраната ще отговарят 13 000 полицаи, чиято задача е да предотвратят необуздани демонстрации срещу глобализацията. \"Няма съмнение, че ще обсъдим как търговските конфликти могат да повлияят на световната икономика. Трудно ще е обаче да отправим послание към хората, тъй като няма да има комюнике\", заяви служител на японското правителство. Напрегнатите отношения между САЩ и основните им съюзници означават, че по въпросите, по които преди имаше съгласие, сега се търси поне някаква форма на разбирателство. \"Няма да е продуктивно да се правят опити за налагане на нещо на някого, който не иска да го направи, независимо дали става дума за Америка или за някоя от другите страни\", казва японският служител. Освен всичко това, италианският премиер подаде оставка във вторник, в Канада предстоят избори, влиянието на германския канцлер Ангела Меркел на световната сцена намалява преди оттеглянето й, а Великобритания изглежда е на кръстопът между Брекзит и предсрочни избори. Една от неизвестните е каква позиция ще заеме британският премиер Борис Джонсън, който ще направи дебют на световната сцена на срещата в Биариц. Тя ще очертае нова реалност на фона на намаляващото влияние на Великобритания в Европа и растящата й зависимост от Съединените щати. По-малко от три месеца преди излизането на Великобритания от ЕС, което по думите на Джонсън ще стане със или без сделка, британското правителство прави опит да се сближи с Белия дом, за да може в бъдеще да сключи с него търговски споразумения. Франсоа Айсбур от Международния институт за стратегически изследвания казва, че срещата на две личности, \"които не се славят със самоконтрол, е политически нитроглицерин\". Според него това може да се окаже забавно, \"но ако попречи на действията по същество, вече няма да е забавно\". Въпреки че Джонсън ще иска да не ядосва неуравновесения Тръмп и да излага на риск търговските отношения, според анализатори той ще се опита и да не се дистанцира от останалите лидери, които имат по-многостранен подход към световната политика. Френски дипломат, пожелал анонимност, заяви, че Париж с любопитство очаква да види как ще се развият отношенията между Тръмп и Джонсън в Биариц: \"Дори на фона на приближаващия Брекзит, ние все още имаме усещането, че когато става дума за международни кризи, Великобритания по навик се обръща първо към нас и германците\", казва дипломатът.", "date": "2019.08.23", "title": "Г-7 или Г-5? Тръмп и Джонсън внасят непредвидимост на срещата във Франция"}
{"url": "https://www.24chasa.bg/novini/article/7620300", "text": "Решението за откриване на производство по ликвидация на „Olympic Insurance Co. Ltd“, кипърското дружество, което извършваше дейност в България чрез „Застрахователна компания Олимпик - клон България”, е публикувано в официалния вестник на Република Кипър. Това съобщиха от пресцентъра на Комисията за финансов надзор, цитирани от БТА. Днес в официалния вестник на Република Кипър вече е публикувано решението на Районния съд на Никозия, с което се открива производството по ликвидация на застрахователна компания „Олимпик“. Дружеството е лицензирано по законите на Република Кипър да извършва застрахователна дейност, като за надзора на дейността му отговорна институция е Надзорният орган върху застраховането на Република Кипър. По силата на правото на Европейския съюз, дружеството извършваше застрахователна дейност посредством „свободата на установяване“ на територията на Република България чрез своя клон „Застрахователна компания Олимпик - клон България” КЧТ. Като неразделна част от фирмата този клон също така подлежи на надзор от надзорния орган на държавата, в която е седалището на фирмата, тоест в конкретния случай - в Кипър. Като процедура производството по ликвидация на застрахователна компания „Олимпик“ се урежда изцяло съгласно националното право на Република Кипър и е в изключителните правомощия на назначените ликвидатори от кипърския съд. Надзорните органи на другите държави-членки в Европейския Съюз, каквато е и България, нямат правомощия или друга правна възможност за пряка намеса в производството по ликвидацията на кипърския застраховател. Комисията за финансов надзор се ангажира да поддържа активна комуникация с Кипърския надзор, за да може да съдейства за разрешаване на възникващите въпроси, относно защитата на засегнатите лица в България. Това включва и своевременното публично оповестяване на всяка важна информация, свързана с действията, които надзорният орган върху застраховането на Република Кипър или назначените ликвидатори на „Olympic Insurance Co. Ltd“ предприемат, както и произтичащите от това последствия за българските граждани, кредитори на застрахователното дружество. За тази цел, от името на председателя на Комисията за финансов надзор – г-н Бойко Атанасов, миналата седмица бе изпратено писмо до кипърския надзорен орган, отговорен за застраховането, с копие до Министерство на финансите на Република Кипър и до българския посланик в Република Кипър. В писмото се поставят въпроси, касаещи интереса и правата на българските потребители като: какъв ще бъде срокът, в който съгласно кипърското право лицата, които имат претенции трябва да ги предявят пред ликвидаторите; как ще бъдат обработвани претенциите по-нататък и в частност как ще бъдат информирани кредиторите дали техните претенции са били приети или оспорени от ликвидаторите; каква правна защита е налице за кредитор в случай че ликвидаторите оспорят претенцията му и др.", "date": "2019.08.23", "title": "В Кипър публикуваха решението за начало на ликвидацията на \"Олимпик\""}
{"url": "https://www.24chasa.bg/novini/article/7620453", "text": "Зам.-министърът Андреана Атанасова валидира марка, посветена на изследователя Соломон Андре. Това съобщиха от Министерство на транспорта, информационните технологии и съобщенията. Марката е валидирана на тема ”Велики пътешественици: Соломон Андре”. Печатът за пускане в употреба бе поставен и от автора на проекта Симеон Кръстев. „Пощенската марка, е израз на българското уважение към големия пътешественик и изследовател Соломон Андре. Негова е идеята за първия полет с балон до Северния полюс. Шведският полярен изследовател има принос в изучаването на биологични видове и в метеорологията“, заяви заместник-министър Андреана Атанасова. Пощенската марка в блок с образа на изследователя е в тираж 3 600 броя и номинал от 0.65 ст. С тази марка колекционерската поредица продължава, след като тази година беше пуснато малотиражно издание за друг бележит антарктически изследовател – капитан Робърт Скот.", "date": "2019.08.23", "title": "Андреана Атанасова валидира марка, посветена на изследователя Соломон Андре"}
{"url": "https://www.24chasa.bg/novini/article/7620447", "text": "Близо 7 часа продължи спасяването на 37-годишен украински турист, който пострада при инцидент в района на връх Мальовица. Той се е подхлъзнал в сипей, има счупвания на крак и ръка, съобщи дежурният в Планинската спасителна служба Иван Драгошинов, предава  . В акцията участваха 11 спасители от София и Боровец, а на пострадалия ще бъде оказана помощ в болницата в Самоков: \"Просто паднал и се подхлъзнал на някакъв сипей, на който е решил да мине и от там са получени тези травми. Случва се. И на не по-тъмни места също може да се случи, едно малко невнимание и стават травмите. Лошото бързо идва. Участъкът е над хижа \"Мальовица\", малко по-нагоре. Инцидент, който може да се случи на всеки\", каза дежурният в Планинската спасителна служба Иван Драгошинов.", "date": "2019.08.23", "title": "Украинецът на Мальовица паднал и се подхлъзнал на сипей, спасявали го 7 часа"}
{"url": "https://www.24chasa.bg/novini/article/7620479", "text": "Борова гора е горяла в Радомирско, информират от ОДП - Перник. Около 15, 45 ч., в РСПБЗН – Радомир е подаден сигнал за пожар в низов горски масив, в местността „Голо бърдо“. Пристигналите на място огнеборци потушили пламъците и предотвратили разрастването на огъня. Допуснати са минимални щети – около 150 кв. м. борова гора - низов масив. Причината за пожара е небрежност при боравене с открит огън. От пожарната отново призовават хората да не палят огън и да не изгарят сухи треви и отпадъци. Високите температури са предпоставка за разрастването на възникнали вече пожари, а гасенето им след това е изключително сложно. Много често щетите са значителни – унищожени хиляди декари горски масиви, жилищни и стопански сгради. Няма застраховка и за човешкия живот!", "date": "2019.08.23", "title": "Борова гора горя в Радомирско"}
{"url": "https://www.24chasa.bg/novini/article/7620506", "text": "В Швеция учредиха мигрантска партия. Създателят й иска обявяване на ислямофобията за престъпление, както и в Конституцията на страната мюсюлманите да бъдат признати за малцинство. Мигрантската партия е подала заявление за регистрация, за да участва в следващите избори в страната. Шведският политик от турски произход Микаил Юксел учреди Партия на мигрантите, която е първата по рода си в страната. Политическата формация вече е заявила пред Върховната избирателна комисия регистрация за участие в регионални избори, предава  . В изявление Юксел подчерта, че неговата партия ще представлява интересите на мигрантите: „Ние провеждаме образователна дейност в град Гьотеборг, искаме ислямофобията да се счита за престъпление, а мюсюлманите трябва да бъдат признати за малцинство според конституцията на Швеция. Ние възнамеряваме ефективно да се борим срещу ксенофобията и атаките срещу джамии, които се зачестиха през последните години” . Микаил Юксел е бивш член на партия \"Център\" и е оглавявал списъка на кандидатите й във втория по големина град в Швеция - Гьотеборг. Той обаче бе изключен от нея преди изборите миналата година. Обяснението му е, че е отказал да говори срещу Турция или президента й Ердоган. „Партията \"Център\" ме номинира като кандидат за парламента в град Гьотеборг на изборите на 9 септември 2018 г. Но преди изборите бях изключен от партията с мотива, че отказах да давам изявления срещу Турция и президента Реджеп Тайип Ердоган. Шведският политики заяви, че след създаването на Партията на мигрантите е започнал да получава обиди, както и да бъде тормозен. По думи на Юксел противниците на Анкара намират лесно място в политиката в Швеция.", "date": "2019.08.23", "title": "Учредиха мигрантска партия в Швеция"}
{"url": "https://www.24chasa.bg/novini/article/7620502", "text": "Пактът между нацистка Германия и Съветския съюз за преначертаване на границите в Източна Европа в началото на Втората световна война бе колективно заклеймен днес от нападнатите тогава държави, предаде ДПА, цитирана от БТА. В разпространено днес общо изявление на външните министри на Естония, Латвия, Литва, Полша и Румъния се подчертава \"болката и несправедливостта\", произтекли от пакта Молотов-Рибентроп. Този подписан точно преди 80 години договор за ненападение е съпътстван от таен протокол, който преразпределя територии в Източна Европа. В изявлението министрите осъждат последвалото \"тоталитарно управление\", продължило десетилетия до разпада на СССР в началото на 90-те години. \"Нашите страни се възродиха като свободни и демократични държави след десетилетията тоталитарно управление\" и преди 30 години \"започнаха преход към демокрация, който накрая ни направи равноправни и силни членове на Европейския съюз\", се казва още в документа. Този нацистко-съветски съюз рядко се обсъжда сега в Русия, но победата на Съюзниците и особено тази на Съветите над нацистка Германия, сложила край на войната в Европа, все още е много почитан източник на национална гордост. \"За съжаление мнозинството млади руснаци днес остават в неведение за факта, че тяхната страна е влязла във Втората световна война като държава агресор в съюз с нацистка Германия\", каза Дияр Аутал от Центъра за руски и евразийски изследвания към Харвардския университет. По думите му желанието на руснаците да се възприемат като победители е разбираемо. \"Човешката страна на войната, в която обикновените хора бранят страната си, често е героична и заслужава да бъде почитана. Но нейната политическа страна, агресията и военните престъпления са грозни и трябва да бъдат категорично осъдени\", добави пред ДПА Аутал.", "date": "2019.08.23", "title": "5 държави от ЕС заклеймиха пакта Молотов - Рибентроп"}
{"url": "https://www.24chasa.bg/novini/article/7620573", "text": "След изтичането й предстои да бъде внесено искане в съда за налагане на постоянен арест. По случая е образувано досъдебно производство.", "date": "2019.08.23", "title": "Арестуваха дядо за блудство с 5-годишното му внуче"}
{"url": "https://www.24chasa.bg/novini/article/7620581", "text": "Със заповед на министъра на отбраната е обявен конкурс за попълване на 198 вакантни войнишки длъжности във военни формирования от Сухопътните войски. Свободните места са в гарнизоните София, Стара Загора, Хасково, Ямбол, Карлово, Казанлък, Шумен, Свобода, Белене, Асеновград, Мусачево, Горна Оряховица, Смолян и Пловдив. Желаещите да постъпят на военна служба трябва в срок до 30 септември 2019 година да подадат писмено заявление и необходимите документи чрез структурите на Централното военно окръжие. Конкурсът, който включва изпит по физическа подготовка, тест за проверка на общата култура и събеседване, ще се проведе в периода 25 ноември 2019 г. – 18 декември 2019 г. Сред изискванията към кандидатите са да имат българско гражданство, средно или по-високо образование, да са годни за военна служба, да не са осъждани за умишлено престъпление от общ характер, към датата на приемане на военна служба да са не по-възрастни от 28 г. Във военно формирование 28 610 – София са обявени 10 вакантни длъжности за шофьори, младши оператори на комуникационни системи, младши специалисти по психологически операции и др. Двадесет и две са обявените вакантни войнишки длъжности във военните формирования в гарнизон Стара Загора. Търсят се телефонисти, радиотелеграфисти, куриери, автоматчици, механици и др. В гарнизон Карлово са обявени 24 вакантни длъжности, в Казанлък – 12, в Шумен - 22, в Белене – 20, в Горна Оряховица – 15, в Пловдив – 20, в Ямбол – 10, в Свобода – 10, в Асеновград – 9, в Мусачево – 10, в Хасково – 4 и в Смолян - 10. Търсят се шофьори, сапьори, химици, алпинисти, електромеханици, електротехници, гранатометчици и др. Информация за всички обявени вакантни войнишки длъжности във военните формирования на Сухопътните войски, за изискванията към кандидатите и сроковете за провеждане на конкурса можете да намерите в интернет страницата на Министерството на отбраната, рубрики „Документи“ – „Обяви и конкурси“.", "date": "2019.08.23", "title": "Обявиха конкурс за 198 вакантни войнишки длъжности в Сухопътните войски"}
{"url": "https://www.24chasa.bg/novini/article/7620600", "text": "Включват вещество, съдържащо се в течности за е-цигари и наргилета, в списъка с наркотиците. Това предвижда промяна в Наредбата за реда за класифициране на растенията и веществата като наркотични, предложена от Министерството на здравеопазването. По химическа структура и фармакологични свойства веществото може да се разглежда като аналог на вече поставения под контрол у нас в Списък I синтетичен канабиноид 5F-ADB, за който има докладван и смъртен случай на територията на страната.", "date": "2019.08.23", "title": "Включват вещество в течностите за е-цигари и наргилета в списъка с наркотиците"}
{"url": "https://www.24chasa.bg/novini/article/7620613", "text": "Политическите трусове в световната икономика дават все по-сериозно отражение върху бизнеса по целия свят, като една от поредните индустрии, които се очаква да понесе сериозни щети, е алкохолната. Очаква се Европейският съюз да наложи нови мита върху вноса на американски спиртни напитки от 1 януари 2020 г., като в същото време евентуален твърд Brexit би могъл да налее още масло в огъня. Цената, която ще плати крайният потребител, ако се стигне до възможно най-лошия сценарий, би била по-висока с между 2 и 10 лева за бутилка. Това мнение сподели  председателят на Асоциацията на производителите, вносителите и търговците на спиртни напитки в България Ралица Скорчева в ефира на „Имаме теория, при която трябва да бъдем подготвени за налагане на тарифи върху британските алкохолни продукти след октомври. Около 75% от уискито на рафтовете в България ще бъде на по-висока цена с между 2-6 лева, а може би и 10 лева, прогнозира тя. – Ще се получи една изкуствено създадена от правителства и политици премиумизация в ценовото позициониране на вносните алкохолни продукти. Митата, с които ЕС иска да обложи американския алкохол, може и да са в размер на 25%, но това не означава, че ръстът в цените ще е с 25%.” Според Скорчева 25-процентните мита от ЕС върху всяко внесено американско алкохолно буре не означава, че това повишава с толкова цената на алкохола върху рафта за крайния потребител. „За българския пазар поскъпването от 1 януари 2020 г. ще се изрази в повишение между 2 и 6 лева за бутилка. При подобни ситуации бизнесът реагира превантивно, презапасявайки се със стока преди въвеждането на съответните санкции”, коментира председателят на Асоциацията на производителите, вносителите и търговците на спиртни напитки. Скорчева напомни, че през юни износът на уиски от САЩ може и да е спаднал с 21%, което по думите ѝ се дължи на презапасяването през 2018 г. – преди да бъдат наложени първите повишения на митата. „Сега складовете на дистрибуторите все още са пълни”, отбелязва още експертът.", "date": "2019.08.23", "title": "Търговската война и Брекзит могат да вдигнат цената на алкохола с 10 лв. на бутилка"}
{"url": "https://www.24chasa.bg/novini/article/7620610", "text": "Чрез Системата за бързо предупреждение за храни и фуражи (RASFF) на 26.07.2019 г. Хърватия разпространи информация за установени доставки на територията на Европейския съюз на фуражна суровина – соев шрот със съмнение за наличие на микробиологично замърсяване със салмонела. Засегнатата фуражна суровина е с произход Бразилия, информира Българската агенция по безопасност на храните.  На 21.08.2019 г. чрез Системата за бързо предупреждение за храни и фуражи към Европейската комисия Румъния уведоми, че част от този соев шрот е доставена до 7 оператора в България. Българската агенция по безопасност на храните (БАБХ) предприе незабавни действия. Към настоящия момент се извършва проследяване на соевия шрот, обект на нотификацията и произведените комбинирани фуражи, в които е вложен същият, с цел установяване дали в доставеното количество има замърсявате със салмонела. Салмонелата е микроорганизъм, който е неравномерно разпределен (гнездово) във фуражите. Всички оператори по веригата, при които се извършва проследяване, са оказали пълно съдействие. Днес, 23.08.2019 г., Системата за бързо предупреждение за храни и фуражи информира, че пробите от останалото налично количество от засегнатия соев шрот в складове в Румъния показват отрицателни лабораторни резултати за микробиологично замърсяване със салмонела.", "date": "2019.08.23", "title": "БАБХ следи фуражна суровина от Бразилия със съмнение за салмонела"}
{"url": "https://www.24chasa.bg/novini/article/7620617", "text": "Двама души са загинали в наводнения в турския черноморски окръг Самусн, причинени от проливни дъждове, съобщава турската частна телевизия СиЕнЕн-Тюрк. Жертвите са двама мъже на 35 и 60 години, които са били отнесени от придошли води в град Салъпазаръ. Единият е бил издърпан от водата от граждани, но, за съжаление, вече е бил мъртъв, а тялото на другия мъж е било намерено от спасителните екипи, предава БТА. Къщи, магазини и офиси бяха наводнени в резултат на пороя. Под вода се оказа и приземният етаж на местна болница. Много автомобили останаха блокирани по пътищата. Преляха реки, а по високите места се образуваха свлачища. Наводнени бяха центърът на града и местни паркове. Метеоролозите предупреждават, че обилните валежи в района на окръг Самсун се очаква да продължат по-дълго от първоначално очакваното.", "date": "2019.08.23", "title": "Две жертви  на наводнения в Черноморска Турция"}
{"url": "https://www.24chasa.bg/novini/article/7620611", "text": "Според решение на Окръжен съд - Ловеч, от 16 юли т.г., Георги Вълев, осъден на доживотен затвор без право на замяна по делото \"Килърите\", трябва да получи обезщетение от 500 лева (при поискани близо 500 хиляди лв.) за претърпени неимуществени вреди. Това съобщават от пресцентъра на съда, цитирани от БТА. Искът е заради приложената му мярка за неотклонение \"задържане под стража\", във връзка с повдигнатото му обвинение за палеж, за което впоследствие е оправдан. Мярката му за неотклонение обаче е била наложена общо за седемте престъпления, по които е обвинен. По шест от тях е осъден с влязла в сила присъда \"доживотен затвор без право на замяна\". В мотивите за присъденото обезщетение съдът посочва, че макар и да има разгласяване чрез медиите на обвиненията срещу Вълев, то е касаело цялата престъпна дейност, а не само конкретното престъпление. Липсват обективни данни, от които да се направи разграничение за отражението на отделните обвинения върху психиката на ищеца и здравословното му състояние, допълват от съда в Ловеч. Решението на Окръжния съд може да се обжалва в 14-дневен срок пред Апелативен съд - Велико Търново. Срокът обаче спира да тече, тъй като ищецът обжалва отказ на Окръжен съд - Ловеч, за предоставяне на правна помощ за подаване на въззивна жалба срещу решението. Въззивната му частна жалба /срещу отказа за правна помощ/ е в процес на администриране.", "date": "2019.08.23", "title": "Осъденият по делото \"Килърите\" Георги Вълев взима 500 лв. обезщетение от прокуратурата"}
