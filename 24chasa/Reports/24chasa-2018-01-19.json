{"url": "https://www.24chasa.bg/novini/article/6673020", "text": "Китайската комунистическа партия предложи днес да впише \"Максимата на Си Цзинпин\" в националната конституция - знак за още по-значително укрепване на позициите на президента начело на властта, предаде Франс прес. Предложението за поправка трябва да бъде гласувано в Общокитайското събрание на народните представители (парламента) през март, но резултатът от него изобщо не буди съмнения, тъй като комунистическата партия е единствената политическа формация в страната, предава БТА. В края на двудневно заседание Централният комитет на партията предложи в конституцията да бъде вписана \"Максимата на Си Цзинпин за социалистическата икономика по китайски образен на новата ера\", предаде агенция Синхуа. През октомври миналата година името на президента вече влезе в партийния устав редом с това на основателя на Китайската народна република Мао Цзедун (1893-1976 г.). Си Цзинпин скоро ще може да се похвали с още едно сравнение с \"Великия кормчия\": досега единствен Мао имаше право ръководната му мисъл да бъде вписвана приживе в конституцията и устава на партията. \"Теорията\" на ръководителя Дън Сяопин, инициатор на икономическите реформи, предприети в края на 70-те години на миналия век, беше вписана едва след смъртта му през 1997 г.", "date": "2018.01.19", "title": "Предлагат името на китайския президент Си Цзинпин да бъде вписано в конституцията"}
{"url": "https://www.24chasa.bg/novini/article/6672619", "text": "БСП настоява да се отменят одобрените учебните програми по история за 10-и клас. Това заяви в пленарна зала депутатът от БСП Ирена Анастасова в декларация от името на групата. Социалистите искат още със заповед на министъра да се създаде комисия от безспорно признати авторитети в историческата наука, доказали своята безпристрастност, която да преразгледа учебната програма и да предложи нов вариант, който еднакво обективно да отразява историческите факти и събития от всички периоди в развитието на българската държава. Според Атанасова след утвърждаването на новата учебна програма по история за 10-и клас е станало ясно, че основната цел на промяната е политизация и нова идеологизация на образованието. Тя отбеляза, че в програмата по история не се говори за фашизъм в България, антиеврейско законодателство и пронацистки характер на управлението. “Няма да отменяме учебната програма, няма да рискуваме от началото на учебната 2019/2020 г. да нямаме учебници. Програмата е балансирана. Това не е толкова само мое твърдение, но и на авторитетни представители на научната общност.” Така по-късно отговори министърът на образованието Красимир Вълчев, който беше на посещение в Габрово. Според него програмата съдържа факти, а не оценки. “В МОН никой не е политизирал програмата. Призовавам БСП също да не го правят”, каза още министърът. Програмата за първи път е публикувана преди повече от година и половина. Имало е множество обсъждания. ", "date": "2018.01.19", "title": "БСП иска да се махне изучаването на комунизма по история, Вълчев каза “не”  (Обзор)"}
{"url": "https://www.24chasa.bg/novini/article/6672818", "text": "“Софарма” свиква общо събрание на акционерите за вливане на “Унифарм” в компанията. То ще се проведе на 23 февруари, съобщи дружеството чрез БФБ - София. Към 30 септември 2017 г. “Софарма” притежава 98,77% от капитала на “Унифарм”. Тя произвежда лекарства в квартал “Дървеница” и до метростанция “Мусагеница” в София. Продажбите на “Унифарм” за деветмесечието на 2017 г. са 14,3 млн. лв., а нетната печалба за същия период - 1,51 млн. лв. Ако вливането се осъществи, то ще е третото за “Софарма” след това на “Българска роза - Севтополис” АД и “Медика” АД.", "date": "2018.01.19", "title": "“Унифарм” се влива в  “Софарма”"}
{"url": "https://www.24chasa.bg/novini/article/6672978", "text": "Само двама от магистратите, подали годишните си декларации, имат несъответствие в данните, сочат данни на Инспектората към Висшия съдебен съвет, цитирани от \"Труд\". Проверката на 4195 декларации на съдии, прокурори и следователи, подадени през 2016 г, е приключила едва тези дни. Проверявани са общо 11 000 души, както личните им сметки, така и на семействата им.", "date": "2018.01.19", "title": "Двама магистрати с неверни данни в декларации"}
{"url": "https://www.24chasa.bg/novini/article/6672560", "text": "Великобритания и Франция подписаха договор за по-добра охрана на общата си граница и по-хуманно отношение към мигрантите, съобщиха на срещата си в кралската военна академия Сандхърст Тереза Мей и Еманюел Макрон, цитирани от Би Би Си. Посещението на френския президент в четвъртък започна с в град Мейдънхед, Южна Англия, където е избирателният район на британската премиерка. Тя предложи на Франция 50 млн. евро за подобряване на граничната охрана от френската страна на Ламанша. Средствата ще се използват за изграждане на ограда покрай шосето в района на Кале, дълга 1 км, която да защитава отиващите в пристанището камиони от проникване на нелегални мигранти. Предвижда се и монтиране на камери. Макрон съобщи, че документът, наречен Договор от Сандхърст, предвижда да се съкрати времето за разглеждане на случаите на мигрантите, които се събират в северното френско пристанище Кале с надеждата да стигнат до Великобритания, и така процедурите ще са по-хуманни и по-ефикасни. Лондон обяви и че ще изпрати три хеликоптера “Чинук” на Кралските военновъздушни сили и десетки военни за участие във френската военна мисия срещу ислямските екстремисти в африканския регион Сахел. Междувременно Мей и Макрон влязоха в непряк спор. Френският президент отхвърли идеята за специални условия за лондонското Сити в споразумението за Брекзит. Той заяви, че ако Обединеното кралство иска пълен достъп до единния пазар, трябва “да допринася за бюджета и да признае европейската юрисдикация”. “Такива са правилата”, каза Макрон. Мей отговори, че Великобритания няма да е пълноправен член на единния пазар на ЕС, след като излезе от съюза, но иска да сключи “всеобхватно” споразумение за свободна търговия. Алтернативата е договорка, подобна на тази с Канада, посочи Макрон. Тя включва финансовите услуги, но не осигурява същия достъп, който имат страните членки. В знак на добра воля Макрон обяви, че ще на Великобритания, за да бъде показан на изложба през 2022 г. 70-метровата творба, показваща нормандското нашествие на Британските острови, ще напусне Франция за пръв път от 950 години, отбелязва в. “Ню Йорк таймс”. Появиха се предположения, че в замяна Лондон ще даде на Париж скелета на коня на Наполеон и прочутия Розетски камък. Мост с колосални размери над Ламанша, който да свързва Великобритания и Франция, предложи британският външен министър Борис Джонсън, съобщи в. “Дейли телеграф”. Нелепо е Франция и Англия да бъдат свързани само с една жп линия, каза Джонсън. Франция обаче отхвърли идеята за 35-километров мост, тъй като има предостатъчно важни европейски проекти, които да бъдат завършени по-напред.", "date": "2018.01.19", "title": "Мей дава 50 млн. на Макрон по гранична сделка"}
{"url": "https://www.24chasa.bg/novini/article/6672980", "text": "Тази вечер заедно с българският еврокомисар Мария Габриел обсъждахме прогнозите за света за тази година с представители на световния и български бизнес. За мен беше чест да открия дискусията Economist World in 2018. За първи път гала вечерята на авторитетното списание „Икономист“ се проведе в София. Повод за избора на столица ни за домакин на форума е Българското председателство на Съвета на Европейския съюз. Това беше и една изключителна възможност гостите и участниците в дискусията да се запознаят отблизо със страната ни, кирилицата, с обичаи и природа чрез специално подготвените за това от организаторите видео клипове. Като домакин поведох дискусията на български език, който е не само официалният по време на нашето председателство, но и в ЕС. Това написа Лиляна Павлова във фейсбук. Ето какво друго написа тя:  Пред участниците в събитието на сп. “Икономист” представих приоритетите и програмата на правителството за нашето председателство. Използвах случая да запозная гостите и с неизвестните факти за България. Страната ни е втора в света по богатство на минерални извори след Исландия, трета по артефакти след Италия и Гърция, заемаме първото място като износител на лавандулово масло и производител на най-качественото розово масло. Гордеем се и с икономическите показатели, които доказват стабилността на страната - икономически растеж от почти 4%, който ни нарежда на четвърто място сред европейските икономики, външен дълг от 26% с тенденция за намаляване, инфлация от 1,3 % и безработица от около 6% . Убедена съм, че можем да бъдем и дигитален хъб на Балканите предвид възможностите и инвестициите в тази сфера през посредните няколко години. Благодаря на водещия на дискусията тази вечер - редакторът на сп. “Икономист” Джон Андрюс за умелото модериране дискусията, на която обсъдихме прогнозите на анализаторите за това каква ще е за света 2018 г. Благодаря и на Ирена Комитова, която организира и доведе в България форумът на сп. “Икономист”.", "date": "2018.01.19", "title": "Лиляна Павлова обсъжди прогнозите за света с представители на световния и български бизнес"}
{"url": "https://www.24chasa.bg/novini/article/6673025", "text": "България може да разчита на пълна подкрепа от Франция по време на нашето първо ротационно председателство на Съвета на ЕС 2018. Това бе потвърдено днес по време на разговорите между министър Лиляна Павлова и министъра по европейските въпроси на Франция Натали Лоазо. Това съобщиха от Българското председателство на Съвета на ЕС. Това е втора среща между двете министърки в рамките на три месеца. По време на посещението си в Париж в средата на октомври 2017 г. министър Павлова разговаря с министър Лоазо като и на първата среща бе заявена подкрепата на Франция за успешно Българско председателство. Днес г-жа Павлова и г-жа Лоазо обсъдиха старта на председателството и настоящите важни събития от календара му като предстоящия в София първи неформален Съвет по правосъдие и вътрешни работи, който ще се проведе на 25 и 26 януари 2018 г. Двете министърки се спряха на водещите теми на Българското председателство като бъдещето на Европа и инициативата на френския президент Еманюел Макрон за гражданско допитване, което да даде отговорите на въпроса каква Европа искаме утре. Дискутирани бяха също новата Многогодишна финансова рамка, Европейската отбрана, предизвикателствата Брекзит, сигурността и миграцията. Министър Павлова и министър Лоазо бяха категорични, че трябва да се запази единството на общността, защото всички имаме нужда от обединена Европа. След срещата двете министърки взеха участие в конференция, посветена на френската визия за бъдещето на ЕС, на тема: „Каква е амбицията ни за Европа?“. Форумът бе организиран от Посолството на Франция в България в партньорство с ПанЕвропа и бе своеобразно начало на дебата каква Европа искаме. „Надяваме се, че отговорите на част от тези въпроси успяхме да намерим, защото проведохме поредица от дебати и дискусии, когато правителството разписваше какви да бъдат приоритетите на Българското председателство“, посочи министър Павлова. Тя добави, че благодарение на тези над 200 срещи в София и страната с гражданското общество са формулирани четирите приоритета, върху да фокусираме усилията си през настоящите шест месеца. „Това са: Бъдещето на Европа и младите хора, които са нашият капитал; Сигурност и стабилност – едно от най-големите предизвикателства пред председателството ни, защото трябва да намерим пресечната точка на позициите на държавните-членки; Европейската перспектива и свързаност на Западните Балкани, но без фалшиви очаквания за присъединяването им към ЕС, а подкрепа и политически ангажимент; Цифровата икономика и уменията на бъдещето“, завърши министър Павлова.", "date": "2018.01.19", "title": "Павлова: България може да разчита на пълна подкрепа от Франция за председателсвото"}
{"url": "https://www.24chasa.bg/novini/article/6672826", "text": "Над 41 млн. лв. отпускат за ремонти в София безвъзмездно по Оперативна програма “Райони в растеж” по проект на обща стойност над 46 млн. лв. Две ключови зони в столицата ще бъдат модернизирани. Едната е т. нар. Златна София - пространството между ул. “Георги С. Раковски”, ул. “Московска”, пл. “Васил Левски” и други. Втората зона обхваща ул. “Граф Игнатиев” с прилежащите ѝ площади. Тези места ще бъдат свързани в обща система с идентичен градски дизайн. ", "date": "2018.01.19", "title": "Над 41 млн. лв. отпускат за ремонти в София"}
{"url": "https://www.24chasa.bg/novini/article/6672928", "text": "Мъж, на когото преди няколко години бе присадено лице, се подложи на втора трансплантация на лице, след като присадката бе отхвърлена от организма му, предаде Франс прес. Това се случва за първи път в медицината. Лансирана през 2005 г., въпросната технология със сериозни етични последствия е свързана с големи рискове от усложнения. Реципиентът трябва до края на дните си да приема лекарства за потискане на имунната му система, за да се избегне отхвърляне на присадката. Сложната операция бе извършена в европейската болница \"Жорж Помпиду\" в Париж от екип под ръководството на проф. Лоран Лантиери. Хирургичната интервенция започна в ранните следобедни часове на 15 януари и приключи на 16 януари сутринта, предава БТА. Присадката получи пациент, на когото преди няколко години бе трансплантирано лице, което впоследствие бе отхвърлено от организма му, се казва в комюнике на лекарския екип. На 27 октомври м.г. пациентът бил включен в списък с чакащи, за да му бъде присадено лице от починал донор. На 30 ноември трансплантираното лице бе махнато и оттогава пациентът бе в реанимация.", "date": "2018.01.19", "title": "Трансплантация на лице бе извършена за втори път на един и същ пациент"}
{"url": "https://www.24chasa.bg/novini/article/6672935", "text": "\"България е във фокуса на цяла Европа и съм доволен, че ще бъдем генератор на всички тези практики\", каза Цветан Цветанов в \"Панорама\" по БНТ.  ГЕРБ във всичките си години на управление, винаги сме били под прожекторите и това, което сме правили през всичките тези години е било, да градим доверие. И аз се радвам, че с това председателство, което е в сила от 1 януари, ще налагаме тези стандарти, а българите ще са по-запознати с европейските институции. Попитам колко протеста ще могат да запушат с пари, Цветанов попита, че не иска да говори по този начин за протестите и парите. Той подчерта, че също много важни са учителите. Но изрази увереността си, че с тези 100 милиона, които правителството отпусна към бюджета на МВР, ще мотивират служителите на реда да работят по-съвестно. \"Категорично е, че в Банско ще се строи само лифт\", заяви Цветанов и уточни, че идеята за изграждането на втори лифт там не е обвързана със строенето на нови хотели. \"Трябва всички ние да се консолидираме и да следваме общите си цели\", допълни той. Той заяви, че ГЕРБ няма да се откаже от Истанбулската конвенция, която е ратифицирана от много страни в Европа. \"Истанбулската конвенция е ангажимент на всички държави в ЕС. Всички държави-членки са я подписали и в момента вървят ратификации. Знаят ли от БСП, че Турция, Албания, Сърбия, Босна и Херцеговина са подписали тази конвенция?\", попита Цветанов, подчерта, че коалицията няма да се разпадне заради различията по този въпрос. По повод вота на недоверие, който предстои през следващата седмица, Цветан Цветанов заяви:  \"През всичките 27 г. на прехода обществото е чувствително на тема корупция. Не само в България, а и в Европа. БСП се заигра с тази тема, защото е най-чувствителна. Вотът ще допринесе за прекратяване на всякакви спекулации по тази тема\", каза Цветан Цветанов. Той е категоричен, че вотът на недоверие математически няма да мине. \"БСП и президентът започнаха да играят една игра, която не е добра\", добави той.  По повод изучаването на комунистическото минало и вкарването на концлагерите в учебниците по история, председателят на парламентарната група на ГЕРБ каза: \"Децата, които са 9-и, 10-и, 11-и клас, имат празнота в образованието си. Политическа партия ГЕРБ искахме да дадем пълна гаранция, че програмата ще бъде обсъждана от неправителствени организации и доказани историци, които нямат общо с партиите. На всички е ясно, че от БСП сега ще негодуват, но историческата истина трябва да е над всичко\", завърши Цветанов.", "date": "2018.01.19", "title": "Цветанов: Коалицията няма да се разпадне въпреки Истанбулската конвенция"}
{"url": "https://www.24chasa.bg/novini/article/6672749", "text": "11 месеца българските власти търсят поредния беглец от правосъдието - Румен Запрянов-Дебелия. Той е осъден на 20 г. затвор на първа инстанция като подбудител на убийството на Мирослав Маринов. Трупът на 37-годишната жертва е открит с прерязано гърло близо до украинското село Головчинци на 28 януари 2011 г. Вчера снимката на Запрянов бе официално разпространена от МВР с описание на вида му - 51-годишен, висок, със сини очи. Полицията очаква съдействие от гражданите за издирването му при гарантирана анонимност. Те могат да се обадят на тел.112 или в най-близкото районно управление.  Запрянов е от Пазарджик и е бивш европейски шампион за юноши по борба. Той става подсъдим по делото за убийството заедно с Иван Грахов и Сергей Георгиев. В момента двамата излежават 20-годишни присъди. Грахов е в пазарджишкия затвор, а Георгиев - в софийския, научи “24 часа”. Обвинението срещу тях e поддържано в съда от Бисер Кирилов, който бе прокурор и по делото “Наглите”. Според основната версия Маринов е ликвидиран, за да не проговори за ДДС афера. Нападнат е в гръб до отбивка на пътя и е ударен в тила. Двама нападатели нахлузват на главата му найлонова чанта в опит да го задушат. Накрая с нож са прерязани трахеята и сънната му артерия. Маринов умира след 3-минутна агония. Убийството е разкрито с помощта на украинските служби, които намират важни веществени доказателства. Грахов и Георгиев, които са обвинени като преки извършители, си прехвърлят вината. Запрянов е обвинен като подбудител и помагач основно въз основа на техните показания. Смята се, че е действал по заръка на хора, които са имали интерес Маринов да не бъде разпитан по дело за ДДС.  Запрянов изчезва малко преди Софийският градски съд да обяви присъдата си. За първи път е обявен за издирване от МВР от 14 февруари м.г. По-късно е издадена и еврозаповед за арест. Делото в момента е в Софийския апелативен съд, който на 2 пъти е искал справки за местонахождението на Запярнов. ", "date": "2018.01.19", "title": "Търсят беглец, осъден като поръчител на убийство на 20 г. затвор"}
{"url": "https://www.24chasa.bg/novini/article/6672910", "text": "“Алтернатива за Германия” се обяви против приемането на “бедната” България в еврозоната, съобщават германски медии. Правителството на България и председателят на Европейската комисия Жан-Клод Юнкер искат бедната балканска страна да се присъедини към валутния съюз, отбеляза в съобщение председателят на популистката партия Йорг Мойтен. Според него това е опасно. Въпреки че официалните данни за инфлацията и държавния дълг показват, че се изпълнява критерият, България структурно не е подготвена да използва еврото, смята той. Мойтен предупреди, че България може да изпадне в ситуацията на Гърция, включително в състояние на банкрут. Шефът на крайнодясната партия предлага съставът на еврозоната да бъде намален и в крайна сметка да бъде ликвидирана, а членките да върнат националните си валути. ", "date": "2018.01.19", "title": "Германска партия: Бедна България не е за еврозоната"}
{"url": "https://www.24chasa.bg/novini/article/6672938", "text": "Според руския външен министър Сергей Лавров иранското ядрено споразумение все още не е мъртво, предава РИА Новости. „По повод на това, дали споразумението с Иран е мъртво или не. Засега не е, не е мъртво. Както разбирам, президентът на САЩ Доналд Тръмп заяви, че при следващия обзор, който трябва да се състои след 2-3 месеца, той вече ще вземе окончателно решение: или ще се обърне срещу това споразумение и тази сделка ще бъде преформулирана, или той ще излезе от нея“, допълни той, цитиран от \"Фокус\". Същевременно министърът допълни, че исканията на САЩ по Иранското ядрено споразумение ще бъдат неприемливи за Техеран и измененията в него ще бъдат без перспектива. „Тя не може да се запази в променен вид, особено за това, що се отнася до исканията на САЩ. Това ще бъде неприемливо за Иран, това е осъзнато и смятам, че европейците също знаят това“, допълни Лавров.", "date": "2018.01.19", "title": "Лавров: Иранското ядрено споразумение все още не е мъртво"}
{"url": "https://www.24chasa.bg/novini/article/6672764", "text": "Полицаите и всички останали служители на МВР да получат повишение на заплатите от 1 март. Това предлага вътрешният министър Валентин Радев с промени в наредбата за основните възнаграждения в системата. В МВР вече взеха по-високи заплати в началото на годината. Новото увеличение ще е с обещаните от премиера Бойко Борисов 100 млн. лв., след като полицейските синдикати организираха протести при откриването на българското председателство на Съвета на ЕС преди седмица. За новото увеличение от 1 март са нужни 97 млн. лв., става ясно от финансовата обосновка на министър Валентин Радев. 798 лв. ще е най-ниската основна месечна заплата за униформен полицай със средно образование, пише в предложението на вътрешния министър. В момента тя е 722 лв., или увеличението ще е с близо 10%. Към основната си месечна заплата полицаите получават редица добавки, които правят реалния размер на заплащането им доста по-голям от основния. Увеличение на основната заплата ще получи и главният секретар на МВР Младен Маринов, става ясно от проекта за промени. В момента той получава 2136 лв. основно месечно възнаграждение, а от 1 март ще взема вече 2247 лв. Шефът на главна дирекция ще е с нова заплата от 1992 лв. вместо досегашните 1881 лв. Главен разследващ полицай пък вече ще взема 1415 лв. вместо 1304 лв. При стажантите с висше образование основната заплата става 821 лв.", "date": "2018.01.19", "title": "Полицаите с нови заплати на 1 март, най-ниската е 798 лв."}
{"url": "https://www.24chasa.bg/novini/article/6672667", "text": "Д-р Ружа Игнатова е обвиняема в Германия като член на група за финансови измами, съобщи шефът на спецпрокуратурата Иван Гешев. Той поясни, че разследването е за пирамидалната “фалшива криптовалута” уанкойн. Държавното обвинение е било помолено от германските си колеги за помощ по делото и в четвъртък и петък били претърсени офиси на компанията ѝ, която е регистрирана у нас. “Искам да уточня, че в България това деяние - търговска измама, не е криминализирано”, посочи шефът на спецпрокуратурата. От документите на немските власти ставало ясно, че те разследват период от 3 години, в който 3 млн. потребители са инвестирали в обучителни пакети за уанкойн. За разлика от биткойн, които е децентрализирана криптовалута и всеки може да се включи в добива му, когато си поиска, уанкойн е централизиран - цялата търговия с него се извършва на вътрешен сървър след закупуване на пакет. Блокчейнът - цифровата верига на уанкойн, в който би трябвало да се съдържа счетоводна информация, бил определен от германските прокурори като симулация. Самите пакети са различни и цените им варират от 110 евро до 27 500 евро. Всеки от тях предлага обучение по виртуални валути и конкретно уанкойн и различни бонуси, с което човек може да спечели “огромни приходи”. Има опция и да получавате пари от всички новопривлечени членове, които инвестират в уанкойн или станат членове на концепцията. Така от компанията обещават приходи на принципа на мрежовия маркетинг. Именно тази стратегия кара потребителите в мрежата, немските власти, а и финансови регулатори по света да описват уанкойн като поредната финансова пирамида. Схемата е обект на интерес от половината правосъдни системи по света, съобщи Гешев. Разследването, по което работи спецпрокуратурата, е по искане на колегите им в Билефелд, Германия. Едно от свързаните дружества - OneCoin Ltd., е регистрирано в Обединените арабски емирства и се води създател на уанкойн. Българското “Уан Нетуърк сървисиз” ЕООД е изпълнявало функциите на фактически търговски представител и дистрибутор на създадената от него виртуална валута. Заради това в четвъртък и петък прокурорите и спецполицаите са Иззети са сървъри, а около 50 души са разпитани. Германските власти споделили съмнения, че уанкойн се използва за финансиране на банди и тероризъм, но не посочили конкретни примери пред българските си колеги. В момента дейността на свързани с OneCoin Ltd. дружества се разследва още в Англия, Ирландия, Италия, САЩ, Канада, Украйна, Литва, Латвия, Естония и много други държави. “24 часа” е писал няколко материала за доктор Ружа и съмнителната ѝ криптовалута. ", "date": "2018.01.19", "title": "Схема! Разследват д-р Ружа за международна пирамида с фалшива криптовалута и 3 млн. вложители (Обзор)"}
{"url": "https://www.24chasa.bg/novini/article/6672902", "text": "Френската общност в България наброява около 1600 души, като почти половината от тях, т.е. около 800 души са под 35 години, така че преобладават младите хора. Това заяви френската министърка по европейските въпроси Натали Лоазо в отговор на въпрос на „24 часа“ на пресконференция в петък вечерта. В интервю за вестника ден по-рано тя заяви, че много млади французи идват да живеят в София, защото намират тук възможности за работа, основно в сферата на информационните технологии. Според г-жа Лоазо интересът на младите франзуци към България се обяснява с изключителното качество на подготовката на инженери по информатика, което води до голям растеж в областта на цифровите технологии. Две инженерни училища в България са признати от френската комисия за инженерните знания, което е нещо уникално за Централна и Източна Европа, подчерта Лоазо. Това не е убегнало на френските предприемачи, каза още тя, които са създали в България процъфтяващи стъртъпи в тази област и специално в сферата на видеогрите. Франция е европейски лидер в сектора, обясни министърката. Водеща френска компания е наела в София около 200 млади създатели на видеогри от всички националности. А в края на следващата седмица френският институт у София ще е домакин на голямо събитие, свързано с видеогрите. Става въпрос за „София гейм джам“, когато френски предприемачи от дигиталния свят и млади таланти ще се обединят в създаването на видеоигри по определена тема. В петък в София министър Натали Лоазо се срещна с българската вицепремиерка и министърка на външните работи Екатерина Захариева, както и с министърката за българското председателство на Съвета на ЕС Лиляна Павлова, за да обсъди с тях европейския дневен ред през следващите 6 месеца. Лоазо и Павлова изнесоха и съвместна лекция за бъдещото на Европа.", "date": "2018.01.19", "title": "Френски предприемачи развиват успешен бизнес с видеоигри у нас, около 800 млади французи живеят и работят в България"}
{"url": "https://www.24chasa.bg/novini/article/6672597", "text": "Заместник министър-председателят по правосъдната реформа и министър на външните работи Екатерина Захариева прие днес министъра по европейските въпроси на Френската република Натали Лоазо, която e на работно посещение у нас, съобщиха от пресцентъра на външното ни министерство. Министър Лоазо поздрави първия ни дипломат за началото на Българското председателство на Съвета на ЕС. „Очакваме Българското председателство да бъде плодотворно“, допълни френският министър и подчерта, че страната ни застава начело на Съвета на ЕС във важен за бъдещето на Европа момент. „Като председател, ще се фокусираме върху въпросите, които са важни и за България и за Европейския съюз. Един от ключовите ни приоритети в тази посока е европейската перспектива на страните от региона на Западните Балкани. Разглеждаме бъдещето им като пряко свързано с гарантирането на сигурността и стабилността на целия европейски континент“, отбеляза от своя страна Екатерина Захариева. Тя допълни, че една от основните цели на Срещата на лидерите от ЕС с партньорите от Западните Балкани през май в София е да се даде ясно политическо послание за ангажираността на Съюза с бъдещето на страните от региона. Естествено, нашите приятели от Западните Балкани трябва да докажат готовността си за сериозни реформи, европейката перспектива е пряко свързана с изпълнението на определени критерии и стриктни условия, подчерта още Захариева. Българският вицепремиер и френската й гостенка се обединиха около мнението, че ЕС трябва да има по-видимо присъствие в региона. „Важно е да покажем практическа подкрепа на страните от региона. Особено важно е за младите хора, защото безработицата сред тази част от населението на Западните Балкани е изключително висока“, заяви Захариева. Според нея подобни практически стъпки могат да бъдат насочени както към програми за студентски обмен, така и към търсенето на възможности за стимулиране на стартиращи бизнес идеи, които да накарат младите хора да останат в страните си. Екатерина Захариева и Натали Лоазо обсъдиха още теми като бъдещето на ЕС, Брекзит, следващата многогодишна финансова рамка. Двете се съгласиха, че е необходимо да се постигне ефективност и баланс при разпределението на средствата в бъдещия бюджет на ЕС, както и контрол върху начина на тяхното изразходване. „Трябва да се фокусираме върху онези политики на ЕС, които имат добавена стойност за всички граждани на Съюза“, подчерта Захариева.", "date": "2018.01.19", "title": "Захариева и Лоазо: ЕС да има по-видимо присъствие в региона на Западните Балкани"}
{"url": "https://www.24chasa.bg/novini/article/6672633", "text": "В доклада на ДАНС, доколкото имам информация, няма нещо толкова специално, което да е повод за вот на недоверие, каза пред   депутатът от ГЕРБ Десислава Атанасова. Тя добави, че докладът ще бъде разсекретен. \"Дори в началото на седмицата ще има извънредна комисия - обща - между Комисията по вътрешен ред и сигурност и тази по бюджет и финанси за разглеждане на констатациите от този доклад, които касаят 2016 г. Доколкото имам информация от финансовия министър, всичко, което е констатирано в детайлите на функциониране на тази електронна система, вече е разгледано като мерки и не съществува като проблем. Част от мотивите за вота на недоверие беше секретния доклад на ДАНС за контрабанда в размер на 1 милиард, от БСП говорят за манипулиране на акцизната информационна система,че цели композиции от ТИР-ове и камиони буквално изчезвали от компютрите. Твърдят, че към днешна дата проблемът не е решен\", каза Десислава Атанасова.", "date": "2018.01.19", "title": "Десислава Атанасова: Докладът на ДАНС ще бъде разсекретен скоро"}
{"url": "https://www.24chasa.bg/novini/article/6672637", "text": "Бившият премиер на Каталуня, който е в изгнание в Белгия и е заплашен от арест в Испания заради осуетения опит за отцепване на областта, ще пътува следващата седмица до Дания, за да участва в университетски дебати, предадоха Асошиейтед прес и ДПА, цитирани от БТА. Копенхагенският университет съобщи, че дебатите на тема \"Каталуня и Европа на кръстопът за демокрацията\" ще се състоят в понеделник и Пучдемон ще участва в тях лично. Говорителка на партията на Пучдемон потвърди, че той планира да пътува до Копенхаген и да участва в дебатите, \"представлявайки легитимното правителство на Каталуня\". Сепаратисткият лидер може да бъде арестуван, ако се върне в Испания, но е свободен да пътува навсякъде другаде, освен ако съдът задейства отново европейската и международната заповед за задържането му. Пучдемон каза днес, че каталунските сепаратистки партии проучват дали е възможно позоваване на парламентарния имунитет, за да може той да се върне в Испания, без да бъде арестуван.", "date": "2018.01.19", "title": "Пучдемон отива в Дания за университетски дебати следващата седмица"}
{"url": "https://www.24chasa.bg/novini/article/6672769", "text": "Задържан е собственикът на автобуса, който уби 18 души на \"Бакаджика\" през май 2009 г. Новината съобщи  , позовавайки се на прокуратурата в Ямбол. Слав Славов е открит в Северна България, след като беше обявен за издирване преди 6 години. Подозренията бяха, че се крие в чужбина. Трагедията стана на Спасовден, когато автобус \"Чавдар\", собственост на фирмата на Славов, буквално се вряза в хората, празнуващи в местността Бакаджика край Ямбол. Шофьорът и собственикът на фирмата са осъдени на по 10 години затвор. Водачът почина, докато излежаваше присъдата си, а Славов успя да се укрие и остана в неизвестност до задържането си.", "date": "2018.01.19", "title": "6 години по-късно: Заловиха собственика на автобуса убиец от Бакаджика"}
{"url": "https://www.24chasa.bg/novini/article/6672786", "text": "Земетресение с магнитуд 6,3 разлюля днес района на Калифорнийския залив край западното крайбрежие на Мексико. Това съобщи Геофизическият институт на САЩ, цитиран от Ройтерс. Епицентърът на труса е бил на 77 км север-североизток от град Лорета, щата Долна Калифорния, на дълбочина 16 км под морското дъно, предава БТА. Президентът на Мексико написа в \"Туитър\", че няма данни за разрушения и пострадали хора. Местните власти казаха, че не е обявена заплаха от цунами. Първоначално Геофизическият институт на САЩ съобщи, че магнитудът е 6,6.", "date": "2018.01.19", "title": "Земетресение с магнитуд 6,6 разлюля\nморското дъно западно от Мексико"}
{"url": "https://www.24chasa.bg/novini/article/6672796", "text": "Германската канцлерка Ангела Меркел заяви днес в Париж, че е необходима стабилност на управлението в Германия, за да напредва европейското строителство, предаде Франс прес. \"За да действаме в Европа, от съществено значение е в Германия да има стабилно правителство\", каза Меркел на пресконференция с френския президент Еманюел Макрон. \"Изказвам пожелание конгресът на ГСДП да даде зелена светлина за начало на преговори за коалиция. Германия и Франция могат и трябва да поведат действията по много въпроси, свързани с Европа и затова разбирам, че Франция очаква да имаме ново правителство\", каза Меркел. \"Широко погледнато, не виждам никакви различия. Европа трябва да има обща външна политика по стратегическите въпроси, Европа трябва да изгради собствена политика за развитие и политика за отбрана, Европа трябва да бъде икономически силна\", продължи канцлерката, цитирана от Ройтерс. Меркел се опитва от месеци да състави управляваща коалиция. Около 600 делегати на социалдемократите в Германия ще се съберат на конгрес в неделя, за да решат дали да подкрепят или не проекта за нова управляваща коалиция между ГСДП и консервативния блок ХДС/ХСС на Меркел, предава БТА. Френският президент Еманюел Макрон каза, че Франция има нужда от Германия, за да бъде реформирана Европа. \"Искам да кажа просто, че нашата амбицията трябва да бъде съчетана с амбицията на Германия\", каза Макрон на пресконференцията с Меркел.", "date": "2018.01.19", "title": "Меркел: Германия и Франция имат\nсходни възгледи за Европа (Обновена)"}
{"url": "https://www.24chasa.bg/novini/article/6672824", "text": "Районната прокуратура в Сливен образува досъдебно производство срещу четиримата ученици, които пребиха шофьор на автобус, съобщи  Разпитите на свидетелите продължават, ще бъде направена и съдебно-медицинска експертиза. Срещу четиримата има досъдебното производство за хулиганство, а срещу един от тях и за нанасяне на средна телесна повреда. Според събраните доказателства, той е удрял шофьора. Ако бъде признат за виновен, може да получи ефективна присъда до три години затвор, въпреки че е малолетен.", "date": "2018.01.19", "title": "3 години затвор заплашват сливенски ученик, пребил шофьор"}
{"url": "https://www.24chasa.bg/novini/article/6672838", "text": "Властите в Истанбул забраниха планирано представление на пиеса за диктатор, позовавайки се на дадените им правомощия в рамките на извънредното положение в Турция, въведено след неуспешния опит за преврат срещу президента Реджеп Тайип Ердоган, предаде Ройтерс. \"Просто диктатор\" е продължителен монолог на владетел на неуточнена страна, който разказва за своето издигане на власт. Докато диктаторът говори, се чуват скандиранията на разгневени демонстранти, които приближават резиденцията му, но това не го безпокои. Тази сутрин полицията уведоми театъра в квартал Кадъкьой, че представянето на пиесата в което и да е открито или закрито пространство в квартала се забранява, предава БТА. Според уведомлението е било оценено, че \"пиесата може да засегне обществения ред и сигурност по негативен начин\". Актьорът, който представя моноспектакъла - Баръш Атай, който е открит критик на президента Ердоган, обеща на публиката, че те все пак ще видят спектакъла. \"Нямаме никакви очаквания от правосъдна система, която се е превърнала в играчка в техните ръце, така че няма да оспорим тази забрана в съда\", написа той в Туитър. \"Но ние ви обещаваме, че \"Просто диктатор\" ще стигне до всички. Много скоро!\"", "date": "2018.01.19", "title": "Забраниха пиеса за диктатор в Истанбул, изпълнявана от критик на Ердоган"}
{"url": "https://www.24chasa.bg/novini/article/6672857", "text": "Няма да се спират автомобили на принципа четни и нечетни номера в дните с превишено замърсяване на въздуха в София, съобщи  . Мярката беше приета от комисията по екология, но отхвърлена от транспортната. Затова няма да бъде предложена за гласуване от Столичния общински съвет. Аргументите - забраната е прилагана в някои европейски столици, но без доказан ефект.", "date": "2018.01.19", "title": "Предложението за четни-нечетни номера в София за чист въздух отпадна"}
{"url": "https://www.24chasa.bg/novini/article/6672906", "text": "Комисията по правата на човека в турския парламент заяви в свой отчет, че в страната живеят 4,3 милиона бежанци, предаде ТАСС, като се позова на в. \"Хюриет\". С поред документа само 600 хиляди от тях имат разрешително за пребиваване. От останалите бежанци 3,4 милиона идват от Сирия, а 300 хиляди - от Ирак, Афганистан, Иран, Сомалия и други страни. По информация на \"Хюриет\" това е най-големият брой бежанци в една страна в света и надвишава населението на третия по големина турски окръг /след Истанбул и Анкара/ Измир - 4,223 милиона към 2016 г. по данни на турския статистически институт, предава БТА. Членът на парламентарната комисия за правата на човека Атай Услу заяви за вестника, че трябва да се разработи политика за интеграция на тези хора. През март 2016 г. Европейският съюз и Турция постигнаха споразумение, според което всички нелегални мигранти, пристигнали в Гърция от Турция, трябва да бъдат върнати обратно. Тогава Брюксел обеща на Турция 6 милиарда евро, отмяна на визовия режим до лятото на същата година и отваряне на нова глава в преговорите за членство на Турция в ЕС в замяна на спирането на притока на бежанци и мигранти към Европа. Оттогава обаче отношенията между Анкара и Брюксел съществено се влошиха. На 13 януари турският министър по европейските въпроси Йомер Челик заяви, че Турция не бива да се възприема като лагер за бежанци. Турция настоява ЕС да изпълни обещанието си за безвизов режим, заплашвайки в противен случай да се откаже от споразумението за мигрантите.", "date": "2018.01.19", "title": "Турция е страната с най-много бежанци в света"}
{"url": "https://www.24chasa.bg/novini/article/6672837", "text": "“Теленор” ще продава бизнеса си на Балканите, съобщи специализираното издание Mergermarket. Изданието се позовава на три неофициални източника. Купувач бил американски фонд, който щял да плати 2 млрд. евро за бизнеса на норвежците в България, Сърбия и Черна гора. Според Mergermarket сделката можела да включва и унгарските активи на “Теленор” с общо почти 10 млн. клиенти. От централата на “Теленор” заявиха, че не коментират слухове, които са на база на неофициална информация. Но това е втора публикация за година, според която “Теленор” ще продава на Балканите. През миналата година се появи информация, че норвежците искат да излязат от Сърбия. Като нов собственик пак бе спряган американски купувач - фондът KKR, който има сателитен тв оператор в Сърбия и инвестиции в региона. Тогава от компанията отрекоха и заявиха, че бизнесът им там е стабилен и носи добри приходи. Сега се твърди, че новият кандидат-купувач бил друг фонд от САЩ. Преди три години “Теленор” купи у нас “Глобул” от гръцката ОТЕ за 717 млн. евро. При сделката от норвежката компания заявиха, че това е дългосрочна, а не спекулативна инвестиция и нямат намерение да продават бързо. За миналата година приходите в България на оператора са 323 млн. евро. Печалбата преди данъци, лихви и амортизации е 66,4 млн. лв. По приходи у нас “Теленор” е на трето място сред операторите, лидер е БТК с 875 млн. лв., следвана от “Мобилтел” с 806 млн. лв. ", "date": "2018.01.19", "title": "“Теленор” продава бизнеса си у нас, в Сърбия и Черна гора"}
{"url": "https://www.24chasa.bg/novini/article/6672915", "text": "Военно транспортен самолет \"Спартан\" е аварирал в авиобаза Граф Игнатиево при учебна маневра, съобщиха от Военно въздушните сили (ВВС). Няма пострадали, но на машината са нанесени материални щети. Случаят се разследва. Командирът на Граф Игнатиево - бригаден генерал Иван Лалов, бе потърсен от \"24 часа\" за коментар, но той не вдига телефона си. Очаквайте подробности. ", "date": "2018.01.19", "title": "Самолет \"Спартан\" аварира на военното летище Граф Игнатиево"}
{"url": "https://www.24chasa.bg/novini/article/6672581", "text": "\"Искам да разкажа една история за внучката си. Аз съм добра баба и с нея често разговаряме. Казах й: \"Когато бях като теб, на пет години, ние не разполагахме с телевизор, ние не разполагахме с компютри“. Тя ме поглежда и каза: \"Тоест, вие сте имали само iPad ли?\". Това разказа в интервю за ТАСС главният изпълнителен директор на Световната банка Кристалина Георгиева, цитирана от БГНЕС. \"За нея и новото поколение не може да има свят без мобилни устройства, без интернет и комуникация\", добави тя. \"Руската икономика може да достигне средния за света темп на растеж от 2,9%\", каза още Георгиева. \"Първоначално прогнозата на Световната банка за растежа на световната икономика е 2,9% до 2020 г. Според мен това е постижима цел за Русия\", каза Кристалина Георгиева. Според нея, за да се постигнат по-високи темпове на растеж Русия трябва да се съсредоточи върху повишаването на производителността както на капитала, така и на труда, т.е. е необходимо да се стимулира така наречената обща производителност на факторите на производство. \"Какво означава това специално за Русия? Това означава много сериозно отношение към инвестирането в хората - в човешкия капитал, особено в качеството на образованието, качеството на труда\", каза Кристалина Георгиева. Тя допълни, че цифровизацията „може напълно да промени икономиката, по-точно тя вече я променя. \"Фактът, че премиерът Дмитрий Медведев дойде на пленарната сесия на форума Гайдар с таблета си, а не с вестниците, е от голямо значение. Това е символ на такива промени\", каза още Кристалина Георгиева. Според нея за младото поколение в много страни по света животът вече не е възможен без дигитализация.", "date": "2018.01.19", "title": "Внучката питала Кристалина Георгиева: Вие само iPad ли имахте?"}
{"url": "https://www.24chasa.bg/novini/article/6672488", "text": "Над 41 млн. лв. ще бъдат вложени в ремонт на знакови градски пространства в София, сред които т. нар. „Златна София“, бул. „Цар Освободител“, ул. „Граф Игнатиев“ и други, съобщиха от пресцентъра на регионалното министерство. Инвестициите в модернизиране на две ключови зони на столицата ще бъдат направени по проект „Изграждане, възстановяване и обновяване на публични пространства в Централна градска част на гр. София“. Той е първият одобрен от Инвестиционната програма на Столична община по Приоритетна ос 1 „Устойчиво и интегрирано градско развитие“ на Оперативна програма „Региони в растеж“ 2014-2020. Общата му стойност е 46 078 473 лв., от които 41 220 994 лв. е безвъзмездната финансова помощ, която се предоставя от ОПРР. Едната зона, чието обновяване предстои, включва т. нар. „Златна София“. Това е пространството между ул. „Георги С. Раковски“, ул. „Московска“, пл. „Васил Левски“, бул. „Васил Левски“, бул. „Цар Освободител“, пл. „Народно събрание“, ул. „6-ти септември“ и мисленото продължение на ул. „Аксаков“ от ул. „6-ти септември“ до ул. „Георги С. Раковски“. В нея са едни от най-значимите символи на града – Храм-паметникът „Св. Александър Невски“, площад “Народно събрание“, паметникът „Цар Освободител Александър II“, църквата “Св. София”, сградата на Синодалната палата, паметникът на Васил Левски, градината \"Св. Климент Охридски\", пространството между ул. „Оборище“ и Централния военен клуб, както и площад \"Гина Кунчева\". Другата зона обхваща ул. „Граф Игнатиев“ с прилежащите й площади „Джузепе Гарибалди“, „П. Р. Славейков“ и „Патриарх Евтимий“. В нея попадат също улиците „Солунска“ (в участъка от ул. „Граф Игнатиев“ до бул. „Витоша“), „6-ти септември“ (от ул. „Граф Игнатиев“ до ул. „Аксаков“), „Ген. Паренсов“ (в участъка от ул. „6-ти септември“до ул. „ Цар Шишман“), ул. „Цар Шишман“ (в участъка от ул. „Граф Игнатиев“ до пл. „Народно събрание“) и градината пред храма „Св. Седмочисленици“. Предвижда се тези знакови за централната част на столицата места да бъдат свързани в обща система с идентичен градски дизайн. Те не само ще бъдат модернизирани и благоустроени, но и ще станат още по-достъпни за жителите и гостите на София.", "date": "2018.01.19", "title": "Влагат над 41 млн. лв. за ремонт на „Графа“ и други знакови места в София"}
{"url": "https://www.24chasa.bg/novini/article/6672503", "text": "Лекари в Анкара изразиха сериозни безпокойства за състоянието на двама преподаватели, които са в гладна стачка от над 300 дни, съобщава ДПА, цитирайки Лекарската колегия в турската столица. Теглото на университетската преподавателка Нурийе Гюлмен е спаднало от 59 килограма на едва 33,8 килограма, а това на началният учител Семих Йозакча - от 86 килограма на 45,3 килограма. Двамата започнаха гладна стачка миналия март, след като бяха уволнени в рамките на масовите чистки след неуспешния опит за преврат през юли 2016 г. Над 150 000 души загубиха работните си места, предава БТА. След като гладната им стачка привлече международно внимание, двамата преподаватели бяха арестувани през май по обвинения в членство в терористична организация. Йозакча беше освободен от ареста през октомври, а Гюлмен - през декември. Асоциацията на медиците съобщава, че Гюлмен има рани в устата заради отслабената имунна система, които затрудняват приемането на течности, както и напреднала остеопороза заради дефицита на минерали. Тя също така страда от подуване на краката и тежко сетивно разстройство. Йозакча от своя страна изпитва болка в костите, скованост, продължителни главоболия и внезапни промени в кръвното налягане. От 9 март двамата приемат само вода, захар, сол и витамин Б и обещаха да продължат гладната стачка, докато не бъдат върнати на работа.", "date": "2018.01.19", "title": "Турски преподаватели провеждат гладна\nстачка от 300 дни"}
{"url": "https://www.24chasa.bg/novini/article/6672526", "text": "Отношенията на ЕС и Турция са изключително важни за България. Това каза министърът за българското председателство на Съвета на ЕС Лиляна Павлова по време на първата съвместна конференция от поредицата „Европа, която пази“, съобщи „Фокус“. В отговор на въпрос дали визитата на канцлера на Германия Ангела Меркел е свързана с Турция, Павлова заяви, че това е визита, която има общ характер, свързана с темите и приоритетите на председателството ни. Тя поясни, че диалогът между ЕС и Турция е изключително важен за страната ни. „България е външна граница, работеща в партньорство с Турция, благодарение на което имаме нулев натиск на нелегални мигранти“, заяви Павлова. По отношение на дигиталните умения и достъпа до базите данни в подкрепа на науката, иновациите и бизнеса, министър Павлова посочи, че това е усилие, за което трябва да се положи повече труд. Според нея това е важната тема, която е от дневния ред. По думите й тази тема е национален приоритет.", "date": "2018.01.19", "title": "Лиляна Павлова: Отношенията на ЕС и Турция са изключително важни за България"}
{"url": "https://www.24chasa.bg/novini/article/6672080", "text": "Две миоми   по 25 см са отстранили успешно днес лекарите от “Майчин дом”, научи \"24 часа\" Операцията обаче е била рискова, защото 36-годишната пациентка е бременна в 3-ия месец, а за плода има голяма опасност да бъде засегнат. “Направихме биохимичен скрининг, за да проверим дали няма малформации на плода. Искахме да се убедим, че всичко с него е наред. След това пристъпихме към операцията. Всичко мина отлично”, разказа АГ специалистът д-р Веселин Дяволов. Той е част от екипа извършил операцията, заедно с доц. Божидар Славчев, зам.-директор на болницата и началник на Първа гинекологична клиника и д-р Наталия Петракиева. “Жената е на 36 г. от Добрич и това е първа бременност за нея. Тя се чувства добре и сега е в стабилно състояние. Ще остане под наблюдение като се очаква да бъде изписана след 10 дни. За момента всичко е наред и с плода”, каза д-р Дяволов.  ", "date": "2018.01.19", "title": "В \"Майчин дом\" извадиха две миоми по 25 см от бременна жена"}
{"url": "https://www.24chasa.bg/novini/article/6672150", "text": "Френският президент Еманюел Макрон обеща днес разходите за отбрана през следващите години да се увеличат значително, за да се гарантира вътрешната сигурност на страната и тя да изпълнява военните си ангажименти в чужбина, предаде Асошиейтед прес, цитирана от БТА. В реч пред войниците на борда на универсалния десантен кораб \"Диксмюд\" край военноморска база в Тулон, Макрон заяви, че ще увеличи разходите тази година с 1,8 милиарда евро до 34,2 млрд. евро. До 2025 г. разходите за отбрана ще нараснат до 2 процента от брутния вътрешен продукт, при 1,8 на сто сега, за да \"се спре ерозията на военния ни капацитет\", обеща освен това той. Френският президент призова да се засили европейското сътрудничество - както със страни от ЕС, така и с нечленуващи в него държави - с цел постигане на \"стратегическа автономност\". Съюзът няма да си съперничи с НАТО, подчерта в същото време той. Ядрените сили ще останат и в бъдеще основа на френската система за отбрана, каза още президентът, цитиран от ТАСС. Повече от 50 години ядрените възпиращи сили са основа на отбранителната стратегия на Франция. Дебатите в страната по този въпрос приключиха. Съвсем ясно е, че ядреното възпиране е част от историята на Франция, част от отбранителната й стратегия, и ще остане такава, отбеляза Макрон. Той потвърди, че по време на мандата му ще започне работата по модернизиране на двата компонента на ядрения арсенал - океанските сили и авиацията. Макрон заяви, че групировката \"Ислямска държава\" е почти напълно разгромена в Ирак и Сирия и изрази увереност във военната победа над нея през идните седмици, предаде Франс прес. Благодарение на всички участващи страни, военната организация ИД в Леванта е почти напълно разбита. Уверен съм, че в близките седмици ще постигнем военна победа на място, каза Макрон.", "date": "2018.01.19", "title": "Макрон обеща значително увеличение на националния бюджет за отбрана"}
{"url": "https://www.24chasa.bg/novini/article/6672162", "text": "Чешкият премиер в оставка Андрей Бабиш ще дойде в България в понеделник. Това съобщи изданието Lidovy Noviny, което е негова собственост. От Министерския съвет потвърдиха посещението и казаха, че поводът е българското европредседателството. Двамата премиери ще се срещнат с по обяд. Според Lidovy Noviny те може да говорят и за продажбата на CEZ. Сделката бе отложена за март т.г.", "date": "2018.01.19", "title": "Чешкият премиер в оставка Бабиш идва, среща се с Борисов в понеделник"}
{"url": "https://www.24chasa.bg/novini/article/6672161", "text": "Нови смартфони и аксесоари подарява \"Виваком\" в нова игра. Тя е наречена \"Твоят MOTO момент\", а участието в нея не е обвързано с покупка. Достатъчно е клиент да посети магазина на оператора, да открие специалния щанд на Motorola и да разгледа изложените устройства. В едно от тях е инсталирано мобилно приложение. Регистрацията е на място, след което се отговаря на един кратък въпрос. Щандовете са в 61 магазина в цялата страна. Независимо какъв е отговорът, се участва в томбола за 17 награди. Жребият с печелившите ще бъде теглен на 2 февруари. Наградите са: два смартфона, пет слушалки, пет пауърбенкове и пет фитнес гривни.", "date": "2018.01.19", "title": "\"Виваком\" подарява смартфони в игра"}
{"url": "https://www.24chasa.bg/novini/article/6672157", "text": "Съд в Мюнхен постанови наказание от седем години затвор на мъжа, продал оръжието, използвано при масовата стрелба в южния германски град през 2016 г., предаде ДПА, цитирана от БТА. 33-годишният Филип К. бе признат за виновен в непредумишлено убийство по девет случая за това, че продал огнестрелно оръжие на 18-годишния Давид С., убил с оръжието девет души в търговски център \"Олимпия\" в Мюнхен на 22 юли 2016 г. Извършителят, явно действал от расистки подбуди, се самоуби след стрелбата. Адвокатът на една от жертвите каза пред съда, че обвиняемият действал на принципа - \"Какво ме интересува страданието на другите, след като бизнесът е добре?\". Филип К. от германския град Малбург признал, че продал оръжието, използвано от Давид С. при нападението. Прокуратурата беше поискала присъда от седем години и два месеца затвор. Един от адвокатите на семействата на жертвите настояваше за 11 години затвор. Следователите установиха, че Давид С. е бил иранско-германски десен екстремист, който мразел турците и арабите. Той планирал нападението повече от година и се вдъхновил от предишни масови убийства.", "date": "2018.01.19", "title": "Осъдиха на 7 г. затвор мъжа, продал оръжието за масовата стрелба в Мюнхен през 2016 г."}
{"url": "https://www.24chasa.bg/novini/article/6672184", "text": "Утвърдените учебни програми по история за X клас няма да бъдат отменени. Това каза министърът на образованието и науката Красимир Вълчев при посещението си в Габрово, предаде \"Фокус\". По думите му подобна крачка би означавала в началото на учебната 2019-2020 година да няма учебници по предмета. „Няма да рискуваме. Програмата е балансирана. Съдържа факти, а не оценки. Това потвърдиха авторитетни представители на научната общност. Никой в Министерството на образованието и науката не е политизирал програмата и призовавам политическите партии също да не го правят“, посочи министърът. Той подчерта, че изведените нови понятия съществуват и в момента в учебниците, а критиката е по-скоро към липсващо съдържание. Според него една учебна програма не може да се включи всичко. Тя само рамкира, а в учебниците се включва много повече съдържание. „Периодът между 1944 г. и 1989 г. е разделителна линия в обществото, като в същото време за него се учи относително малко от учениците. Твърденията, че учениците няма да изучават фашизъм, не е истина. Понятието е заложено в програмата за IX клас заедно с други като болшевизъм и националсоциализъм. Какво е идеологизацията на образованието може да се види в залите на Националния музей на образованието, който пази значителна информация за комунистическия период“, каза министърът. \"Програмата по история за X клас е публикувана преди повече от година и половина, като през това време се проведоха множество обсъждания. В рамките на месец тя беше на сайта на министерството за общественото обсъждане, като последното обсъждане включваше и представители на академичната общност. Разликите между обсъденото с академичната общност и това, което в крайна сметка беше утвърдено, са минимални“, обясни Красимир Вълчев. В X клас учениците ще изучават предмета „История и цивилизация“ с хорариум 126 часа или по 3,5 часа седмично. Предвижда се освен теоретичните часове да имат упражнения, изследвания, анализи и дори посещения на музеи. „Балансът в изучаването ще бъде намерен при написването на учебниците и най-вече в преподаването. Вярвам, че учителите по история ще намерят правилния начин да представят учебната програма и този период, който предизвиква дискусии“, допълни министърът.", "date": "2018.01.19", "title": "Министър Вълчев: Няма да отменяме програмата по история за X клас"}
{"url": "https://www.24chasa.bg/novini/article/6672170", "text": "Д-р Ружа Игнатова е обвиняема в Германия като член на организирана престъпна група за финансови измами, съобщи шефът на спецпрокуратурата Иван Гешев и добави, че процесът е за пирамидалната \"фалшива\" криптовалута уанкойн. Гешев и колегите му са били помолени от немските си колеги за помощ по делото в Германия. \"Искам да уточня, че у нас това деяние не е криминализирано\", посочи шефът на спецпрокуратурата. Той уточни, че става дума дума за разследване, започнало преди 2-3 години, за измамени над 3 млн. души със закупуване на обучителни пакети за уанкойн. След като вземе такива, човек може да добива уанкойн. Разликата с биткойн е, че уанкойн е централизирана - търговията се извършва във вътрешен сървър и само хора, закупили обучителни пакети, могат да участват в нея. Блокчейнът на уанкойн, в който би трябвало да се съдържа счетоводна информация, пък бил посочен от немските прокурори като симулация.  При претърсвания вчера и днес на 14 адреса в София, Варна и Велико Търново са иззети сървъри на уанкойн. Разпространител на криптовалутата е българското дружество \"Уанкойн сървисис\". В неговия офис на площад \"Славейков\" в София са били иззети сървъри, а около 50 души са били разпитани. Имало е претърсвания и в свързани с тях дружества. Немските власти споделили съмнения, че уанкойн се използва за финансиране на банди и тероризъм, но не посочили конкретни примери пред българските си колеги.", "date": "2018.01.19", "title": "Д-р Ружа Игнатова обвиняема в Германия заради пирамидата уанкойн"}
{"url": "https://www.24chasa.bg/novini/article/6672193", "text": "Германски учени откриха микропластмаса в натуралната морска сол fleur de sel (фльор дьо сел), която се образува и събира от повърхността на солниците, съобщи ДПА. \"Това е резултат от невъздържаната ни употреба на пластмаса\", каза Барбара Шолц-Бьотхер от Института по морска химия и биология в университета на Олденбург. Учените са анализирали няколко проби сол. В тях са открили полиетилен, полипропилен, полиетилен терефталат. Тези пластмаси се използват за производството на опаковки и синтетични влакна като микрофибрите, предава БТА. Гунар Гердтс, морски биолог ог института \"Алфред Вегенер\", не е изненадан от откритото. \"Във всяка изследвана проба досега откривам микропластмаса, разбира се в различни количества\" - каза той. Гердтс прави изследвания в Северно море и Арктика от пет години. Матиас Гелинг от федералния институт за оценка на рисковете каза, че са необходими много изследвания, за да бъде установено дали частиците може да са вредни за човешкото здраве.", "date": "2018.01.19", "title": "Германски учени откриха микропластмаса в луксозна морска сол"}
{"url": "https://www.24chasa.bg/novini/article/6672197", "text": "Хората, загрижени за съдбата на планетата, могат да развият тревожност и депресия, предаде Ройтерс, позовавайки се на американско проучване, посветено на ефекта от климатичните промени върху психичното здраве. Изследователи от университета на Аризона са установили, че най-уязвими са жените и хората с по-ниски доходи, които се тревожат за здравето на планетата в дългосрочен аспект. \"Климатичните промени са постоянен стресов фактор\", казва ръководителката на изследователския екип Сабрина Хелм, цитирана от БТА. Специалистите отбелязват, че признаци на депресия се наблюдават по-скоро при индивиди, обезпокоени не от рисковете за човечеството, а за съдбата на други видове, растения и природата като цяло. Откритието е базирано върху анализ на стотици проучвания, авторите на които са изследвали как екстремни климатични проявления като урагани, наводнения и суши влияят върху психичното здраве на хората. И докато редица изследвания откриват връзка между безпокойството за съдбата на планетата и развитието на посттравматичен стрес, малко проучвания са посветени на психичните проблеми, произтичащи от всекидневните \"климатични\" тревоги.", "date": "2018.01.19", "title": "Загрижеността за съдбата на планетата може да доведе до депресия"}
{"url": "https://www.24chasa.bg/novini/article/6672271", "text": "Антимафиоти от ГДБОП и агенти от ДАНС влязоха в Медицинския университет днес следобед. Акцията се провежда под ръководството на специализираната прокуратура. Говорителят на главния прокурор Румяна Арнаудова потвърди за операцията, но обясни, че на този етап не може да се каже нищо повече, за да не се попречи на разследването. По непотвърдена информация става дума за разследване срещу организирана престъпна група, която въртяла корупционни схеми с прием на чуждестранни студенти.", "date": "2018.01.19", "title": "ГДБОП и ДАНС атакуваха Медицинския университет в София (Обновена)"}
{"url": "https://www.24chasa.bg/novini/article/6672269", "text": "Преди всичко искам да уверя хората от Пазарджишка област, че независимо, че не съм народен представител, в момента съм министър, всичко, което съм поемала като ангажименти, по което сме работили заедно с колегите по време на предизборната кампания, е в процес на изпълнение. Това каза вицепремиерът по правосъдната реформа и министър на външните работи Екатерина Захариева пред \"Фокус\". Тя отбеляза, че продължава срещите си с хората, работи много добре и с депутатите от 13-и Пазарджишки МИР. „Там, където можем и работим, е преди всичко за привличане на инвеститори в нашата област. Това е нещото, от което наистина, според мен, има най-голяма нужда. Има много талант, има много мотивирани хора и този талант, и тези мотивирани хора заслужават добри работодатели с добри възнаграждения“, коментира Захариева.", "date": "2018.01.19", "title": "Захариева: Ангажименти, които съм поела към хората от Пазарджишко, са в процес на изпълнение"}
{"url": "https://www.24chasa.bg/novini/article/6672294", "text": "Специалният съд в Белград осъди 12 души за трафик на мигранти през границата с България в началото на 2015 г., предаде Танюг. Обвиняемите получиха присъди от 3 до 5 години затвор. Съдът е наредил също да бъдат конфискувани 7 автомобила и 10 мобилни телефона, използвани от трафикантите, както и 10 000 евро незаконно придобита печалба от трафика на мигранти, предаде БТА. Сред осъдените има и един полицай, на когото съдът е забранил да изпълнява длъжността си за срок от 5 години.", "date": "2018.01.19", "title": "Сърбия осъди 12 души за трафик на мигранти през България"}
{"url": "https://www.24chasa.bg/novini/article/6672352", "text": "Лидерът на германските социалдемократи Мартин Шулц призова днес своите съпартийци да одобрят коалиционните преговори с консерваторите на канцлерката Ангела Меркел, тъй като в противен случай може да се наложи свикване на нови избори, които още повече да отслабят партията, предаде Ройтерс, цитиран от БТА. Социалдемократите се стремят да съберат подкрепа сред редовите членове за започване на официални преговори с консерваторите за нова голяма коалиция - ход, който среща съпротива от членове на младежката организация и лявото крило на партията. Почти четири месеца след парламентарните избори Меркел все още не успява да състави правителство. Ако делегатите на социалдемократите отхвърлят воденето на преговори, това може да доведе до нови избори или правителство на малцинството за първи път в следвоенната история на Германия. Шулц заяви, че отхвърляне на преговорите \"би довело до нови избори и то много скоро\". Според него социалдемократите, които на изборите през септември отбелязаха най-слабия си резултат от 1933 г., вероятно ще понесат още по-големи загуби при евентуално ново гласуване. \"Ако партиите не успеят да съставят правителство с мнозинствата в Бундестага, тогава избирателите ще ги накажат\", каза той пред сп. \"Шпигел\". Група от 40 социалдемократи от различни крила на партията призоваха своите колеги да одобрят на конференция през уикенда воденето на коалиционни преговори с консерваторите, посочва ДПА. Призивът беше подписан от двама бивши лидери на младежката организация на социалдемократите - бившия партиен лидер Матиас Плацек и бившата кандидатка за президент на Германия Гезине Шван. Той беше отправен преди срещи на местните структури на социалдемократите в провинциите Бавария и Райнланд-Пфалц, които трябва да решат как да гласуват на конгреса в неделя. Досега местните структури на социалдемократите в четири провинции, представляващи около 200 делегати, явно се обявиха в подкрепа на започване на коалиционни преговори. Партийните структури в четири провинции се обявиха против, но те ще изпратят само около 45 делегати на конгреса. Местните структури на социалдемократите в останалите шест провинции, представляващи около 320 делегати, не планират да гласуват по въпроса и ще оставят делегатите сами да решават, въпреки че някои се консултираха с редовите членове преди конференцията. Делегатите на младежкото крило на партията, които наброяват 80-90 човека, планират да гласуват против коалиционни преговори. Ройтерс цитира проучване на телевизия Цет Де Еф, което показва, че 64 процента от германците и 75 процента от социалдемократите очакват делегатите на партията да одобрят по-нататъшни преговори с консерваторите. Според допитването само 45 процента от германците подкрепят нова голяма коалиция; сред консерваторите този дял е 68 процента, а сред социалдемократите - 57 на сто. Анкетата сочи, че консерваторите биха спечелили 33 процента от гласовете, ако следващите избори бяха в неделя, а социалдемократите - едва 20 на сто.", "date": "2018.01.19", "title": "Лидерът на социалдемократите Мартин Шулц: Нови избори биха отслабили още повече партията"}
{"url": "https://www.24chasa.bg/novini/article/6672361", "text": "Международната агенция по енергетика (МАЕ) прогнозира, че през 2018 г. Съединените щати ще изпреварят Саудитска Арабия като втория най-голям производител на петрол след Русия, тъй като компаниите, занимаващи се с шистов добив ще увеличат значително сондажната си дейност, привлечени от повишаващите се цени, съобщи  Настоящата година обещава да бъде рекордна за петролните добиви в САЩ, посочи МАЕ в своя редовен месечен доклад за световните енергийни пазари. Трябва да се има предвид, че настоящото производство на суров петрол в САЩ от около 9,75 млн. барела на ден е в най-високите нива от близо 50 години, което доближи плътно Щатите до Саудитска Арабия, отбеляза МАЕ. МАЕ обаче подчерта, че рязкото увеличаване на производството в САЩ може да постави под заплаха процеса на ребалансиране на петролните пазари.", "date": "2018.01.19", "title": "През 2018 г. САЩ ще изпреварят Саудитска Арабия по добив на петрол"}
{"url": "https://www.24chasa.bg/novini/article/6672373", "text": "Британски съдебен лекар очаква резулатите от изследванията, които ще определят причината за смъртта на певицата Долорес О'Риърдън от група \"Кранберис\", съобщи Асошиейтед прес. Разследването на причините за смъртта започна официално днес. О'Риърдън беше намерена безжизнена в хотелската й стая в Лондон в началото на седмицата и беше обявена за мъртва на място от пристигналите служители на бърза помощ. Направена е аутопсия и \"съдът очаква резултатите от различни тестове, които са поръчани\", ката Стивън Ърл от съда в Уестминстър, предава БТА. Полицията не смята смъртта на певицата за подозрителна. Това означава, че не са намерени никакви съмнителни улики. Група \"Кранберис\" стана световно известна през 90-те години на миналия век с хитове като \"Zombie\" и \"Linger\". През 1996 г. Долорес О'Риърдън отложи турне на групата си, като посочените мотиви за това бяха изтощение и липса на творчество вдъхновение и разочарование. Тя напусна \"Кранберис\" през 2003 г. и записа два солови албума, преди групата да се събере отново през 2009 г. \"Кранберис\" е втората най-продавана ирландска група след Ю Ту. Миналата година тя отмени концерти в Северна Америка и Европа, защото Долорес О'Риърдън страдаше от проблеми с гърба.", "date": "2018.01.19", "title": "Започна разследването за смъртта на певицата Долорес О'Риърдън"}
{"url": "https://www.24chasa.bg/novini/article/6672399", "text": "Бившият президент на \"Локо\" (Пд) и \"Вихрен\" (Сандански) Коко Динев ще строи къщи за гости край ГКПП Кулата. Фирмата \"Екогеоинвест\", на която е едноличен собственик, е подала инвестиционно предложение до РИОСВ-Благоевград. В м. Демирево на граничното с. Кулата, с площ от 7184 квадрата, Динев иска да изгради 6 къщи за гости, всяка със застроена площ от 200 кв. м. Ще се обособят паркоместа за 30 броя автомобили на площ от 450 кв. м. Останалата част от имота ще бъде озеленена, а теренът - ограден с ажурна ограда. При извършената проверка по отношение местоположението на имота, експертите от РИОСВ са установили, че инвестиционното предложение попада в границите на защитени зони по НАТУРА 2000 - зона \"Рупите\" за опазване на дивите птици и зона \"Рупите - Струмешница\" за опазване на природните местообитания и на дивата флора и фауна. Комплексът от къщи е допустим и няма да попречи на защитена зона \"Рупите\". За втората защитена зона РИОСВ тепърва ще се произнесе дали инвестицията би имала отрицателно въздействие и дали се нуждае от ОВОС.", "date": "2018.01.19", "title": "Коко Динев строи къщи за гости край Кулата"}
{"url": "https://www.24chasa.bg/novini/article/6671732", "text": "Пет месеца след първата двойна трансплантация на ръце във Франция пациентката отново свири на пиано, предава  . Животът на Каролин се променя след нещастен случай през август миналата година. В опит да хване влак тя пада на релсите и машината преминава през нея. „Мислех си: Мога да съм като Индиана Джоунс – скачам в движение и се улавям за перилотo и така до следващата гара. Не успях. Намерих се на ръба на платформата. Видях как влакът отминава. Ръцете ми лежаха от другата страна на релсите”, спомня си тя.", "date": "2018.01.19", "title": "Жена с трансплантирани ръце отново свири на пиано"}
{"url": "https://www.24chasa.bg/novini/article/6671765", "text": "Русенската полиция издирва шофьор, който блъснал пешеходка в град Борово, област Русе, и след това избягал от мястото на инцидента. Това съобщиха от областната дирекция на МВР в крайдунавския град, цитирани от БТА. Сигналът е получен около 18,40 часа вчера. 56-годишна жена пресичала на кръстовището на на бул. \"България\" и ул. \"Александър Стамболийски\" в Борово, когато била блъсната от неизвестна кола. След инцидента шофьорът не спрял, а избягал. От удара жената получила фрактури на таз, на крак и на ръка. Тя е настанена за лечение в Университетската болница \"Канев\" в Русе. Екип на полицията е извършил оглед на мястото на инцидента. По случая се води разследване. За изминалото денонощие в областта са регистрирани 10 пътни произшествия.", "date": "2018.01.19", "title": "Издирват шофьор, който блъснал пешеходка в Борово и избягал"}
{"url": "https://www.24chasa.bg/novini/article/6671749", "text": "Молби за еднократна социална помощ от по 375 лв е подала днес майката на двете сестри, затворени в къщата им в Свищов. Въпреки поканата на социалните служби Стефка и Анжела да отидат в дирекцията, за да уредят документите си, те не са се явили. Междувременно общината в дунавския град е спазила ангажимента си и е подновила служебно адресните им регистрации, за да получат подпомагане. \"Вчера ги посетихме, изготвени са необходимите документи. Молбите, внесени от майката Пенка Стефанова, ще бъдат разгледани до края на януари. През февруари ще получат парите\", уточни шефката на \"Социално подпомагане\" в Свищов Милена Илиева. Според нея, мизерстващите жени имат необходимата подкрепа, тъй като общинският съвет им дава още 1000 лв.еднократно. Кметът Генчо Генчев се ангажира и с ремонт на жилището. \"Отивам при тях с психолог. Той ще работи с тях два пъти седмично, но първоначално, докато ги приобщим - и по-често\", каза Генчев. Драмата на трите жени се разчу преди дни, след сигнал \"за къща на ужасите\" в Свищов, в която майка държи под ключ от години двете си психичноболни дъщери. Полиция и социални откриха в жилището сестрите на 43 и 42 години във видимо неадекватно състояние. Следи от физическо насилие и данни за държане против волята им обаче няма. По случая се води разследване за неполагане на грижи, от което дъщерите - висшистки били поставени в положение на сериозно затруднение. Няма привлечено обвиняемо лице. Общината извършва независима проверка и издирва близки и роднини, за да установи какво се е случвало с двете жени през годините.", "date": "2018.01.19", "title": "Сестрите в Свищов не излизат от дома си,\nмайка им носи молби за социална помощ"}
{"url": "https://www.24chasa.bg/novini/article/6671760", "text": "Операцията в Африн е \"де факто\" започнала с трансграничния артилерийски обстрел, извършван от турските сили, заяви министърът на отбраната на Турция Нуреттин Джаникли, цитиран от Ройтерс. Оператор на агенцията е заснел как турската артилерия в пограничното село Сугедиги извършва обстрел тази сутрин по района на Африн в Северозападна Сирия, предаде БТА. \"Операцията е де факто започнала с трансграничния обстрел, единствено няма преминаване на границата\", каза Джаникли пред турската телевизия А Хабер. \"Като казвам 'де факто', не искам това да бъде неправилно разбрано, тя е започнала без пресичане на границата\", подчерта той. \"Всички терористични мрежи и елементи в Северна Сирия ще бъдат отстранени. Няма друг начин\", каза Джаникли. Сирийската кюрдска милиция Сили за защита на народа (СЗН) съобщи, че турската артилерия обстрелва усилено региона на Африн от полунощ. Според СЗН това е най-интензивната по рода си атака, откакто Турция засили заплахите, че ще предприеме военни действия срещу кюрдския район.", "date": "2018.01.19", "title": "Турското правителство потвърди провеждането на военна операция в Африн"}
{"url": "https://www.24chasa.bg/novini/article/6671816", "text": "\"Това, което мога да направя като министър е да направя много сериозен преглед на бюджета. И така всички икономии, които могат да се направят да се насочат към финансиране на общинските болници\". Това заяви здравният министър Кирил Ананиев по време на парламентарния контрол в отговор на въпрос на депутата от БСП Илян Тимчев - каква стратегия ще предприеме за запазване на общинските болници. \"За нас общинските болници са изключително важно звено в болничната система. Това, което правим за тяхното финансиране е на база сега действащото законодателство\", обясни Ананиев. \"Може да се преразгледа структурата на клиничната пътека и при възможност да се увеличи цената ѝ\", допълни здравният министър.", "date": "2018.01.19", "title": "Ананиев: Мога да направя преглед на бюджета за тази година, заради общинските болници"}
{"url": "https://www.24chasa.bg/novini/article/6671828", "text": "Губернаторът на японската префектура Окинава изрази днес възмущение, след като американски военни хеликоптери прелетяха над училище, където миналия месец падна прозорец от такъв вертолет, предаде ДПА. \"Не може да се вярва на силите на САЩ. Това е напълно възмутително\", каза Такеши Онага на пресконференция. Японското министерство на отбраната заяви, че макар американската армия да е обещала да избягва прелитанията над училището, хеликоптерите са направили това вчера, предава БТА. Американските сили на остров Окинава отрекоха тяхна авиация да е прелетяла над училището. Редица произшествия с участието на въоръжените сили на САЩ на острова през последните месеци разгневиха местните жители. \"Както можете да видите от нашите видеокадри, долната част на хеликоптерите е ясно видима при прелитането им\", каза пред репортери японският министър на отбраната Ицунори Онодера, имайки предвид видеозапис, заснет от училището. На 13 декември прозорец на хеликоптер падна на територията на училището, разгневявайки родители, училищни служители и местни политици. Никой не беше ранен. \"Децата, учителите и родителите със сигурност ще бъдат разтревожени\", каза Онодера. \"Това е прелитане, което не искаме да виждаме\", заяви той. Събранието на префектура Окинава прие документи, изискващи преустановяването на дейността на база \"Футенма\" до февруари 2019 г. и преместването на американските морски пехотинци от острова.", "date": "2018.01.19", "title": "Японски губернатор: Не може да се вярва на САЩ"}
{"url": "https://www.24chasa.bg/novini/article/6671683", "text": "За допълнително успокоение и да се спре спекулата, ще предложа на колегите от Агенция \"Митници\" да възложат един външен одит, примерно от информационно обслужване, защото говорим за високо технологични теми. Това каза финансовият министър Владислав Горанов в кулоарите на парламента във връзка с доклада на ДАНС централизираната акцизна система (БАЦИС) и допълни, че констатираните слабости са отстранени. Всички мерки, които са констатирани тогава като възможни слабости, защото в доклада на ДАНС, няма конкретни данни за извършени престъпления или за отклоняване от плащане на данъци, а анализ на системата като функционалност и потенциални рискове, които трябва да бъдат отстранени и отдавна са отстранени. Много отдавна съм чел доклада и всичко, което е трябвало да предприемем на неговата база, е предприето много отдавна, уточни Горанов. „Всяка система крие рискове да бъде пробита от вън. Ние не сме вървели след събитията. Доволен съм от начина, по който функционира тя, въпреки че борбата срещу контрабандата е безспирна и трябва да продължава всеки ден“, допълни финансовия министър.  \"Това е опит да се изпълни със съдържание мотивът за вота на недоверие, относително нескопосано според мен. Не прави чест на опозицията, че когато го поиска, не каза цялата истина“, допълни Горанов. От тук няма да излезе нещо, което очакват като аргумент от опозицията и поясни, че спрямо 2014 г. 2017 г. завършила с 6,5 млрд. лева повече приходи. \"Още когато го създадоха колегите от ДАНС се чудех защо са решили да бъде секретен. Аз нямам притеснения, нито преди нито сега\", допълни още финансовия министър. Горанов допълни още, че системата е създадена в първия мандат на ГЕРБ и попита как по време на Тройната коалиция се е осъществявал контролът на акцизни стоки. Финансовият министър каза още, че в понеделник ще се проведе извънредно заседание на Комисията по вътрешна сигурност и обществен ред и на бюджетна комисия, за да се обсъди какво е предприето през 2016 г. и как функционира системата и допълни „От около 27 % данъчни приходи като дял от БВП за 2014 г. в 2017 г. завършваме с 29,5 % - означават само едно – по-голяма събираемост“", "date": "2018.01.19", "title": "Горанов: Ще предложа на митниците да поръчат външен одит на системата си"}
{"url": "https://www.24chasa.bg/novini/article/6671889", "text": "През първите 11 месеца на 2017 г. е изплатена еднократна помощ при раждане за 60 759 деца. Тези данни, предоставени от Министерството на труда и социалната политика, цитира заместник министър-председателят по икономическата и демографската политика Валери Симеонов по време на днешния парламентарен контрол. Според вицепремиера негативната тенденция с ниската раждаемост в България е започнала още от 1981 г. Той поясни, че оттогава досега на десетилетие има спад в прираста на населението с около 2,1-2,3 на сто, предаде БТА. Вицепремиерът поясни, че към 30 ноември 2017 г. с по 150 лева еднократна помощ са подпомогнати 11 268 бременни жени, като са изплатени над 1,6 млн. лева. През първите 11 месеца на миналата година е отпусната еднократна помощ за родено дете в размер на 23,7 млн. лева. Валери Симеонов обясни, че по закон се дават 250 лева за първо дете, 600 лева за второ дете, 300 лева за трето дете, а за четвърто и всяко следващо по 200 лева. Към края на ноември миналата година са били изплатени над 2,2 млн. лева за 1 876 деца близнаци, допълни Симеонов. Валери Симеонов информира още, че близо 1,4 млн. лева помощ са преведени на студентки, които са станали майки по време на следване. Той поясни, че помощта за 2017 г. е в размер на 2 880 лева, която се изплаща на два транша. Според вицепремиера в България се раждат все повече деца с увреждания, което се потвърждавало от статистиката за отпусната помощ. По думите му мерките на правителството в подкрепа на раждаемостта имат комплексен и широкообхватен характер, като държавата се стреми да увеличи средствата за различните видове раждаемост. На втория въпрос, поставен от депутата от БСП Теодора Халачева, Валери Симеонов отговори, че през 2016 г. данните на НСИ показват, че 3 249 деца са родени от майки, които са под 18 г. Той съобщи, че районната прокуратура е била уведомена за 396 случая за малолетни и непълнолетни майки, като в 176 случая е направен отказ за образуване на досъдебно производство, защото момичетата са се оказали на 16 години. В 43 случая е образувано досъдебно производство, а в четири случая е направено предложение за освобождаване от наказателна отговорност. По 25 случая е наложено наказание, като в два е постановена ефективна присъда за срок от 6 месеца. През 2017 г. са били извършени и планови проверки на дейността на общопрактикуващи лекари, като целта е била да се събере информация, която да се използва за формиране на политики. Валери Симеонов информира още, че се запазва тенденцията жени на 40 и повече години да стават майки.", "date": "2018.01.19", "title": "60 759 деца са се родили през първите 11 месеца на 2017 г. в България"}
{"url": "https://www.24chasa.bg/novini/article/6671899", "text": "Спецпрокуратурата участва в международна операция за неутрализиране на мащабна пирамидална структура за измами с търговска цел, прогресивно набиране на клиенти и пране на пари чрез създаване и разпространение на виртуалната валута уанкойн (OneCoin). OneCoin e криптовалута, създадена през 2014 г. от  . Нейната регистрирана в Гибралтар компания осигурява на сървърите си копаенето на монетите, цялата търговия с валутата и заявява, че работи по евентуалната й бъдеща употреба - свързване с банкови карти и ползването й като реално разплащателно средство. Прокурори и следователи, антимафиоти от ГДБОП и агенти от ДАНС се включили в международното разследване на базата на международна поръчка за правна помощ от прокуратурата в германския град Билефелд (Северен Рейн-Вестфалия), пристигнала през октомври 2017 г. В работата по изпълнение на съдебната поръчка се включили активно и представители на Евроджъст и Европол. Искането на прокуратурата в Билефелд е за извършване на конкретни действия в България спрямо българското търговско дружество „Уан Нетуърк сървисиз“ ЕООД и свързаните с него лица, в т.ч. две българки с германско гражданство. Разследващите установяват местонахождението на сървърите в София и обслужващите ги фирми, използвани от международната престъпна организация. На 17 и 18 януари 2017 г., в присъствието на представители на Европол и германските разследващи органи, са претърсени офисите на „Уан Нетуърк сървисиз“, както и на 14 други дружества. Иззети са множество веществени доказателства, включително сървъри, до момента са разпитани 50 свидетели. Няма данни обаче дали има арестувани лица или такива с повдигнати обвинения, както и дали самата Игнатова е била там. „OneCoin Ltd.“ е регистрирано в Обединените арабски емирства и действа чрез стотици свързани с него дружества на 4 континента. То въвежда разплащания с уанкойн (по подобие на криптовалутата биткойн). В Германия и в други държави разпространението на уанкойни е забранено. Според местните контролни органи уанкойните служат като платежно средство, чрез което се заобикаля местното законодателство, уреждащо платежните услуги. Има съмнения, че чрез схемата „уанкойн“ може да се финансират организирани престъпни групи и терористични организации. Българското дружество „Уан Нетуърк сървисиз“ ЕООД е изпълнявало функциите на фактически търговски представител на „OneCoin Ltd.“ и фактически дистрибутор на създадената от него виртуална валута. В момента дейността на свързани с „OneCoin Ltd.“ дружества се разследва още в Англия, Ирландия, Италия, САЩ, Канада, Украина, Литва, Латвия, Естония и много други държави.", "date": "2018.01.19", "title": "Международна операция разби мащабна пирамида за уанкойн, българка в основата"}
{"url": "https://www.24chasa.bg/novini/article/6671920", "text": "По предварителни данни, в сряда 93-годишна пенсионерка поканила в дома си в Пловдив двама мъже, които срещнала на улицата и в единия припознала свой близък. Това съобщиха от ОДМВР-Пловдив. Възрастната жена била помолена от гостите си да им уедри дребни банкноти, а когато ги изпратила установила липса на портмоне с 3000 лева и златен пръстен.", "date": "2018.01.19", "title": "Откраднаха 3000 лева и златен пръстен от 93-годишна баба в Пловдив"}
{"url": "https://www.24chasa.bg/novini/article/6671932", "text": "Броят на премахнатите съобщения в интернет, съдържащи езика на омразата, се е увеличил двойно, съобщи днес Европейската комисия. Средно 70 на сто от съобщенията, пораждащи омраза онлайн, вече биват премахвани след подаването на сигнал. Онлайн платформите (Фейсбук, Туитър, ЮТюб) и Майкрософт все по-често отстраняват подобни постове до 24 часа. Днес Гугъл и Инстаграм са обявили, че се присъединяват към тези усилия. През 2016 г. делът на премахваните съобщения бе едва 28 на сто и достигна 59 процента през май миналата година, предава БТА. ЕК отбелязва, че все още липсва достатъчно прозрачност и обратната връзка с потребителите, когато се премахват съобщения. Средно 20 на сто от случаите на нарушения са били съобщавани от неправителствени организации на полицията или прокуратурата. Тези случаи, които бележат двойно увеличение, трябва да бъдат незабавно разследвани от полицията, заявява комисията. Отбелязва се, че ЕК е предоставила средства за сътрудничество между националните власти, гражданското общество и платформите. Допълва се, че като престъпление се възприема откритото подбуждане към насилие или омраза, насочено срещу група хора или член на група, определена по отношение на раса, цвят на кожата, вяра, произход, национална или етническа принадлежност. Изказванията, пораждащи омраза, се възприемат като престъпление, когато се извършват онлайн.", "date": "2018.01.19", "title": "Двойно повече премахнати съобщения от интернет заради езика на омразата"}
{"url": "https://www.24chasa.bg/novini/article/6671942", "text": "Окръжната прокуратура в Стара Загора внесе обвинителен акт в Специализиран наказателен съд в София срещу кмет на община Павел баня Станимир Радевски за престъпление по служба. Това съобщиха днес от Апелативната прокуратура в Пловдив. Кметът на курортния град, който кара своя четвърти пореден мандат, е обвинен за това, че през ноември 2008 г. в качеството си на длъжностно лице, заемащо отговорно служебно положение - кмет на община Павел баня, сключил и валидирал посредством представяне за нотариална заверка УДоговор за даване вместо изпълнение като извънсъдебна спогодбаФ между общината и частна фирма с управител Теньо Паунов, с което превишил правата си и прехвърлил собствеността на 5 общински урегулирани имоти. Прокуратурата настоява, че от това са могли да настъпят немаловажни вредни последици за общината. Казусът е стар, съдът на няколко пъти връща на прокуратурата обвинителния акт за отстраняване на допуснати в него пропуски. Напрежението около случая нарасна през февруари 2013 г., когато за 72 часа бяха арестувани кметът Радевски и бизнесменът Теньо Паунов, по това време концесионер на градския плаж - обвинен като помагач на кмета при извършване на престъплението, за което тогава прокуратурата твърдеше, че ощетило Павел баня с над 800 хиляди лева. Преди 5 години стана ясно, че повод Паунов да получи от кмета апетитните имоти станали два иска на мъжа към общината, от която бизнесменът искал пари за направени подобрения в стопанисваните от него обекти - плаж и увесилителен комплекс към него, както и за пропуснати ползи. След 72 часа задържане Радевски и Паунов бяха освободено от ареста, като кметът остана на свобода под парична гаранция от 10 хиляди лева. По-късно той бе отстранен от длъжността си със съдебно решение и възстановен на нея отново от съда. Месец след арестите, през март 2013 г., бизнесменът Теньо Паунов внезапно почина от инфаркт. Сега вече, заради промени в законодателството, обвинителният акт срещу кмета на общината се внася по компетентност за разглеждане в Специализирания наказателен съд, който може да гледа дела срещу кметове. Окръжната прокуратура в Стара Загора очаква там да бъде образувано наказателно дело и да бъде насрочена съдебно заседание. Пак този съд трябва да реши дали се налага Радевски отново да бъде отстраняван от кметското място. Желанието си по-бързо да завърши тази съдебна сага изрази вчера пред медиите и обвиняемият кмет Станимир Радевски. През цялото време той твърди, че е действал според решения на местния общински съвет и не е нарушавал закона.", "date": "2018.01.19", "title": "Пак внесоха обвинителен акт срещу кмета на Павел баня - този път в спецсъда"}
{"url": "https://www.24chasa.bg/novini/article/6671943", "text": " ще вземе шест седмици майчинство и в това време ще я замества вицепремиерът Уинстън Питърс, съобщи \"Гардиън\", цитиран от В изявление премиерката каза, че смята да бъде на разположение изцяло, докато е в майчинство. След което ще се върне на работа и ще поеме напълно задълженията си като министър-председател. Ардърн обясни, че бременността ѝ е била потвърдена на 13 октомври, това означава, че детето ѝ е било заченато в разгара на една от най-ожесточените предизборни кампании, които е имало в Нова Зеландия. Тя е разбрала новината шест дни преди да бъде утвърдена като премиер. Полът на бебето е известен на родителите му, но засега те няма да го съобщават. Премиерката обясни, че има сутрешно гадене, но иначе се чувства добре. За първи действащ премиер, който забременя и роди, се смята Беназир Бхуто в Пакистан. Докато беше министър-председател тя роди дъщеря през 1990 г.", "date": "2018.01.19", "title": "Бременната премиерка на Нова Зеландия взима само 6 седмици майчинство"}
{"url": "https://www.24chasa.bg/novini/article/6671970", "text": "20-членният украински екипаж на кораб „Амсел“, който е във Варна от май миналата година, излезе на протест, след като моряците са зарязани напълно от корабособственика. Собственик на кораба е офшорна компания, а оператор – гръцка фирма. Моряците бяха опънали плакати с призиви за помощ. Първоначано се каза, че са без храна, ток и вода, но капитанът Виктор Дьяченко каза, че не е точно така. \"Пристигнахме тук за ремонт, но корабособственикът не спря плащанията и поправката на съда е спряна. Сред екипажа има хора, които от година не са получавали заплатите си. Вярно е, че корабособственикът спря да осигурява и храна и вода за моряците, но благодарение на компанията, в която е корабът за ремонт, и на варненския корабен агент на борда имаме ток, храна и питейна вода\", обясни капитанът. Според представителят на застрахователната компания - Людмила Павлова-Флипинг, има готовност екипажът да бъде върнат в роднита им, но в такъв случай ще бъдат изплатени само по 4 заплати. \"Моряците са притеснени, че ако си тръгнат от кораба и се приберат по домовете си, компанията няма да им изплати всички дължими суми\", обясни Флипинг. \"Корабът е арестуван във Варна. Има две искания за задържането му - на банката кредитор и на фирмата, която извършва снабдяването. Исканията са заради неизплатени суми\", каза директорът на Морска администрация във Варна кап. Валентин Енчев. Той допълни, че за положението са информирани украинското посолство в морската столица и корабособственика. По неговите думи моряците не бедстват, подсигурена им е храна, имат ток и вода, но не се знае до кога ще бъдат в тази ситуация. „Амсел“ е кораб за насипни товари, плава под флага на Кипър, а пристанището му за домуване е Лимасол.", "date": "2018.01.19", "title": "Украински моряци протестират във Варна, корабът им е арестуван"}
{"url": "https://www.24chasa.bg/novini/article/6671969", "text": "\"Общата стойност на увеличението по разходите по бюджета за НЗОК за 2017 г., в хода на годината, е реализирано със средства от резерва в размер на 341 381 600 млн. лв. със средства от презипълнение на приходите със 19 млн. лв., и за сметка на намаление на разходите за административни издръжки за капиталови разходи в размер на около 4 млн. и 800 хил. лв.\" Това заяви здравният министър Кирил Ананиев по време на парламентарния контрол в отговор на въпрос от депутатът Георги Михайлов от БСП относно изплащането на надлимитните средства на лечебните заведения в България. \"С тези средства са заплатени здравноосигурителни дейности както следва: специализирана извънболнична медицинска помощ - 7 , 271 млн. лв., дентална помощ - 12, 877 млн.лв, медико-диагностична дейност - 1, 924 млн. лв. Лекарствени продукти, медицински изделия, диетични храни за специални медицински цели за домашно лечение на територията на страната, и за лекарствени продукти за лечение на злокачествени заболявания в условията на болнична медицинска помощ, извън стойността на извършените медицински услуги - 187, 494 млн. лв. Медицински изделия прилагани в болнична помощ - 18, 146 млн. и за болнична медицинска помощ - 238, 297 млн. лв.\", посочи Ананиев. \"При планирани по закон 789 млн. лв. за лекарства, от НЗОК са заплатени 986 млн. лв. или 187 млн. повече разходи от предвидените в закона. При 1, 457 млрд. лв. за болнична помощ, от НЗОК са платени 1, 695 млрд. или 238 млн. лв повече. Цялата тази отчетена дейност е заплатена на лечебните заведения и за лекарства, и графиците са спазени. Дейности извън параметрите на бюджета и правилата на закона за бюджета на НЗОК, не могат да се считат за отчетена дейност за касата. Тя прехвърли за 2018 г. около 3 милиона неразплатени разходи за аптеки. Всички останали дейности са разплатени напълно\", обясни още той.", "date": "2018.01.19", "title": "Ананиев: Общото увеличение по разходите за бюджета на НЗОК за 2017 г. е 341 млн. лв."}
{"url": "https://www.24chasa.bg/novini/article/6671981", "text": "35-годишният Данчо С., който е многократно осъждан за измами, изнудване, кражби и хулиганство, се е представял за зам.-министър на енергетиката и успял да измами пловдивска фирма, съобщиха от районната прокуратура под тепетата. На 11 януари т.г. мъжът се обадил в дружеството и обяснил, че в министерството на енергетиката организират благотворителна кампания за събиране на средства за подпомагане на домове за стари хора. Мошеникът посочил съучастника си Борислав М., на 48 г., като име за получаване на парите с пощенски запис. Вчера двамата отишли в Централната поща в София, за да изтеглят сумата от 1 250 лева, след което били задържани. Те са в ареста за 72 часа. Срещу тях са повдигнати обвинения за опит за измама след предварителен сговор.", "date": "2018.01.19", "title": "Рецидивист се представи за зам.-министър на енергетиката, измъкна 1250 лв. от фирма"}
{"url": "https://www.24chasa.bg/novini/article/6671468", "text": "19-годишен изверг, помлял от бой съседско момиче, е предаден на съд. Варненската районна прокуратура внесе обвинителен акт срещу Яшар Мехмед. Той ще отговаря пред съда за средна телесна повреда. Яшар и девойката се познавали от деца, живеели в съседни къщи. Станали по-близки в средата на 2015 г. След време младежът поискал да имат връзка. Уговорили си среща на 9 март 2016 г., близо до варненското училище „Свети Иван Рилски“. Седнали на пейка. Без никакви обяснения Яшар взел мобилния телефон на момичето и започнал да блъска главата му в стената зад пейката. Ударил му и няколко шамара в лицето. Насилникът дърпал жертвата си за косата в опит да я завлече в училищния двор. Случаен минувач спрял побоя, но само за малко. Насила, като я държал за косата, Яшар завлякъл жертвата си на автобусна спирка и я принудил да се качат в автобус, като я държал за ръката. След като слезли в района на Двореца на културата и спорта, Яшар отвел съседката си в Морската градина и казал, че ще правят секс. Девойката отказала, но това го вбесили и той продължил да я бие и да я рита. Заплашил я, че ще я изнасили. С автобус двамата се върнали в квартала, където живеят. След като слезли, извергът продължил да бие момичето, но за късмет ги видял друг съсед, който отдървал девойката от ръцете му. Родителите й я отвели в болница, където били установени травми на главата и на крака. Изготвената по делото съдебномедицинска експертиза установила редица травматични увреждания, счупени носни кости, кръвонасядания и ожулвания. Счупването на носа причинило изкривяване на носната преграда, което затруднило дишането на момичето. Преживения ужас причинило и значителен стрес, превърнал се в дистрес до степен, че тя не била в състояние да излиза от дома си. Яшар е без образование и е осъждан, въпреки че предходната му съдимост не влияе на правната квалификация по това дело. Предстои насрочване на наказателния процес срещу него във Варненския районен съд.", "date": "2018.01.19", "title": "Съдят 19-годишен изверг, пребил съседско момиче във Варна"}
{"url": "https://www.24chasa.bg/novini/article/6671488", "text": "По обвинителен акт на Окръжна прокуратура-Хасково е осъден Стелиян М.., на 44 г., за това, че дал подкуп - парична сума, на длъжностно лице, имащо качество на полицейски орган, осъществяващ контрол по охрана на обществения ред и контрол на движението по пътищата, а именно да не му бъде съставен акт за установено административно нарушение по Закона за движение по пътищата – престъпление по чл.304а във връзка с чл.304 ал.1 от Наказателния кодекс. Окръжен съд-Хасково му е наложил наказание от осем месеца лишаване от свобода условно с три години изпитателен срок и глоба в размер на 1 500 лева. Това съобщиха от пресцентъра на Апелативна прокуратура-Пловдив. По делото е установено, че на 8 август 2017 г., в гр. Свиленград, двама служители на МВР спрели за проверка лек автомобил, марка „Фолксваген Голф“, управляван от Стелиян М. Той отказал да бъде тестван за наличие на алкохол с техническо средство, при което полицаите го предупредили, че ще му съставят акт, възоснова на който ще му бъде отнета книжката и ще му се наложи глоба. Стелиян М. заявил, че бил пил бира и отказал да бъде изпробван за алкохол. Полицейският служител започнал да му съставя Акт за установяване на административно нарушение, като в този момент през отворения прозорец на служебния полицейски автомобил, Стелиян М. подхвърлил няколко банкноти или общо 79 лева, като казал: „Да се почерпиш и да не пишеш акта“. Служителят отказал да приеме предложеният му дар, за да не извърши действия по служба и незабавно уведомил за случая дежурния в РУ на МВР-Свиленград. Присъдата може да се обжалва и протестира пред Апелативен съд-Пловдив.", "date": "2018.01.19", "title": "Oсъдиха 44-годишен мъж за подкуп на пътен полицай в Свиленград"}
{"url": "https://www.24chasa.bg/novini/article/6671496", "text": "Министър Нено Димов председателства учредителното заседание на Съвет на учените към министъра на околната среда и водите – независим консултативен орган, който се създава с идеята да подпомага министъра на околната среда и водите в провеждането на държавната политика по управление и опазване на околната среда, предаде „Фокус“. Събитието се състоя в централната зала на Националния археологически музей в София. Министър Димов посочи, че автомобилният транспорт е основният замърсител на въздуха. По думите му нефтените разливи в морето са един от приоритетите за опазване на морските пространства. „Корабите също допринасят за замърсяването на въздуха“, добави той. Доц. д-р инж. Ирина Костова - декан на Хидротехническия факултет към Университета по археология, строителство и геодезия (УАСГ), благодари за поканата и най-вече за доверието към УАСГ. „Ползотворно ще сътрудничим на министъра. Можем да бъдем в екип с вас не само по изготвяне на становища, но и в създаване на методики, които ви предстоят. Предстоят да бъдат направени методики за чувствителните зони, за плановете за управление на рисковете от наводнения. Винаги може да разчитате на нашите конструктивни становища и най-вече във водното строителство. Убедена съм, че по възникване на въпроси за строителство, може да разчитате и на колегите“, заяви Костова. Бе предложено към Съвета да се сформират и подкомисии. Министър Димов заяви, че всеки с тясната си експертиза може да помогне. Той бе поздравен за идеята за създаване на такъв Съвет. От НИМХ благодариха за поканата за участие в него. Директорът на Института по океанология проф. д-р Снежанка Мончева заяви, че това е абсолютен знак за зачитане на ролята на науката. По думите ѝ е показано, че науката може да служи на обществото. „Не мога да не призная, че Института по океанология направи възможно по най-добър начин да внедрим една от основните политики за опазване на околната среда на Морската стратегия. Първата държава сме, която прие програма. Гарантирам оттук нататък волята на Института да работи със същите усилия, за да се подпомага националната задача“, заяви проф. Мончева. Министър Димов добави, че това което представлява Европа, е благодарение на това, което е дала България през годините. Решението за сформиране на Съвет на учените към министъра на околната среда и водите е основано на разбирането, че е необходимо да се засилят значително връзките на науката с държавните органи и обществото като цяло, за да бъдат изпълнени целите от управленската програма на правителството по приоритет „Устойчива политика за здравословна околна среда“. По покана на министър Димов в Съвета участват 26 представители на научната общност и академичните среди от цялата страна. Поканени са ръководители на звена от акредитирани висши училища и от Българската академия на науките. Очаква се това да позволи в отделните заседания да бъдат включвани и представители на ръководените от тях научни екипи, притежаващи експертиза по конкретната разглеждана тема. Ще бъдат вложени потенциалът и компетенциите на най-голям брой представители на научната общност в България. Основен критерий при избора на акредитираните висши училища, представени в Съвета, е Рейтинговата система за университетите в България, според която висшите училища са класирани по професионалните направления, приложими в сферата на околната среда. Съветът ще заседава по актуални теми от национално и регионално значение, по които ще предлага становища и анализи с цел взимане на информирани управленски решения и повишаване на обществената информираност за научните аспекти на всеки отделен казус, свързан с опазването на околната среда.", "date": "2018.01.19", "title": "Учредиха съвета на учените към министъра на околната среда и водите Нено Димов"}
{"url": "https://www.24chasa.bg/novini/article/6671513", "text": "Поради повреди в отоплителната инсталация, прекъснато електрозахранване и висока заболеваемост в 161 училища в страната не се провеждат учебни занятия. Това съобщиха от пресцентъра на Министерството на образованието и науката (МОН). В 40 училища в област Перник все още е преустановен учебният процес на 19 януари 2018 г. поради обявената грипна епидемия. В област Пазарджик всичките 116 училища ще са в грипна ваканция от 19 до 24 януари. В СУ „Васил Левски“ – гр. Опака, обл. Търговище, няма да се учи от 19 до 24 януари поради висока заболеваемост от грип. В ОУ \"Цанко Церковски\" – с. Средище, област Силистра, на 19 януари няма да има учебни занятия по предписание на РИОКОЗ – Силистра. В СУ „Васил Воденичарски“ – с. Хайредин, област Враца, няма да се учи от 19 до 22 януари поради висока заболеваемост на учениците. На 19 януари са прекратени учебните занятия в СУ „Отец Паисий“ – гр. Куклен, област Пловдив, поради ремонт на отоплителната инсталация. В ОУ „Иван Вазов“ – гр. Кюстендил, на 19 са преустановени занятията поради прекъснато електричество.", "date": "2018.01.19", "title": "В 161 училища в страната не се учи заради грипа или поради липса на ток и отопление"}
{"url": "https://www.24chasa.bg/novini/article/6671517", "text": "Апаш разбил входната врата на магазин за алкохол и тютюневи изделия в покрайнините на Монтана . Сигнал за взломната кражба, станала малко след 1 часа миналата нощ подала охранителна фирма. Крадецът задигнал 8 стека от любимите си цигари \"Марлборо\" и 250 лева от касата. По случая е образувано досъдебно производство.", "date": "2018.01.19", "title": "Апаш разбил магазин и задигнал 8 стека от любимите си цигари"}
{"url": "https://www.24chasa.bg/novini/article/6671534", "text": "На 10 януари 2018 г., на ГКПП – Калотина, граничните власти са осуетили опит на гражданина на Египет – Я.А.А.К.М., да излезе през границата на страната от България в Сърбия без разрешение на надлежните органи на властта. Това съобщиха от пресцентъра на Апелативна прокуратура-София. Заедно с него към наказателна отговорност за опита за незаконното му превеждане е бил привлечен и родения в Египет италиански гражданин – Х.А., за престъпление по чл. 280, ал. 2, т. 3, вр. ал. 1, вр. чл. 18, ал. 1 от НК. По искане на Районна прокуратура – Сливница съдът е определил мярка за неотклонение „Задържане под стража“ по отношение на двамата мъже.", "date": "2018.01.19", "title": "Арестуваха египтянин, опитал да премине незаконно границата ни със Сърбия"}
{"url": "https://www.24chasa.bg/novini/article/6671523", "text": "Броят на жертвите в Германия на разразилата се вчера буря \"Фридерике\" е нараснал до най-малко осем, предаде Асошиейтед прес, като се позова на властите. Полицията в източната провинция Саксония-Айнхалт каза днес, че 65-годишен мъж е загинал, опитвайки се да обезопаси покрива на къщата си, а 34-годишен мъж е бил убит от паднало дърво, информира БТА. Вчера бе съобщено, че най-малко шест души в Германия са загинали при инциденти, предизвикани от мощната буря с пориви на вятъра от над 200 км/ч. Стихията повали дървета и предизвика хаос по пътищата. Железопътният транспорт в цялата страна беше спрян. Трима души загинаха в съседните Холандия и Белгия. Германската железопътна компания \"Дойче бан\" днес възобнови работа, но предупреди за възможни забавяния на влаковете заради щети по релсите.", "date": "2018.01.19", "title": "Бурята \"Фридерике\" отне живота на най-малко 8 души в Германия"}
{"url": "https://www.24chasa.bg/novini/article/6671547", "text": "Най-изтъкнатият представител на кампанията във Великобритания за напускане на ЕС, Борис Джонсън, предложи след Брекзит да се построи през Ламанша мост с колосални размери, който да свързва Обединеното кралство и Франция, съобщи вестник \"Дейли телеграф\", цитиран от Ройтерс и БТА. Джонсън - британският министър на външните работи, който преди референдума от 2016 г. беше начело на кампанията за излизане от ЕС - казал на френския президент Еманюел Макрон, че намира за нелепо страните им да са свързани само от една-единствена железопътна линия. След това водещият радетел за Брекзит предложил да се построи втора връзка, на което Макрон отвърнал: \"Съгласен съм. Да го направим\". \"Нашият икономически успех зависи от добрата инфраструктура и добрата свързаност. Не може ли тунелът под Ламанша да е само първата крачка в тази посока?\", написа Джонсън в Туитър. Той не е споменавал публично идеята за мост и не е ясно дали са водени някакви конкретни дискусии как би могъл да бъде осъществен подобен голям проект и как да бъде финансиран, отбелязва Ройтерс. Според \"Дейли телеграф\" Джонсън е на мнение, че е възможно с частно финансиране да бъде построен мост над Ламанша с дължина от около 35 км, както и че подобно съоръжение ще създаде условия за увеличаване на туристическите потоци и търговията след Брекзит. \"Технологиите постоянно напредват, а и на други места има далеч по-дълги мостове\", казал британският външен министър пред свои приближени според вестника.", "date": "2018.01.19", "title": "Борис Джонсън предлага след Брекзит да се построи мост през Ламанша"}
{"url": "https://www.24chasa.bg/novini/article/6671559", "text": "Районна прокуратура – Козлодуй е издала Европейска заповед за арест на Х.К., испански гражданин, обявен за издирване по водено срещу него досъдебно производство за извършено престъпление в с. Бутан. Той е бил привлечен задочно в качеството на обвиняем през ноември 2017 г. В периода от 18 януари 2016 г. до 12 септември 2016 г. обвиняемият К. извършил три кражби от чужд имот. Това съобщиха от пресцентъра на Апелативна прокуратура-София. В два от случаите той действал като посредствен извършител чрез живущите в с. Бутан - Д.И. и И.И. Възползвайки се от незнанието им, обвиняемият съобщил на мъжете, че познатият му испански гражданин Р.Ф.П.К. от гр. Малага починал, като приживе му продал недвижим имот в тяхното село - с дворно място, масивна жилищна сграда и стопански постройки. Той поискал от тях да развалят дървената покривна конструкция на част от въпросния чужд недвижим имот, което било сторено. По този начин обвиняемият Х.К. отнел дървени греди и керемиди, покриващи 200 кв.м., на стойност 206 лева. След това той разрушил преграда, здраво направена за защита на имот, и отново с помощта на двамата мъже изнесъл от дома различни мебели и други вещи, без съгласието на собственика им. При третата кражба той проникнал в същия чужд имот и отнел мебели, електрически уреди и газов котлон. Общата стойност на откраднатите вещи възлиза на 886 лева, за което престъпление законът предвижда наказание „Лишаване от свобода“ за срок от една до десет години.", "date": "2018.01.19", "title": "Издирват испанец за кражби във врачанското село Бутан"}
{"url": "https://www.24chasa.bg/novini/article/6671539", "text": "Британският автор Питър Мейл, чието установяване във Франция го вдъхнови да създаде бестселъра \"Една година в Прованс\", почина на 78 години, предаде Асошиейтед прес. Издателят му Алфред Кнопф съобщи, че Мейл е починал след кратко боледуване в болница, близо до дома му в Южна Франция. Книгата \"Една година в Прованс\" излезе през 1989 г. От нея са продадени милиони екземпляри и по нея Би Би Си създаде сериал. Други произведения на писателя са \"Добра година\", \"Винена афера\", \"Прованс завинаги\", \"Отново Прованс\" и \"Марсилска афера\".", "date": "2018.01.19", "title": "Авторът на \"Една година в Прованс\" Питър Мейл почина на 78 години"}
{"url": "https://www.24chasa.bg/novini/article/6671568", "text": "Балкански коридор за свръх бърз интернет от пето поколение (5G) предлага министърът на транспорта Ивайло Московски. Той може да бъде паралелен на изгражданите в момента пътни връзки между държавите от региона. Московски лансира идеята си на среща днес в София с ръководителя на Генерална дирекция „Съобщителни мрежи, съдържание и технологии“ в ЕК Роберто Виола. В разговора участваха представители на заместник-председателя на Комисията Андрус Ансип и на комисаря по въпросите на цифровата икономика и цифровото общество Мария Габриел. „Проектите за изграждането на коридори 8 и 10 предвиждат полагане на оптична инфраструктура за свръх бърз интернет, което е още една съществена предпоставка за осъществяването на този дигитален коридор. Нашата политическа амбиция е държавите от Западните Балкани да се интегрират в общото европейско семейство, което със сигурност включва и 5G мрежата“, каза той. Министърът призова Европа да стане проактивна към бъдещето на тези държави и подчерта, че България като председател на Съвета на Европейския съюз, ще положи максимални усилия това да се случи. От своя страна Роберто Виола потвърди, че Европейската комисия ще помага активно в този процес и подчерта, че цифровизацията и свързаността ще са едни от най-важните теми, които ще се дискутират на срещата на върха в София за Западните Балкани на 16-17 май, в която се очаква да участват председателят на комисията Жан-Клод Юнкер, неговите заместници и голяма част от комисарите. Българското председателството може да има привилегията да затвори успешно една от най-важните теми – Кодексът за електронните съобщения, заяви Роберто Виола. По думите му, това ще бъде голямо постижение във връзка с разгръщането на високоскоростен интернет от пето поколение, паралелно с усъвършенствания транспорт. Кодексът за електронните съобщения ще заложи добри условия за инвестиции в цифрови мрежи и справедливи условия за участниците на пазара. Министър Московски и Роберто Виола изразиха увереност, че по време на българското председателство, ще бъде постигнат значителен напредък и по новите европейски регулации за защита на личните данни на гражданите. Ивайло Московски покани ръководителя на Генерална дирекция „Съобщителни мрежи, съдържание и технологии“ в Европейската комисия на неформална среща на министрите на телекомуникациите, заедно с ресорния еврокомисар Мария Габриел в София през април. Срещата бе обсъдена и по време на телефонен разговор между министър-председателя Бойко Борисов с люксембургския му колега Ксавие Бетел. Министърът съобщи, че през следващата седмица между Министерството на транспорта и Европейската комисия, ще бъде подписан меморандум за провеждането на най-голямото събитие в областта на технологиите в Европа през 2018 година – Цифровата асамблея. То ще се състои на 25 и 26 юни в София. Над 1200 представители на Европейската комисия, правителствата, бизнеса и неправителствени организация ще вземат участие в престижния форум.", "date": "2018.01.19", "title": "Московски предлага балкански коридор за свръх бърз интернет"}
{"url": "https://www.24chasa.bg/novini/article/6671579", "text": "Новият превод на Истанбулската конвенция не решава нищо. Това заяви вицепремиерът Красимир Каракачанов пред журналисти в кулоарите на парламента. \"Истанбулската конвенция е нещо, което ние не подкрепяме. Мое беше предложението да се отложи тази точка в дневния ред. Тя създава не само съмнения, но и реални тревоги в обществото. Би следвало този въпрос да не се обсъжда само със специализирани организации, които защитават правата на онези \"различните\", но да се говори и с онези в българското общество, които имат по патриархални, консервативни или различни разбирания. Не смятам, че България трябва да върви по този грешен път - да измисляме различни полове. В крайна сметка нещата са повече от ясни. Не може докато света се тресе от проблеми, в Европа да си измисляме проблеми, които ни разединяват и ни разконцентрират. Трети пол, 12 - ти пол. Някъде четох, че учени определили над 32 пола, аз честно казано не мога да се сетя за повече от два\", заяви Каракачанов. \"Преводът не решава нищо. При сегашния превод сме длъжни да изберем един от двата варианта - френски или английски. При този, който е направен, тъй като термина \"джендър\" не съществува в българското законодателство, то се превежда като пол. Като направим коректния превод ще видите, че нещата стават още по-интересни\", допълни още той.", "date": "2018.01.19", "title": "Каракачанов: Новият превод на Истанбулската конвенция не решава нищо"}
{"url": "https://www.24chasa.bg/novini/article/6671587", "text": "Сърбия и Черна гора вероятно ще бъдат следващите страни, които ще се присъединят към ЕС, вероятно към 2025 г., заяви в интервю за Ройтерс Йоханес Хан, европейският комисар по разширяването. \"Време е да завършим работата от 1989 г.\", каза Хан, визирайки разширяването на ЕС на изток след падането на Берлинската стена. \"Определихме 2025 г. като насочваща дата за Сърбия и Черна гора, която е реалистична, но също и много амбициозна\", посочи още еврокомисарят, цитиран от БТА. Албания, Босна и Херцеговина, Косово, Македония, Черна гора и Сърбия се надяват да се присъединят към ЕС, но през последните години надеждите им отслабнаха на фона на ширещия се евроскептицизъм, с който политиците в Европа се сблъскват, кризата в еврозоната между 2009 и 2013 г. и решението за Брекзита. Според Хан процесът на присъединяване към ЕС е най-добрият начин за борба с корупцията, организираната престъпност и заплахата от авторитаризъм в региона. \"Ние или изнасяме стабилност, или внасяме нестабилност\", каза той.", "date": "2018.01.19", "title": "Йоханес Хан: Сърбия и Черна гора вероятно ще са следващите присъединени към ЕС страни"}
{"url": "https://www.24chasa.bg/novini/article/6671577", "text": "Издирваният за грабеж Красимир Пешев-Мраморския сам се предаде в СДВР, научи \"24 часа\". Той е обвинен, че заедно със Стоян Дългия, Николай Понти и неизвестен техен съучастник на 11 демекври е участвал в обир на каса в столичния кв. \"Люлин\". При обира Дългия и Понти бяха задържани минути след грабежа, а Мраморския и четвъртият бандит духнаха. Пешев дори повлякъл с колата си полицай, който се опитал да го задържи. За щастие криминалистът не е пострадал сериозно. ", "date": "2018.01.19", "title": "Диреният за грабеж Краси Мраморския сам се предаде в СДВР"}
{"url": "https://www.24chasa.bg/novini/article/6671586", "text": "Над 3 тона /3 736 литра/ гориво задържаха при съвместна проверка митнически служители на Митница Пловдив и служители на териториалната дирекция на НАП в града, съобщиха от пресцентъра на Митница Пловдив. На 16 януари при проверка на бензиностанция в Хасковско село са представени документи за платен акциз. При последващите контролни действия за сравняване на данните, измерване с денситометър на горивото, показва разлика от четири единици, сравнено с плътността, описана в представените документи. В хода на проверката е извършено и замерване с мерителна лента и калибровъчна таблица, в резервоара с дизелово гориво, при което се установява разлика от близо един тон, сравнено с показанията на нивомерната система. При огледа е констатирана и липса на пломба на сондата, което е предпоставка за манипулиране на данните, отчитащи доставките и продажбите на горива в обекта. Горивото е задържано в склад на Митница Пловдив и са взети проби за лабораторен анализ. По случая ще бъде образувано административно-наказателно производство срещу отговорното лице.", "date": "2018.01.19", "title": "Задържаха над 3 тона гориво при проверка на бензиностанция в Хасковско"}
{"url": "https://www.24chasa.bg/novini/article/6670839", "text": "Всички големи градове в Италия се борят от години със смога. Властите прилагат различни мерки - спиране на целия трафик в центровете; спиране само на колите с определени регистрационни номера, редувайки четни и нечетни, забрана за движението на коли Евро 0, Евро 1, Евро 2, въвеждане на т.нар. екологични недели, когато центровете стават пешеходни зони. но за жалост, без особен резултат. Макар че правилата за движение в големите градове стават все по-строги, липсва общ национален план за борбата с мръсния въздух. Единственият общ елемент в мерките на различните общини е все по-сериозното ограничаване на дизеловите коли. Досега бяха пощадени единствено дизеловите коли Евро 6, но от октомври 2017 г. в Рим например попаднаха в обхвата на драконовските мерки. Още на 21 януари, когато е поредната екологична неделя в Рим, и за този вид коли ще бъде забранено движението в разширения център. Според италианския закон концентрацията на фини прахови частици PM10 във въздуха не трябва да надвишава 50 микрограма на куб. м. Въпреки това обаче през дните на редуване на коли с четни и нечетни номера, допускани в разширените центрове, показателите за замърсяване на въздуха не само че не се подобряват, а понякога дори нивото им се покачва.  В Рим тази година започна без концентрация на отрови във въздуха. Според експертите това се дължи обаче не на общинските мерки, а на климатичните условия и дъждовете в края на годината, които доведоха до понижаване на нивото на фините прахови частици. В Милано например проблемът със смога се подсилва от Паданската долина, която понякога не позволява и по месец разпръскването на изкуствени и естествени частици във въздуха. Всичко това води и до концентрацията им в градовете от долината. Според експертите регионалните мерки са неефективни, защото не се вземат предвид фактори като контрол на функционирането на индустриите, в които се употребяват отоплителни инсталации.  В Милано например има 4 линии на метрото, ефикасен транспорт, а и градът е първенец по предлагани услуги за размяна на коли и велосипеди. Въпреки това властите в Милано спират тотално автомобилния транспорт в определени дни. - забраната за трафика в центъра вече се пуска в действие не след 7, както досега, а след 3 поредни дни на превишаване на лимита за фини прахови частици. Според губернатора на Ломбардия Роберто Марони са необходими 2 млрд. евро инвестиции за подсилване на местния градски транспорт, най-вече на метрото, за да се сложи край на замърсяващите стари коли Евро 0, 1, 2 и евро 3 дизел. По принцип т. нар. блокиране на трафика, което се прилага от италианските общини, е два вида - временно (максимум до 2 дни) и постоянно (тотално затваряне на цели зони). При първия тип се ограничава движението на коли с четни или нечетни номера и се цели привеждане на нивото на фините прахови частици в норма. Вторият тип мярка ограничава целия трафик на коли и мотори.  Според Зелените в Италия замърсяването на въздуха краде по година живот на всеки римлянин. Италия е първа в ЕС по смъртни случаи заради смог. твърди изследване за 2012 г. на Европейската агенция за околната среда. Според изследване на италианската Лига за защита на околната среда смъртоносният коктейл, който води до скок в нивото на фините прахови частици, се подклажда от липсата на дъждове и ветрове, които да пречистват въздушните маси. Когато към всичко това се прибавят и максимално функциониращите отоплителни инсталации на индустриите и на кооперациите, превишаването на опасните лимити е повече от сигурно.", "date": "2018.01.19", "title": "Схемата четни-нечетни номера за чист въздух в Италия не дава резултат"}
{"url": "https://www.24chasa.bg/novini/article/6671588", "text": "Със среща на председателите на комисиите по европейски въпроси на парламентите на ЕС в понеделник се открива парламентарното измерение на българското председателство на Съвета на Европейския съюз. Това съобщи председателят на парламентарната комисия по европейските въпроси и контрол на европейските фондове Кристиан Вигенин, цитиран от БТА. В неделя Народното събрание ще бъде домакин на срещата на т. нар. тройка - на председателите на комисиите по европейските въпроси на Естония, България и Австрия с участието на Европейския парламент, посочи той. В понеделник срещата на председателите на комисиите по европейските въпроси на парламентите на ЕС ще се състои в НДК. Председателят на Народното събрание Цвета Караянчева ще се обърне с приветствие към участниците. \"С реплика на парламентарния звънец ще бъде открита и срещата, и парламентарното измерение, и той ще бъде ползван за процедурно водене на заседанията\", посочи Кристиан Вигенин, който също ще отправи встъпителни думи към делегатите. Дискусиите в понеделник са фокусирани върху три основни теми, съобщи той. Първата е представяне на приоритетите на българското председателство от ресорния министър Лиляна Павлова. Втората и основна тема на събитието ще бъде \"Бъдещето на ЕС -сила в единството\" и сред говорителите по нея са първият заместник-председател на ЕК Франс Тимерманс, вицепрезидентът на Република България Илияна Йотова и председателят на Комисията по регионално развитие в ЕП Искра Михайлова. Третата сесия от срещата е фокусирана върху ролята на европейските макрорегионалните стратегии на ЕС, съобщи Вигенин. Предвидени са изказвания по стратегията за развитие на региона на Балтийско море и на Дунавската стратегия. Делегатите за първата среща от парламентарното измерение са над 130, поканени са и посланиците на страните членки на ЕС. За събитието помагат над 15 доброволци, обясни Кристиан Вигенин. Чуждестранните делегати ще посетят Националния исторически музей като част от културната програма, а вечерта ще има участие на млади български изпълнители - \"Кварто квартет\" и вокален ансамбъл \"Фортисимо\", посочи той.", "date": "2018.01.19", "title": "В понеделник и парламентите на ЕС ще открият българското председателство"}
{"url": "https://www.24chasa.bg/novini/article/6671611", "text": " Отстраненият от власт председател на Женералитата на Каталуня Карлес Пучдемон заяви, че може да управлява региона от Белгия, където избяга след едностранното обявяване на независимост и последвалото разпускане на регионалния парламент в Барселона, предава Франс прес, цитирана от Фокус. „Има само две възможности: в затвора не бих могъл да се обръщам към хора, да пиша, да провеждам срещи... Единственият начин е да продължим да го правим свободно и сигурно\", подчерта Пучдемон, който рискува да бъде арестуван, ако се върне в Испания.", "date": "2018.01.19", "title": "Пучдемон: Мога да управлявам Каталуня от Белгия"}
{"url": "https://www.24chasa.bg/novini/article/6671617", "text": "Българите, постъпили на военна служба, да се ползват с привилегии при кандидатстване за работа или университет. Това заяви вицепремиерът Красимир Каракачанов пред журналисти в кулоарите на парламента по повод доброволната военна служба, която правителството подготвя. \"Идеята за военно обучение е стара. Работим по законопроект, в който да направим много правилни разчети. Доброволната служба се отнася за тези български граждани, които имат желание да служат. Срокът е под въпрос - за 6 или 9 месеца. Моето предложение е тези български гражданин, които предпочетат да изгубят част от личното си време 6-9 месеца, за да служат на страната си и да получат военни способности, за да могат да я защитават, след това да се ползват с определние предимства при постъпване на работа, кандидатстване във висши учебни заведения и т.н.\", обясни Каракачанов. \"Ако бъдем реалисти, лично аз смятам, че от тази година може да започне експериментално в онези градове, в които имаме военни училища или големи гарнизони. И, където можем да осигурим необходимите квалифицирани преподаватели, като- Варна, Бургас, Пловдив и др. Дали ще можем да го направим зависи от финансовия министър на България\", допълни още вицепремиерът.", "date": "2018.01.19", "title": "Каракачанов: Доброволните военни да имат привилегии за работа и университет"}
{"url": "https://www.24chasa.bg/novini/article/6671605", "text": "Велико Търново е сред водещите генератори на икономически растеж в България, сочи специализирано изследване на Института за пазарна икономика /ИПИ/, цитиран от общинската пресслужба. Старата столица е сред 20-е икономически центъра в страната, в които се произвежда 86% от продукцията на национално ниво и които привличат 81% от всички преки чуждестранни инвестиции. „Център „Велико Търново“ се характеризира с висока инвестиционна и икономическа активност, много ниска безработица, благоприятни демографски и образователни тенденции. Община Велико Търново е ядрото на икономическата зона, а в периферията попада община Лясковец“, посочват от ИПИ. В периода 2012-2015 година икономиката расте стабилно. Общият ръст на произведената продукция е 23% - тя достига до 1,5 милиарда лева. И през 2016 година икономическата и инвестиционната активност продължават да се увеличават, а Център „Велико Търново“ изпреварва повечето области в страната. 47% от продукцията в икономическата зона, чието ядро е Старата столица, е в преработващата промишленост. Най-големите фирми са от различни сектори – производство на сладкарски изделия, на торби и опаковки, търговия, дървопреработване. 63% е ръстът на преките чуждестранни инвестиции във Велико Търново за периода 2012-2015 година. В Старата столица общата им стойност за 2016 година достига 54 млн. евро. Към индустрията са насочени 38% от инвестициите, или 21 млн. евро. Аналогични тенденции се наблюдават и при разходите за придобиване на дълготрайни материални активи. За същия период те са нараснали с 42% до 205 милиона лева. Данните доказват, че провежданите от Община В. Търново политики са резултатни, а инвестиционната среда става все по-добра и атрактивна. Старата столица е сред икономическите зони в България с най-добро състояние на пазара на труда. Безработицата през 2016 година е около 4,2% - почти два пъти по-ниска от средната за страната. Продължава тенденцията към спад на незаетите - в общината през 2017 година безработицата е около и под 3%. Икономическият център е с благоприятни демографски тенденции – за последната година населението на Велико Търново се увеличи с близо 1000 души и към края на декември 2017 г. жителите по настоящ адрес в града вече са над 72 000. Статистиката на ГРАО не обхваща студентите, които са още поне 10 000. Както през миналата година, така и през 2016 г. раждаемостта е с рекордно високи нива. Велико Търново е в топ 3 в България по състояние на образователната система и на първо място в страната по брой студенти спрямо глава от населението. Тези фактори, плюс високата образованост на населението, също благоприятстват икономическото развитие и инвестиционната активност, се казва още в изследването.", "date": "2018.01.19", "title": "Велико Търново е сред основните генератори на икономически растеж у нас"}
{"url": "https://www.24chasa.bg/novini/article/6671583", "text": "6-месечна условна присъда, с 3-годишен изпитателен срок, определи районният съд в Пазарджик за Димитър Костадинов, който наби д-р Гергана Анчева и охранителя Петър Дандеков в Спешното отделение на областната болница в Пазарджик. Осъденият трябва да плати и обезщетения, съответно 3000лв. и 1000лв., на двамата пострадали. През октомври 2016г. Димитър придружава в линейка до спешното отделение на пазарджишката болница ранения при катастрофа свой братовчед Сашо Костадинов. Влиза в пререкание с дежурната д-р Анчева, т.к. според него повече от 30 минути никой не обърнал внимание на пострадалия му сродник. Стига се до псувни, произнесени и от двете страни, след което младежът нанася удари в главата на лекарката. Опиталият се да й помогне охранител също получава удар в главата. Вследствие на побоя д-р Анчева е настанена в болницата на лечение и получава частична загуба на слуха. След инцидента лекарката отказа да се върне на работа в спешното отделение. Присъдата може да се обжалва пред окръжния съд в Пазарджик.", "date": "2018.01.19", "title": "6 месеца условно за Димитър, който наби лекарка\n и охранител в Спешна помощ в Пазарджик"}
{"url": "https://www.24chasa.bg/novini/article/6671669", "text": "Студент от Оксфорд е обвинен в изнасилване на жена през юли 2015 г, няколко седмици след рождения му ден. Тогава Оливър Мърс е на 19 години и прекарва повече от две години под гаранция, докато неотдавна обвинението е оттеглено, съобщава Дейли Мейл. Адвокатите на г-н Мърс са се явили пред съдя Джонатан Блек вчера сутрин, за да обяснят защо студентът трябва да бъде оневинен.  Причината е, че още миналия месец този, който е подал жалбата за изнасилване, е изпратил стотици съобщения на негови приятели, които доказват невинността му.", "date": "2018.01.19", "title": "Студент от Оксфорд оневинен след двугодишно обвинение в изнасилване"}
{"url": "https://www.24chasa.bg/novini/article/6671668", "text": "БСП настоява да се отменят одобрените учебните програми по история за 10-и клас. Това заяви в пленарна зала депутатът от БСП Ирена Анастасова в декларация от името на групата, цитирана от БТА. БСП искат още със заповед на министъра да се създаде комисия от безспорно признати авторитети в историческата наука, доказали своята безпристрастност, която да преразгледа учебната програма и да предложи нов вариант, който еднакво обективно да отразява историческите факти и събития от всички периоди в развитието на българската държава. Анастасова припомни, че промяната на учебните планове и програми е продиктувана от въвеждането на новия Закон за предучилищното и училищно образование. Всичко, което очакваше българското училище - олекотяване на учебното съдържание, съобразяване с възрастовите особености на децата, логически връзки между изучаваното в различни учебни дисциплини, така и не се случи, коментира тя. \"Изваждаха се и се връщаха в програмите едни или други български поети и писатели, бяха пропуснати цели епохи от Историята, Географията или раздели от Биологията. Компресира се силно учебният материал в 8-и, 9-и и 10-и клас, заради липсата на тези предмети в 11-и и 12-и\", отбеляза тя. По думите й след утвърждаването на новата учебна програма по История за 10-и клас е станало ясно, че основната цел на промяната е политизация и нова идеологизация на образованието. Тя отбеляза, че в програмата по История не се говори за фашизъм в България, антиеврейско законодателство и пронацистки характер на управлението. \"Няма присъединяване към хитлеровия Райх. Няма Закон за защита на нацията, няма съпротива, няма окупация на Македония и Тракия, няма партизани, няма 12 000 избити ятаци, няма ги децата ястребинчета, няма кой срещу кого воюва, няма победа на Червената армия над нацизма\", коментира тя. \"Посочено е, че ученикът трябва да може да оценява значението на действията за спасяване на българските евреи през Втората световна война. Спасяване от какво - след като ги няма антиеврейските закони?\", коментира Анастасова. Досега в 10-и клас се изучаваха поне нацизмът и теорията за чистата раса, вече няма да се изучават, посочи тя. Питаме министъра на образованието кой предложи промяната в учебната програма по История за 10 клас във варианта, кои са тези корифеи на историческата мисъл, каза Анастасова. Къде беше професионалният дебат, попита тя.", "date": "2018.01.19", "title": "БСП иска отмяна на одобрените учебни програми по история за 10-и клас"}
{"url": "https://www.24chasa.bg/novini/article/6671702", "text": " Представителството на САЩ в Косово смята, че разследването на убийството на косовския сръбски политик Оливер Иванович трябва да се води от косовари, предаде ТАСС, като се позовава на ТАНЮГ, съобщи БТА. Заместник-ръководителката на представителството на САЩ в Косово Колин Хайленд заяви на среща с косовския министър на вътрешните работи Флямур Шефай, че САЩ изцяло подкрепят Косово в разследването на убийството на Иванович, но настоя разследването да се води от косовската страна. Шефай на свой ред заяви, че Косово е готово да сътрудничи с други страни и благодари на САЩ за постоянната подкрепа, която Вашингтон оказва на Прищина. 64-годишният Иванович бе убит на 16 януари в Косовска Митровица.", "date": "2018.01.19", "title": "САЩ: Разследването на убийството на Оливер Иванович да се води от косовари"}
{"url": "https://www.24chasa.bg/novini/article/6671708", "text": "Разпитват свидетели на побоя от ученици над шофьор от градския транспорт в Сливен.  , предаде  . От „Пътнически превози” в Сливен пък ще поставят камери за видеонаблюдение заради честите атаки срещу автобуси.                                                                                                                                                                                                                                                                                                                       ", "date": "2018.01.19", "title": "Разпитват свидетели на побоя от ученици над шофьор от градския транспорт в Сливен"}
{"url": "https://www.24chasa.bg/novini/article/6671679", "text": "Инспекторатът към Висшия съдебен съвет провери всички 4195 ежегодни декларации за имущество и интереси на съдии, прокурори и следователи за 2016 г., съобщиха от институцията.  Предмет на проверка бе съответствието на декларираното имущество както на магистратите, така и на техните съпрузи или на хората, с които се намират във фактическо съжителство, и на ненавършилите пълнолетие деца. Фактически бе проверено имуществото на около 11 000 души, включително наличностите по банковите им сметки към 31 декември 2016 г. Именно проверката на тези обстоятелства, налагаща разкриването на банкова тайна, не позволи Инспекторатът да приключи инспекцията до изтичане на тримесечния срок, обясниха от институцията. От всички 4195 декларации, след извършване на основната проверка, бе установено съответствието на декларираните обстоятелства в 3493 от декларациите с вписаните, удостоверени или обявени обстоятелства пред държавните и общинските органи, органите на съдебната власт и други институции. В 702 декларации бяха установени несъответствия, като след подаване на коригираща декларация в 668 от случаите са отстранени. В 32 двуседмичният срок за подаване на коригираща декларация още не е изтекъл, казаха от Инспектората. В два от случаите и след изтичането на посочения двуседмичен срок несъответствието е останало неотстранено. В единия  констатираното несъответствие между декларираните факти и получената информация е в размер от 5000 до 20 000 лв. и затова Инспекторатът е започнал допълнителна проверка. В другия размерът на несъответствието е над 20 000 лв. и преписката е изпратена в НАП за извършване на проверка за действително притежаваното имуществото на задълженото лице. В 14-дневен срок от извършване на проверката от НАП трябва да уведомят главния инспектор Теодора Точкова за резултата.", "date": "2018.01.19", "title": "Инспекторатът към ВСС откри двама магистрати с разминаване в декларациите"}
{"url": "https://www.24chasa.bg/novini/article/6671699", "text": "Предприемаме необходимите мерки и политика да изградим смесената система с толтакси и електронни винетки, за да съберем 3 пъти по-голям приход и то основно от транзитно преминаващите товарни автомобили, за да рехабилитираме всички останали пътища, за които всеки петък ми задавате въпроси. Това каза министърът на регионалното развитие и благоустройство Николай Нанков, по време на участието си в петъчния парламентарен контрол, предаде  „Фокус“. „За последните 25 години има финансов недостиг за пътния сектор в страната, без значение от партийната окраска. Не само за строителство на нови пътни отсечки, а и за рехабилитацията на съществуващите републикански пътища“, обясни той. „Когато говорим за рехабилитация на третокласни пътни отсечки виждаме какъв огромен проблем е това за държавата. Този проблем не е от днес или от вчера“, коментира Николай Нанков. „Във вторник по време на вота на недоверие ще имам възможност да говоря по темата много по-подробно“, посочи регионалният министър. „Имаме обратнопропорционална тенденция на качеството на републиканския път и броя на тежките ПТП и жертви. При по-добър път, например в Ловеч участъка около Микре, при рехабилитиран и основно направен път, имаме тежък травматизъм в пъти, 7-8 пъти повече жертви“, обясни Николай Нанков.", "date": "2018.01.19", "title": "Нанков: С толсистемата ще съберем 3 пъти по-голям приход за ремонт на пътища"}
{"url": "https://www.24chasa.bg/novini/article/6672012", "text": "Горещините в Австралия станаха причина за няколко смъртни случая в югоизточния щат Виктория днес, съобщиха службите за бърза помощ, цитирани от ДПА и БТА. В пет от осемте щата и федерални територии на Австралия температурите се покачиха до над 40 градуса. От вчера екипите на бърза помощ са реагирали на над 30 сигнала за спиране на сърдечната дейност - значително повече от обичайното. Няколко от тези хора са починали, заяви началникът на бърза помощ в щата Виктория. \"Отдаваме причината на жегата. Тя води до смъртта на тези сред нас, които са уязвими. Жегата убива\", каза той пред репортери. Началникът на щатската бърза помощ обаче не съобщи точен брой на починалите. Полицията спасила от заключени автомобили общо четири деца , включително 15-месечно бебе, откарано в болница заради получен топлинен удар. Пожарната е гасила около десет пожара в щата, но не е имало опасност за населени места. Местният вестник \"Ейдж\" съобщи, че в няколко болници в Мелбърн е задействан жълт код, т. е. изключени са всички светлини и уреди, които не са от жизненоважно значение, за да се пести енергия. През днешния ден, най-горещия за последните две години, температурите в града достигнаха 42 градуса. На провеждащото се в момента Открито първенство по тенис на Австралия няколко състезатели получиха топлинен удар, включително французойката Ализе Корнет, която имаше нужда от медицинска помощ по време на мача си с белгийката Елизе Мертенс. В съседния щат Южна Австралия болниците оказаха медицинска помощ на над 50 души поради оплаквания, свързани с жегата. Там температурите достигнаха 46 градуса, а днешният ден беше третият пореден с изключително горещо време. Няма съобщения за починали хора. Организаторите на местно любителско състезание по колоездене с хиляди участници бяха принудени да го отменят.", "date": "2018.01.19", "title": "Жеги над 40 градуса в Мелбърн взеха няколко жертви"}
{"url": "https://www.24chasa.bg/novini/article/6672016", "text": "Омбудсманът Мая Манолова, Конфедерацията на независимите синдикати в България /КНСБ/ и Конфедерация на труда /КТ/ \"Подкрепа\" ще обявят съвместни действия за защита на трудовите права на гражданите. Това ще се случи на 22 януари от 11.00 часа в Централата на КНСБ, съобщиха от пресцентъра на омбудсмана. Поводът е неизплатените заплати в контекста на последните законодателни промени, приети от Народното събрание и решението на Конституционния съд от 16 януари т.г., което дава право на работодателите да изплащат само до 60 процента от трудовото възнаграждение на работниците. По късно, около 12.30 - 13.00 часа, в Дупница, Манолова и синдикатите ще се срещнат със 140 работници от обувна фирма, които повече от два месеца не са получавали заплати, допълват от пресцентъра на омбудсмана.", "date": "2018.01.19", "title": "Мая Манолова и синдикатите със съвместни действия за защита на трудовите права на гражданите"}
{"url": "https://www.24chasa.bg/novini/article/6672036", "text": "Денис Кусперт - германски рапър, присъединил се през 2014 г. към \"Ислямска държава\" и появявал се в пропагандни видеозаписи на терористичната групировка - е бил убит в Сирия тази седмица, предаде ДПА, като се позова на Сирийския център за наблюдение на правата на човека. Кусперт е загинал в сряда в Източна Сирия при въздушен удар на оглавяваната от САЩ международна коалиция по бойци на \"Ислямска държава\", каза Рами Абдел Рахман, ръководител на базираната във Великобритания неправителствена мониторингова организация, предава БТА. \"Бил е убит е заедно с още 14 членове на \"Ислямска държава\" при бомбардировка срещу район на име Гаранидж на източния бряг на река Ефрат\", каза пред ДПА Абдел Рахман. Близкото до терористичната групировка интернет издание \"Уафа\" също заяви, че Кусперт, чието джихадистко име е Абу Талха ал Алмани, е загинал. Информацията бе придружена от снимка, за която се твърди, че е на тялото на германеца. Известен преди в Германия под сценичното име Десо дог, Кусперт досега неведнъж бе обявяван за убит, отбелязва ДПА. Най-новото съобщение за смъртта му обаче е по-убедително от предишните поради детайлите и предполагаемата снимка с неговото тяло, коментира базираната в САЩ организация за следене на екстремистката дейност в интернет САЙТ (SITE). Смъртта на Кусперт все още не е потвърдена от \"Ислямска държава\". Рапърът от германско-ганайски произход е роден в тогава Западен Берлин през 1975 г. Предполага се, че е приел исляма през 2010 г., след което през 2014 г. се е присъединил към джихадистите. Германските разузнавателни служби смятаха 42-годишния мъж за опасно пропагандно средство заради влиянието му като рап икона сред германските младежи. Кусперт се появяваше в пропагандни видеозаписи на \"Ислямска държава\", в които призоваваше мюсюлманите в Германия да се закълнат във вярност на обявения от групировката халифат. Той приканваше и за атентати в Европа. През 2015 г. Кусперт беше добавен в терористичния списък на САЩ. Той фигурираше и в списък на ООН на хора, представляващи терористична заплаха.", "date": "2018.01.19", "title": "Убиха германски рапър, присъединил се към ИДИЛ в Сирия"}
{"url": "https://www.24chasa.bg/novini/article/6672030", "text": "Столични полицаи задържаха непълнолетен дилър на наркотици. На 15 януари, при проведена спецоперация по противодействие на престъпления, свързани с наркотици, в ж.к. „Стрелбище“ служители от сектор „Наркотици“ при СДВР задържаха 17-годишен младеж, непосредствено след продажба на наркотични вещества. Това съобщиха от пресцентъра на МВР. При последвалите обиски и претърсвания в рамките на образуваното досъдебно производство полицаите намерили и иззели електронна везна и множество полиетиленови и хартиени сгъвки, съдържащи тревиста маса. Резултатът от назначената експертна справка показал, че иззетата тревиста маса е марихуана с тегло 49 грама. След доклад на събраните материали в Софийска градска прокуратура непълнолетният е привлечен като обвиняем за престъпление по чл. 354 а от НК и му е наложена мярка „надзор на инспектор от Детска педагогическа стая“.", "date": "2018.01.19", "title": "Арестуваха 17-годишен дилър на наркотици в София"}
{"url": "https://www.24chasa.bg/novini/article/6672047", "text": "Първо заседание на дело срещу двама непълнолетни младежи, обвинени за грабеж, придружен с убийството на мъж, е насрочено за 22 януари /понеделник/ в Окръжния съд в Русе. Това съобщиха от Съдебната палата в крайдунавския град. Двамата непълнолетни са обвинени, че на 14 март миналата година в русенското село Николово са отнели от 60-годишен таксиметров шофьор \"движими вещи на обща стойност 4562,10 лева\", като употребили за това сила. Грабежът бил придружен с убийството на мъжа.", "date": "2018.01.19", "title": "В понеделник гледат дело срещу двама непълнолетни, обвинени за убийство"}
{"url": "https://www.24chasa.bg/novini/article/6672054", "text": "Франция учтиво отхвърли днес идеята на британския външен министър Борис Джонсън за построяване на огромен мост през Ламанша след Брекзит, като каза, че дори най-невероятните предложения заслужават да бъдат обмислени, но има предостатъчно важни европейски проекти, които да бъдат завършени по-напред, предаде Ройтерс. Според британския в. \"Дейли телеграф\" Джонсън отправил предложението за построяване на 35-километров мост през Ламанша по време на посещение на френския президент Еманюел Макрон във Великобритания вчера. Британският външен министър, който водеше кампанията за излизане на страната от ЕС на референдума през 2016 г., дори разяснил пред Макрон част от идеите си за връзки през Ламанша и получил от президента положителен отговор. Френският министър на икономиката Брюно Льо Мер обаче не отдаде особено значение на идеята на Джонсън. \"Всички идеи заслужават да бъдат обмислени, дори най-невероятните\", каза Льо Мер. В същото време той припомни, че Великобритания и Франция вече са свързани с тунел през Ламанша. \"Имаме големи европейски инфраструктурни проекти, които са сложни за финансиране\", подчерта освен това Льо Мер. \"Нека да довършим нещата, които вече са започнати, преди да мислим за нови\", призова той.", "date": "2018.01.19", "title": "Франция отхвърля идеята на Борис Джонсън за мост през Ламанша"}
{"url": "https://www.24chasa.bg/novini/article/6672055", "text": "Според постоянния представител на САЩ при ООН Ники Хейли, Русия подкопава международните усилия срещу употребата на химически оръжия, отбелязва изданието Washington Examiner, цитирано от Фокус. „Една нация възпрепятства Съвета за сигурност на ООН да изпълни дълга си. Това е Русия“, подчерта американският дипломат в рамките на среща, посветена на темата за оръжията за масово унищожение. С коментарите си Хейли визира руската подкрепа за президента на Сирия Башар Асад, обвинен от САЩ и западните съюзници в използването на химически оръжия срещу противниците си във въоръжения граждански конфликт. Официална Москва твърди, че химическите атаки са извършени от терористични групировки и други враждуващи с режима в Дамаск сили. Хейли обаче припомни: „Съвместният разследващ механизъм (СРМ) на ООН изясни, че Асад и „Ислямска държава“ използват химически оръжия в Сирия. Русия наложи вето върху три резолюции на Съвета за сигурност, които биха довели до възобновяване на работата на СРМ. Това е Русия; тази, която… попречи режимът на Асад да бъде подведен под отговорност за действията си“. Русия наложи вето върху подновяването на работата на СРМ през ноември миналата година, като изтъкна, че следователите не са представили убедителни доказателства, и че САЩ са представили план, насочен срещу Асад. Външният министър на Руската федерация Сергей Лавров, който присъства на заседанието на Съвета за сигурност в четвъртък (местно време), отхвърли твърденията на Хейли. „За съжаление всички наши предложения винаги са били посрещани с твърда съпротива от страна на редица западни колеги, които предпочитат да си затварят очите пред фактите за използване и дори производството на химическо оръжие от терористи, и вместо това да излязат с неоснователни обвинения срещу Дамаск“, подчерта първият дипломат на Москва. „САЩ работят усилено, за да гарантират неразпространението на тези смъртоносни оръжия. Насърчаваме създаването на среда за сигурност, която е в полза на неразпространението. И ние вярваме, че всички народи имат морална отговорност да се присъединят към създаването на такава среда\", бе отговорът на Хейли.", "date": "2018.01.19", "title": "Ники Хейли: Русия подкопава борбата срещу употребата на химически оръжия"}
{"url": "https://www.24chasa.bg/novini/article/6672058", "text": "855, 5 млн. евро е размерът на чуждестранните инвестиции в страната за периода януари-октомври 2017 г. по предварителни данни. Това заяви икономическият министър Емил Караниколов по време на парламентарния контрол в петък в отговор на Румен Гечев за преките чужди инвестиции у нас. Караниколов посочи, че през същия период на 2016 година те са били 912 млн. евро. През октомври 2017 г. преките инвестиции нарастват с 96,6 млн. евро при намаляване със 112 млн. евро за октомври 2016 г. Караникол уточни, че забавянето се дължи на изборите в страната, като в тези моменти инвеститорите изчакват, за да видят дали ще има стабилно правителство. Предварителните данни за периода януари-септември 2017 г. показват, че близо половината привлечени за инвестиция са в преработващата промишленост, като Караниколов добави, че именно тези проекти са с дългосрочен хоризонт и са добри за икономическото развитие. \"За последните 3 пълни години, от 2014 до 2016 г., за които са налични данните за преките чужди инвестиции са отчетени общо 4,3 млрд. евро. През 2015 г. е достигнато рекордно ниво от 2,48 млрд. евро\", допълни икономическия министър. Той каза още, че една от причините за по-ниски предварителни стойности се дължи на методологията за отчитане, в която годишните данни се реализират на 15 месеца след отчетния период, като окончателните данни често се различават от предварителните.", "date": "2018.01.19", "title": "855, 5 млн. евро са чуждите инвестиции у нас за януари-октомври 2017 г."}
{"url": "https://www.24chasa.bg/novini/article/6672072", "text": " Един от служителите на общинска администрация Петрич бе задържан от полицията, тъй като шофирал автомобил след употреба на наркотици. Арестуваният е 31-годишният Кирил Балъкчиев от отдел \"Хуманитарни дейности\", който е брат на лидер на БСП в града Й. Атанасова, съобщи  m. Инцидентът е станал посред бял ден, Балъкчиев е хванат по обяд, което предполага, че е бил в обедна почивка по това време. От общинска администрация отказват какъвто и да е коментар по случая.", "date": "2018.01.19", "title": "Арестуваха брата на лидерката на БСП в Петрич, карал дрогиран"}
{"url": "https://www.24chasa.bg/novini/article/6672093", "text": "В рамките на работната си визита в Гърция министърът на вътрешните работи Валентин Радев се срещна с гръцкия министър по миграционната политика Йоанис Музалас и с комисаря по миграция, вътрешни работи и гражданство Димитрис Аврамопулос, съобщи пресслужбата на МВР. Българският вътрешен министър посети транзитния център Мория на остров Лесбос, където се запозна с обстановката и проблемите в центъра. В него са настанени 5190 лица, от които 166 непълнолетни. Гърция е направила много за подобряване на условията за прием и настаняване на пристигащите лица, каза министър Радев и увери домакините, че ще сподели техния опит по време на председателството на Европейския съвет с другите засегнати страни от мигрантската криза. Отбелязано беше, че споразумението ЕС - Турция за връщането на мигранти и бежанци, които нямат право на пребиваване, дава своите резултати и помощта на ЕК и ЕС трябва да продължи. \"Основен приоритет на Българското председателство в областта на вътрешните работи е постигане на по-ефективно управление на миграцията и убежището и на баланс между отговорност и солидарност\", подчерта министър Радев. Реформата в областта на убежището ще бъде основна тема на предстоящата неформална среща на министрите на вътрешните работи в София на 25 януари, уведоми домакините министърът. В българската делегация участваха директорът на Дирекция \"Миграция\" ст. комисар Николай Николов и Анжелина Тотева - началник на политическия кабинет на министъра на вътрешните работи.", "date": "2018.01.19", "title": "Министър Радев: Ценим усилията на Гърция за противодействие на мигрантския процес"}
{"url": "https://www.24chasa.bg/novini/article/6672114", "text": "3 години условно с 5-годишен изпитателен срок даде Окръжният съд в Търново на студент, причинил с един юмрук смъртта на търновец заради забележка. Магистратите признаха за виновен 21-годишният младеж за престъпление по непредпазливост, в следствие на умишлено нанесена тежка телесна повреда. Делото бе разгледано по съкратената процедура и наказанието бе редуцирано от 4 години и 6 месеца на 3 години, уточниха от Съдебната палата. На 5 януари 2017 г. около 21:30 ч. Любомир Дерменджиев и група младежи, членове на фен клуб на футболен клуб, след провеждане на събрание на клуба, отишли с три леки автомобила в кв. Зона Б. Решили да сплашат с пиратки и бомбички циганите, които обитават два общински жилищни блока там. С поставени на главите шапки и маски започнали да викат и пеят, както и да гърмят в междублоковото пространство. Когато ултрасите се оттегляли обратно към автомобилите, им се изпречил 47-годишният Христомир Владимиров. Той излязъл, за да разходи кучето си и да си купи цигари. Направил забележка на младежите, като подвикнал след тях, че това, което правели, не е хубаво. Тогава Любомир се върнал и му нанесъл удар с юмрук в областта на главата, с който го повалил по гръб на земята. Мъжът ударил главата си в заледения асфалт и не помръднал повече. Момчетата от групата го хванали и го преместили встрани до бордюра, след което побягнали към автомобилите, качили се в тях и потеглили. Пострадалият бил откаран в болница с тежка черепно-мозъчна травма и въпреки последвалото лечение, починал 20 дни по-късно, без да излезе от кома. Любомир е осъден също да плати 100 000 лв. кръвнина на майката на починалия. Присъдени са му и 4500 лв. разноски по делото. Присъдата не е окончателна и може да се атакува пред Апелативния съд.", "date": "2018.01.19", "title": "3 години условно за футболен фен, убил великотърновец заради забележка"}
{"url": "https://www.24chasa.bg/novini/article/6672118", "text": "Камарата на депутатите в Чехия свали днес депутатския имунитет на премиера Андрей Бабиш, предаде ТАСС, цитирана от БТА. 111 депутати подкрепиха решението, а 69 бяха против. В гласуването участваха 180 от 200-те членове на долната камара на чешкия парламент. Свалянето на депутатския имунитет на премиера, чието правителство във вторник не получи вот на доверие, означава, че на практика срещу него започва съдебно преследване по обвинение в измама, отбелязва ТАСС. Преди няколко месеца полицията обвини Бабиш и най-близките му съратници в организиране на схема за незаконно присвояване чрез негови фирми на 50 милиона крони (около 2,5 млн. долара) под формата на субсидии от фондовете на ЕС. Скандалът избухна малко преди парламентарните избори през октомври, на които политическото движение на милиардера \"Действие на недоволните граждани\" (АНО) спечели убедителна победа. Бабиш отхвърли повдигнатите обвинения и възнамерява да докаже невинността си в съда. Той твърди, че срещу него и АНО действа политическа мафия, а някои представители на правоприлагащите органи изпълняват нейни поръчки.", "date": "2018.01.19", "title": "Чешкият парламент свали депутатския\nимунитет на премиера Андрей Бабиш"}
{"url": "https://www.24chasa.bg/novini/article/6670849", "text": "Кадрилът е танц, в който се сменят партньорите. В политическия речник думата маркира непостоянство. Нашата нова история е емблематичен пример за това зловредно явление. Държавните ни мъже крачат от Изток на Запад и обратно. Клатят България. Заблуда е, че Александър Батенберг е избран от Учредителното събрание в Търново. Князът е назначен от руския император Александър II. Свободата иде от Изток и е логично политиката да тръгне в тази посока. Батенберг обаче е хесенски принц и едното му око гледа на Запад. В отговор братушките организират преврат. На 9 август 1886 г. русофили с конвой го подкарват към Дунава. “Някои от офицерите забелязаха, че файтоните са тринайсет, и това фатално число порази суеверните”, пише Симеон Радев. “От тротоара Радко Димитриев гледаше как файтоните се отдалечават и ядеше един геврек”, допълва картината той. Така е наречен периодът, в който българският престол е празен. Съставено е регентство и е свикано Велико народно събрание. Понеже е велико, място на действието пак е Велико Търново. Форумът трябва да намери най-достойната глава в Европа, на която да постави нашата корона. На 29 октомври депутатите избират принц Валдемар Датски. В него обаче е заложена хамлетовската колебливост на литературния му предтеча. “Да бъде или не?”, пита се Валдемар и решава да не рискува на Изток. Тогава събранието командирова в странство Константин Стоилов, Димитър Греков и Константин Хаджикалчев. Мисията на тримата е да продължат търсенето на княз. Късметът им излиза във Виенската опера. Там срещат принц Фердинанд Сакс-Кобург-Гота. Решително слага короната с клетвените думи: “Кълна се во име Всемогущаго Бога, че свято и ненарушимо ще пазя Конституцията и законите на Княжеството, и че във всичките си разпореждания ще имам пред очи само ползата и доброто на Княжеството. Бог да ми е на помощ!”. В Европа на Фердинанд му викат Лисицата, защото лавира между Запада и Изтока. Причината е, че Великите сили не го признават за законен владетел. Най-упорита е Русия, за която той е “германски агент”. Фердинанд прилага на руската мечка лисичи номер. През лятото на 1895 г. при новия руски император Николай II е пратена делегация. В нея хитро е включен Целта е да се подготви почвата за минаването на престолонаследника Борис от католицизма в православието - огматически от Запад на Изток. На 25 януари 1896 г. императорът поздравява княза за “патриотическото решение”. Обещава да прати пълномощник, който да топне в купела младенеца. На 1 февруари пристига граф Голенишчев-Кутузов. От Българската екзархия в Цариград идва Екзарх Йосиф I. Мирото е донесено от Кремъл в ковчеже от скъпоценни камъни. Обредът е извършен на Сретение Господне в съборния храм “Св. Неделя”. “През следващите пет дни всички европейски сили, подписали Берлинския мирен договор преди 18 години, признаха официално Фердинанд за княз на България. Неустановеното положение на България в Европа най-после беше узаконено и тронът на Фердинанд - осигурен”, пише княжеският биограф Стивън Констант. На 26 септември 1912 г. избухва Балканската война. Управляват Народната и Прогресивнолибералната партия. Техните водачи Иван Гешов и Стоян Данев са заклети русофили. Кръстят се пред Изтока и проклинат Запада. “Сега е моментът!”, решава руската дипломация. Докато “нашите” са на власт в България, ще им внушим да отстъпят територия на Румъния. Така власите ще забравят претенциите си за Бесарабия. Империята има още една причина да ампутира български земи и да ги пришие към Румъния. С този жест братушките кроят да откъснат дунавската монархия от Тройния съюз и да я спечелят за Тройното съглашение. Това са двата военнополитически блока, известни по-късно като Централните сили и Антантата. Гешов и Данев не могат да скършат хатъра на Николай II. На 26 април 1913 г. в Петербург е подписан протокол, с който Силистра е откъсната от майката родина и закарфичена към югоизточния пеш на Влашко. Той е немски възпитаник, завършил е правни науки в Хайделберг. От декември 1913 г. управлява кабинет на Либералната концентрация. Вади вода от девет кладенци, за да ни приобщи към Германия. Дори със силата на оръжието! Радославов е единственият политик, извадил револвер в Народното събрание. На 2 юли 1914 г. камарата обсъжда съдбоносен заем от 500 000 000 лева. С него премиерът иска да павира пътя на страната към Първата световна война. Злонамерената опозиция обаче е против. В сублимието на дебатите Васил Радославов вади пищов. Гърмилото е “шестак”, в барабана има по един куршум за всяка опозиционна парламентарна група. Заемът е гласуван и България влиза във войната с Централните сили. Резултатът е национална катастрофа. Съдбата ни е отредила все да сме в колесницата на губещите. Така е през двете световни войни. На 1 март 1941 г. България влиза в Тристранния пакт като съюзник на Германия, Италия и Япония. На този ден е поредният труден избор. Цар Борис III е против, защото се е нагледал на ужасии в Голямата касапница, както наричат Първата световна. “По-добре черен хляб, отколкото черни забрадки!”, често повтарял той. Премиерът Богдан Филов обаче демонстрира неприсъща за един археолог кръвожадност: “Апелирах към царя да бъде войник, какъвто е бил в миналото, и да не изоставя страната, която има пълно доверие в него. Казах му, че аз не съм бил войник, но произхождам от военно семейство и никога не съм отстъпвал пред борбата. Винаги съм се борил и винаги съм сполучвал досега в тази борба, вярвам, че и сега ще сполуча. Ако трябва да паднем, нека паднем поне с чест.” След войната ние отново сме в лагера на пораженците, дълбоко затънали в Изтока. “Дружбата със СССР е нужна за България така, както Слънцето и въздуха за всяко живо същество!”, пуска директивата Георги Димитров. Чакаше се за “Москвич” 12 години, а кока-кола беше вражеско питие. “Всяко кебапче - куршум срещу империализма!”, агитираха плакатите. На тоя фон Тодор Живков и Леонид Брежнев се прегръщаха със сочни целувки. Къде сме сега? В Европейския съюз, за който Бойко Борисов обеща посредничество с Турция. Вероятно нашият компас вече няма да е само Изток-Запад. Ще показва и Север-Юг. Премиерът Богдан Филов чете декларацията за присъединяване към Тристранния пакт. До него седнал дреме външният министър на райха Рибентроп. През 1861 г. в Букурещ излиза една знаменателна книга. Заглавието е “Преселение в Русия или руската убийствена политика за българите”. Авторът не е кой да е, а самият Георги Раковски. За първи път в нашата история той развенчава мита за Дядо Иван. Руската империя, сочи Раковски, никога не е била покровител на злочеста България. Тъкмо обратното - винаги е работила срещу отечеството ни. Най-яркото доказателство е последователната политика за обезбългаряване на българските земи. През XVIII и XIX век руската дипломация върти срамна търговия с хора. Сключва договори с Турция за преселване на етнически българи от едната империя в другата. Наши единородци напускат бащините огнища, за да заселят пустеещи степи. На тяхно място се настаняват татари и черкези. С времето се оформят три района, населени с българи - Бесарабия, Херсонска губерния и Таврическа губерния. През 60-те години на XIX век в Южна Русия има вече над 100 колонии с около 170 000 пришълци. Книгата на Раковски е написана по повод на поредната емигрантска вълна, когато бохчите си стяга населението от Видинския край. Комисари шетат из народа и броят рубли на всеки, който склони да тръгне към неизвестното. “С тех пари Русия ще ви завърже с железни вериги тъй силно, щото като станете нейни черни робове, ще ги заплащате вие и потомците ви с кръвта и с живота си”, предупреждава наивниците Раковски. Тогавашните литературоведи рублофили я заличиха от творческото наследство на Раковски. “Няма такава книга!”, обявиха те. Ето откъс от сквернословното четиво: “Тия пари, що ви обещава и ви дава сега лукавото руско правителство, за да ви измами, са нищо при такива потребности и нужди, които ви чакат тамо, и те се твърде лесно разносят. А ето как ще ви настанят, щом идете тамо: ще ви продадат и споделят на някои си спахии (помещики), които като ви определят по една част земя да си направите по-прости и по-бедни още и от цигански колиби, ще ви карат насила с кнута (бич руски) деня и нощя да им работите като коне, само за едно облекло и за една прехрана. Кожи необработени и черен като земя хляб! Вие ще бъдете техни вечни роби и те ще ви продават един другиму си като добитък, когато им скимне! О! Какъв срам за Вас! Тамо няма уплаквание пред никого си; защото от онова място, в което ви заклещят един път, не можете се веке помръдна наникъде!”", "date": "2018.01.19", "title": "Как държавните мъже завиваха към Русия или Германия в ключови моменти"}
{"url": "https://www.24chasa.bg/novini/article/6672451", "text": "Германия няма да изпадне в политическа криза, ако канцлерът Ангела Меркел не успее да състави правителство със социалдемократите, каза днес бившият финансов министър Волфганг Шойбле, цитиран от Ройтерс. Шойбле, който се отказа от поста си, за да стане председател на Бундестага след изборите през есента, заяви пред вестник \"Велт\", че ако усилията за съставяне на коалиционно правителство между консерваторите от ХДС/ХСС и социалдемократите дадат резултат, ще е добре, но добави, че ако това не се случи, все пак няма да се стигне до катастрофа. \"Има други начини, по които нещата може да проработят\", предава БТА. В неделя делегати на ГСДП ще гласуват дали партийното ръководство да започне преговори за съставяне на коалиционно правителство. Пред списание \"Фокус\" Шойбле каза, че Германия все още страда от решението от 2015 г. да не се затварят границите пред потока от над един милион кандидати за убежище. \"Все още страдаме от това. Не искам да омаловажавам този въпрос\", каза Шойбле, нанасяйки изненадващ удар по Меркел, отбелязва Ройтерс.", "date": "2018.01.19", "title": "Шойбле: Ако Меркел не състави коалиция, няма да настъпи катастрофа"}
{"url": "https://www.24chasa.bg/novini/article/6672535", "text": "Руският гигант Газпром получи по дипломатически канали разрешение от турските власти за строителство на втората линия от морския участък на газопровода Турски поток до турския бряг, предаде ТАСС. Президентът на руския газов холдинг Алексей Милер каза, че реализацията на проекта Турски поток върви \"с пълен ход\". В съответствие с плана газопроводът се строи едновременно на три участъка - на брега в Русия и в Турция и в Черно море. На морския участък вече са положени над 760 километра тръби по двете линии. Строителството на участъка за свързване с бреговата част в Русия е близо до завършване. В Турция са започнали работите по строителство на приемен терминал, предава БТА. Днес е било получено разрешение за строителството на втората линия в изключителната икономическа зона и териториалните води на Турция, каза Милер. По този начин всички необходими разрешения от турското правителство за строителството на морския участък на газопровода Турски поток са получени. Президентът на Газпром изтъкна, че сега със сигурност двете линии на газопровода ще бъдат пуснати в експлоатация в срок - до 2019 г.", "date": "2018.01.19", "title": "Газпром получи разрешение за строителство на втората линия на Турски поток"}
{"url": "https://www.24chasa.bg/novini/article/6672539", "text": "І. МЕТЕОРОЛОГИЧНА ОБСТАНОВКА: Температурите са в интервала от – 2° до + 15°. Времето над цялата страната е ясно. Слаб до умерен вятър духа в област Пазарджик, района на Малко Търново и Скравена. Пътните настилки са предимно сухи, на места – частично мокри, заледени и обработени. ІІ. СЪСТОЯНИЕ НА АВТОМАГИСТРАЛИТЕ: АМ „Тракия“: няма ограничения. АМ „Хемус“: няма ограничения. АМ „Струма“: няма ограничения. АМ „Марица“: няма ограничения. АМ „Черно море“: няма ограничения. АМ „Люлин“: няма ограничения. ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: 1. Проходи: - „Върбишки” - затворен за всички МПС. Срок: целогодишно; - „Златишки” - затворен за всички МПС. Срок: целогодишно; - „Троянски” - затворен за всички МПС. - „Айтоски” - отворен за всички МПС; - „Обзорски” - отворен за всички МПС; - „Печинско” - отворен за всички МПС; - „Превала” - отворен за всички МПС; - „Предел” - отворен за всички МПС; - „Републиката“ - отворен за всички МПС; - „Ришки” - отворен за всички МПС; - „Рожен” - отворен за всички МПС; - „Вратник” - забранен за МПС над 10 т. Срок: целогодишно; - „Дюлински” - забранен за МПС над 3,5 т. Срок: целогодишно; - „Котленски” - забранен за МПС над 12 т; - „Пампорово” - забранен за МПС над 3,5 т. Срок: целогодишно; - „Петрохан” - забранен за МПС над 12 т; - „Твърдишки” - забранен за МПС над 10 т. Срок: целогодишно; - „Шипка” - забранено е движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4. Срок: целогодишно. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: ОГРАНИЧЕНИЯ В ДВИЖЕНИЕТО НА МПС ПО ПЪРВОКЛАСНАТА ПЪТНА МРЕЖА: - път I-1 /Е79/ Граница Румъния-Видин-Монтана-Враца-София-Благоевград-Кулата-граница Гърция: Област Монтана: при км 121+919 се забранява влизането в с. Сумер на тежкотоварни превозни средства над 10 т. по общински път „пътна връзка за с. Сумер”. Движението на МПС при км 120+390 от Монтана посока Вършец се отклонява по път ІІІ-1621 Сумер-Вършец. Срок до 18.11.2018 г. Област София: Забранено е движението на всички МПС в участъка Жерково-Елешница от км 224+600 до км 229+700 поради намален габарит на пътното платно. Срок 01.09.2018 г.; от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т. Срок до 13.09.2018 г.; Област Перник: ограничено е движението за тежкотоварни автомобили с тегло над 15 т в участъка от пътен възел „Даскалово“ посока Владая. Участъкът с ограничение за територията на ОПУ-Перник е от км 282+485 (граница ОПУ София) до км 287+183 (п.в. „Даскалово“); от км 276+162 /Александров мост/ до км 282+485 до г-ца с област Перник – забранено движението на товарни МПС над 15 т.; Срок 13.09.2018 г.; - път І-2 Граница Румъния-Русе-Цар Калоян-Разград-Шумен-Девня-Варна: няма ограничения. - път І-3 Гара Бяла-Плевен-Луковит-Коритна-Ябланица-Ботевград: Област София: Правец-с.Разлив-Трудовец-Ботевград – забранено движението на МПС над 12 т в участъка от км 193+345 /отклонение за п.в. „Правец”/ до км 204+200 /заустване в път І-1 Видин-Враца-Ботевград/. Обходен маршрут: АМ „Хемус” /за п.в. „Правец”/-път ІІ-17 (Мездра-Ботевград)-п.в. І-3-п.в. „Ботевград” на АМ „Хемус” и обратно. Срок до 30.09.2018 г. - път І-4 Коритна-Български Извор-Микре-Севлиево-В. Търново-Омуртаг-Търговище-Шумен: няма ограничения. - път І-5 Русе-В.Търново-Шипка-Стара Загора-Хасково-Кърджали-Маказа-граница Гърция: няма ограничения. област Кърджали: Черноочене-Кърджали – ограничено е движението на МПС над 15 т. Срок до 21.12.2018 г. Обходен маршрут: път І-5-път ІІІ-505 /с. Манастир/-път ІІІ-507-Г. Войводино-Мост- Чифлик-Кърджали.; Надлез Кирково - ГКПП „Маказа“ – ограничено движението на МПС над 3,5 т. Срок до 21.12.2018 г. - път І-6 Граница Македония-Гърляно-Кюстендил-Перник-София-Пирдоп-Карлово-Сливен-Карнобат-Бургас: Област Перник: Движение в една лента от км 78+500 до км 79+500 поради аварийни дейности. Движението се осъществява в активната лента посока Радомир – Перник и е регулирано с пътни знаци. Срок до 31.03.2018 г. - път І-7 Граница Румъния-Силистра-Дулово-Преслав-Върбишки проход-Петолъчката-Елхово-Лесово-граница Турция: няма ограничения. - път І-8 Граница Сърбия-Драгоман-София-Ихтиман-Пазарджик-Пловдив-Хасково-Капитан Андреево-граница Турция: Област София: Вакарел-Ихтиман от км 110+700 до км 118+800 – ограничено движение за всички МПС, поради намален габарит на пътното тяло. Поставена е необходимата сигнализация указваща забраната. Срок до 30.09.2018 г.; Област Хасково: от км 370+500 до км 377+900 в участъка гр. Свиленград-Капитан Андреево – затворен за движение на МПС, поради пропадане на насип. Обходен маршрут: гр. Свиленград-п.в. „Свиленград”-АМ „Марица”-п.в. „Капитан Андреево“-с. Капитан Андреево. - път І-9 граница Румъния-Дуранкулак-Балчик-Варна-Бургас-Звездец-Малко Търново-граница Турция: Област Варна: Кранево-Варна при км 83+100 – ограничено движение на МПС над 10 т. Обходен маршрут: Кичево-Оброчище. Срок до 28.02.2018 г.; Област Бургас: Движението по път I-9 Бургас – Слънчев бряг в участъка обход на гр. Ахелой се осъществява с повишено внимание спрямо поставената вертикална сигнализация поради обезопасяване на движението в следствие на ремонтни дейности. Срок до 30.10.2018 г. ІV. СЪСТОЯНИЕ НА РЕПУБЛИКАНСКАТА ПЪТНА МРЕЖА: 1. Ремонтни дейности и временна организация на движението /ВОД/: ОПУ-Благоевград: Временно са въведени следните ограничения за движение на МПС: няма ограничения. ОПУ-Бургас: Временно са въведени следните ограничения за движение на МПС: Път III-908: Движението по път III-908 Варовник – Вълчаново ханче от км 20+000 до 39+200 е ограничено на МПС над 10 т. поради стесняване на пътното платно. Срок до 31.12.2018 г; Път III-908: Движението по път ІІІ-908 от разклона за с. Варовник до кръстовището с път II-79 от км 22+400 до км 39+300 е ограничено за МПС над 10 т поради намален габарит на пътното тяло. Срок до 31.12.2018 г; Път III-7306: Движението по път ІІІ-7306 Черница – Сунгурларе – Чубра е ограничено за МПС над 10 т поради намален габарит на пътното тяло. Срок 31.12.2018 г. ОПУ-Варна: Временно са въведени следните ограничения за движение на МПС: няма ограничения. ОПУ-В. Търново: Временно са въведени следните ограничения за движение на МПС: Път III-407: Движението по път ІІІ-407 Лозен – Полски Тръмбеш е ограничено за движението на МПС с обща маса над 12 т поради намален габарит на пътното тяло. Срок до 05.07.2018 г. Обходен маршрут: Лозен – Драганово – Янтра – Поликраище – Полски Тръмбеш; Път ІІІ-504: Движението по път ІІІ-504 Самоводене – Ресен в участъка от км 1+845 до км 5+925 е ограничено поради ремонтни дейности . Обходен маршрут: път ІІІ-504 Самоводене - до км 1+845, път ІІІ-3031 от км 1+845 до с. Хотница, път VTR 2011 с. Хотница – с. Ресен и обратно. Срок до 22.01.2018 г.; Път III-551: Движението по път ІІІ-551 Дебелец – Средни колиби – Елена е ограничено за МПС над 10 т поради намален габарит на пътното тяло. Обходен маршрут: Дебелец – В. Търново – Лясковски кантон – Миндя – Елена и обратно. Срок до 05.07.2018 г. Път III-4073: Движението по път ІІІ-4073 Царски извор – Драганово от км 0+000 до км 5+500 е ограничено поради свлачище. Обходен маршрут: Царски извор – Сушица – Драганово и обратно. Срок целогодишно. Път III-4082: Движението по път ІІІ-4082 Чешма – Кесарево е ограничено за МПС над 3,5 т поради намален габарит на пътното тяло. Срок до 05.07.2018 г. Обходен маршрут: Чешма – Сливовица – Горско Ново село – Джулюница – Кесарево. ОПУ-Видин: Временно са въведени следните ограничения за движение на МПС: Път III-1411: Движението по път III-1411 с. Слана Бара – Видин при км 24+990 е ограничено за МПС над 5 т поради компрометирано експлоатационно състояние на мост. Обходен маршрут: Видин – път II-14 до пътно кръстовище на км 3+217 през с. Слана Бара до път III-1411. Срок до 31.01.2018 г. ОПУ-Враца: Временно са въведени следните ограничения за движение на МПС: Път II-11: Движението по път ІІ-11 Оряхово – Лесковец – граница с област Плевен от км 118+000 до км 119+000 е ограничено за МПС над 3.5 т. поради свлачищни процеси и деформации в асфалтовата настилка. Обходен маршрут: Оряхово – Селановци /път ІІІ-306/ Галово – Остров /пътища ІV-ти клас/-път ІІ-11-граница Плевен. Срок 31.03.2018 г. Път ІІІ-161: Движението по път ІІІ-161 Ребърково – Люти дол от км 0+000 до км 8+700 се осъществява при стеснение в двете посоки и ограничение за движението на МПС над 10 т от км 0+000 до км 5+900 и над 3,5 т от км 5+900 до км 8+700, поради свлачищни процеси. Срок 31.03.2018 г. Път III-308: Движението по път ІІІ-308 Своде – Караш – Хубавене – Роман в участъка от село Караш до село Хубавене е ограничено поради свлачище от км 25+000 до км 25+200. Срок 31.03.2018 г. Обходен маршрут: Роман – Ябланица – Осикова Лъкавица – Правешка Лъкавица – Караш за пътуващите от Роман за Караш. Ябланица – Роман – Хубавене за пътуващите от София и Ловеч. ОПУ-Габрово: Временно са въведени следните ограничения за движението на МПС: Път III-403: Движението по път III-403 с. Кормянско – с. Малък Вършец при км 10+080 е ограничено за МПС с ширина, включително на товара, по-голяма от 3,30 м поради стеснен участък при мост над р. Крапец. Сигнализирано е с пътен знак В15. Обходен маршрут: за МПС над 3,30 м по път III-401 Граница Ловеч - /Кормянско – Малък Вършец/ - при км 46+800 по общински път до III-403 в с. Малък Вършец. Срок до 31.03.2018 г. Път III-3011: Движението по път III-3011 Крамолин – В. Търново от км 22+129 до км 28+380 е ограничено за МПС над 10 т поради намален габарит на пътното тяло при км 26+444. Срок до 30.06.2018 г. Път III-5004: Движението по път III-5004 Граница В. Търново – Дряново – Габрово – граница Ст. Загора от км 10+940 до км 11+550 съвпадащ с ул. Малина в гр. Габрово е ограничено поради извършване на строителни дейности. Обходен маршрут: за квартал Чехлевци: по път III-5004, път II-44, път III-4404. Поставена е необходимата сигнализация. Срок до 31.08.2018 г. ОПУ-Добрич: Временно са въведени следните ограничения за движение на МПС: няма ограничения. ОПУ-Кюстендил: Временно са въведени следните ограничения за движение на МПС: Път ІІІ-6222: Движението по път ІІІ-6222 Смоличано – Пелатиково от км 10+000 до км 14+000 е ограничено поради пропадане на част от пътното платно при км 10+650, км 11+720, км 12+830 и км 13+360. Срок до 31.01.2018 г. ОПУ-Кърджали: Временно са въведени следните ограничения за движение на МПС: Път III-5009: Движението по път ІІІ-5009 Зорница – Бели пласт – Стремци – Черноочене – Кърджали е ограничено за МПС над 12 т. Обходен маршрут: по път I-5 Хасково – Кърджали и път III-507 Кърджали – Мост през с. Мост. Срок до 21.12.2018 г. ОПУ-Ловеч: Временно са въведени следните ограничения за движение на МПС: Път III-3505: Движението по път III-3505 Казачево – Стефаново от км 0+000 до км 8+500 е ограничено за МПС над 12 т поради пропадане на тротоар и подпорна стена при км 1+250 в с. Казачево, където има и стесняване на едната лента за движение. Водачите да се движат със съобразена скорост и повишено внимание. Срок до 30.04.2018 г. ОПУ-Монтана: Временно са въведени следните ограничения за движение на МПС: Път ІІІ-112: Движението по път ІІІ-112 Дъбова Махала – Смирненски – Славотин – Студено Буче – Монтана е ограничено за МПС над 12 т поради изпълнение на строително-монтажни работи. Останалите автомобили да се придвижват с повишено внимание. Срок до 31.03.2018 г. Път III-8104: Движението по път ІІІ-8104 Замфирово – Пърличево от км 7+000 до км 7+700 е ограничено за МПС над 12 т поради пропадане на част от едната лента и банкета. Движението се осъществява двупосочно в една лента. Скоростта на движение е ограничена до 50 км/ч и е сигнализирано с пътни знаци. Срок до 31.03.2018 г.; ОПУ-Пазарджик: Временно са въведени следните ограничения за движение на МПС: Път III-3704: Движението по път III-3704 Пазарджик – Ветрен при км 11+485 в с. Бошуля е ограничено за МПС над 10 т. Обходен маршрут: гр. Пазарджик, път I-8 с. Звъничево – Септемврийски ханчета, път III-8402 гр. Септември, кръгово кръстовище с път III-3704 с. Бошуля. Срок до 18.09.2018 г. ОПУ-Перник: Временно са въведени следните ограничения за движение на МПС: Път ІІ-63: Ограничено движение по път ІІ-63 Перник – Брезник – Трън от км 20+500 до км 21+500 (в чертите на гр. Брезник) във връзка с провеждане на Маскараден фестивал “СУРВА БРЕЗНИК 2018 г.“ за времето от 8:30 до 21:00 часа на 20.01.2018 г. (събота). Обходен маршрут: по ул. „Мала река“ и ул. „ Ангел Коцелянов“ част от път ІІІ-811; Път ІІІ-637: Движението по път ІІІ-637 от с. Мрамор до разклон за с. Лева река е ограничено за МПС над 10 т. Срок до 31.03.2018 г. ОПУ-Плевен: Временно са въведени следните ограничения за движение на МПС: Път III-118: Движението по път ІІІ-118 в чертите на гр. Долна Митрополия от км 23+057 до км 24+038 е ограничено за всички МПС, поради ремонтни дейности. Обходен маршрут: през съседни улици в града, съгласно поставената вертикална сигнализация. Срок – целогодишно. Път ІІІ-301: Движението по път III-301 край регулация с. Козар Белене – начало регулация гр. Левски от км 1+750 до км 5+753 е ограничено за МПС общо тегло над 7 т. Обходен маршрут: път III-303 Българене – Малчика – Аспарухово – Левски. Срок – целогодишно. Път ІІІ-304: Движението по път III-304 Изгрев – Трънчовица – Бацова махала – Новачене – Дебово от км 0+030 до км 24+650 е ограничено транзитното движение на МПС над 15 т. Обходен маршрут: по път ІІ-34 Плевен – Никопол. Срок – целогодишно. Път III-3004: Движението по път III-3004 в гр. Долна Митрополия от км 6+199 до км 8+027 е ограничено за всички МПС поради подмяна на ВИК мрежа. Обходен маршрут: по сигнализирана вътрешна улична мрежа в гр. Д. Митрополия. Срок до 31.01.2018 г. Път ІІІ-3004: Движението по път III-3004 Опанец – Долна Митрополия от км 0+000 до км 6+125 в района на с. Опанец е ограничено транзитно движение на МПС над 3.5 т. Обходен маршрут: по път І-3 Бяла – Плевен – Ботевград (от п.в. \"КАТ\" на км 88+973 към п.в. на км 95+099). Срок – целогодишно. Път ІІІ-3005: Движението по път III-3005 Ясен – Търнене – Градина в района на с. Ясен от км 1+793 до км 4+223 е ограничено за движение на МПС над 3.5 т, осигурен е сигнализиран обходен маршрут; Срок – целогодишно. Път ІІІ-3005: Движението по път III-3005 Ясен – Търнене – Градина – Петърница – Бъркач – Беглеж, в района на с. Беглеж от км 21+062 до км 27+123 е ограничено за МПС над 8 т. Обходен маршрут: път ІІІ-3502 Брестовец – Горталово – Беглеж – Бежаново – Ъглен. Срок – целогодишно. Път ІІІ-3006: Движението по път III-3006 Радомирци – Рупци – Червен бряг от км 8+904 до км 9+221 в участъка на свлачище в землището на гр. Червен бряг е ограничено за МПС над 12 т. Обходен маршрут: по път І-3 до гр. Луковит, кръстовище с път ІІІ-306, дясно, до гр. Червен бряг и обратно. Срок – целогодишно. ОПУ-Пловдив: Временно са въведени следните ограничения за движение на МПС: Път II-86: Движението по път II-86 Асеновград – Нареченски бани е ограничено за МПС с височина над 4 м. през тунелите. Обходен маршрут: път III-866 Кричим – Девин. Път ІІІ-667: Движението по път III-667 Плодовитово – Първомай – Асеновград при км 6+832 в района на мост над р. Марица е ограничено за МПС над 5 т поради намален габарит на пътното платно на стоманения мост на р. Марица. Обходен маршрут: път ІІ-66 Стара Загора – Поповица и път І-8 София – Пловдив – Свиленград. Път III-804: Движението по път III-804 Поповица – Болярци е ограничено за МПС над 12 т поради намален габарит на пътното платно на мост в с. Поповица. Срок до 21.12.2018 г. Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път III-5802: Движението по път III-5802 Тополово – Леново – Поройна в участъка от край с. Поройна до кръстовище с път III-667 от км 19+287 до км 19+495 е ограничено за всички МПС. Срок до 21.12.2018 г. Път III-8611: Движението по път III-8611 Белица-Загражден – Давидково в участъка от км 13+500 от Държавно ловно стопанство ”Кормисош” след с. Белица до границата с област Смолян при км 18+431 е ограничено за всички МПС. Срок до 21.12.2018 г. ОПУ-Разград: Временно са въведени следните ограничения за движение на МПС: няма ограничение. ОПУ-Русе: Временно са въведени следните ограничения за движение на МПС: Път ІІІ-202: Движението по път III-202 Русе – Щръклево – Нисово – Кацелово при км 36+945 е ограничено за МПС над 10 т поради поради компрометирано експлоатационно състояние на мост до с. Кацелово при км 36+945 над р. Черни Лом. Едната лента е затворена за движение и е въведен пропускателен режим по свободната лента за движение. Въведено е ограничение на скоростта 40 км/ч. Срок до 26.04.2018 г. Път III-202: Движението по път ІІІ-202 Нисово – Кацелово от км 17+750 до км 33+900 се ограничава за всички МПС за целия зимен период. Срок до 31.03.2018 г. Обходен маршрут: път ІІІ-501 Русе – Иваново – Две могили – път ІІІ-5001 Две могили – Широково – Кацелово и обратно. Път III-501: Движението по път ІІІ-501 Борово – Бяла от км 46+665 до км 51+245 се ограничава за всички МПС за целия зимен период. Срок до 31.03.2018 г. Обходен маршрут: гр. Борово – път І-5 /Русе – В. Търново/ - кръгово кръстовище гр. Бяла и обратно. Срок до 31.03.2018 г. Път ІІІ-5101: Движението по път ІІІ-5101 Борово – Пет кладенци от км 0+000 до км 6+670 е ограничено за МПС над 10 тона. Обходен маршрут: през гр. Бяла. Срок до 26.04.2018 г. ОПУ-Силистра: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т поради компрометирано състояние на мостово съоръжение. Обходен маршрут за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. ОПУ-Сливен: Временно са въведени следните ограничения за движение на МПС: няма ограничения. ОПУ-Смолян: Временно са въведени следните ограничения за движение на МПС: Път III-861: Движението по път III-861 в отсечката гр. Лъки-пътно кръстовище за хижа Момчил юнак е ограничено за МПС с тегло над 12 т поради намален габарит на пътното тяло. Срок до 31.03.2018 г. Път ІІІ-8683: Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци. Срок до 31.03.2018 г. ОПУ-София: Временно са въведени следните ограничения за движение на МПС: Път II-81: Ограничено движение по път ІІ-81 Монтана – София през проход „Петрохан“ за автомобили над 12 т. Обходен маршрут: през гр. Своге. Срок до 31.03.2018 г. 3 Път ІІ-82: Движението по път II-82 Костенец – Самоков от км 0+000 до км 39+176 е ограничено за товарни МПС над 10 т в двете посоки. Срок до 30.09.2018 г. Път III-801: Движението по път III-801 Вакарел – Панагюрище е ограничено за МПС с ремаркета и полуремаркета поради намален габарит на пътното тяло. Срок до 31.03.2018 г. Път ІІІ-3701: Движението по път III-3701 в участък от края на с. Ямна до края на област Ловеч от км 16+600 до км 22+300 е ограничено за всички МПС поради свлачищни процеси. Срок до 30.09.2018 г. Обходен маршрут: път II-37 Етрополе – Лъга – Джурово, път I-3 Джурово – Ябланица граница област Ловеч, път III-358 Ябланица – Гложене, път III-3701 Гложене – Черни Вит. Път ІІІ-8001: Движението по път III-8001 Беренде извор – Беренде от км 4+700 до км 9+410 е ограничено за движение на МПС поради намален габарит на пътното платно. Срок до 01.09.2018 г. Път ІІІ-8102: Движението по път III-8102 Чибаовци – Свидня от км 10+000 до км 16+750 е ограничено поради активирали се свлачища. Срок до 30.09.2018 г. Обходен маршрут: до Чибаовци да се ползва път II-81 до Бучин проход, път III-164 Бучин проход – Искрец – Свидня. ОПУ-Стара Загора: Временно са въведени следните ограничения за движение на МПС: Път ІІІ-807: Движението по път III-807 в с. Скобелево е ограничено поради аварирал р. Марица при км 7+600. Обходни маршрути: - път ІІ-66 Поповица – Плодовитово – Първомай – Скобелево; - път ІІ-66 Чирпан – Плодовитово – Първомай – Скобелево; - Скобелево – Първомай – Плодовитово – път ІІ-66. Път III-5005: Движението по път III-5005 връх Шипка – връх Бузлуджа от км 0+000 до км 12+213 се ограничава за всички МПС за целия зимен период. Срок до 31.03.2018 г. Път ІІІ-5031: Движението по път III-5031 Опан – Гълъбово е ограничено на МПС над 10 т. Обходен маршрут: път І-5 Стара Загора – Димитровград и път ІІІ-554 Раднево – Гълъбово. ОПУ-Търговище: Временно са въведени следните ограничения за движение на МПС: Път III-4082: Движението по път III-4082 Капище – Банковец от км 0+000 до 11+300 е ограничено за МПС над 3,5 т поради компрометирано експлоатационно състояние на мостово съоръжение. Срок до 30.04.2018 г. ОПУ-Хасково: Временно са въведени следните ограничения за движение на МПС: Път III-5009: Движението по път III-5009 Козлец – Кърджали от км 0+000 до км 26+080 e ограничено за МПС над 12 т. Срок до 21.12.2018 г. ОПУ-Шумен: Временно са въведени следните ограничения за движение на МПС: Път III-701:Ограничено движение по път ІІІ-701 в участъка Секулово – Тодор Икономово от км 9+454 до км 16+353 за МПС над 3,5 т, поради компрометирано състояние на мостово съоръжение. Обходен маршрут: за МПС над 3,5 тона: през общински път 70009 Секулово – Прохлада – Браничево, път І-7 Браничево – Пристое – Каолиново, път ІІІ-7005 Каолиново – Тодор Икономово и обратно. Срок до 30.06.2018 г. Път ІІІ-731: Движението по път III-731 Радко Димитриево – Друмево e ограничено за МПС над 10 т поради свлачищни процеси. Срок до 21.05.2018 г. Обходен маршрут: Шумен – Овчарово – Друмево. ОПУ-Ямбол: Временно са въведени следните ограничения за движение на МПС: Път ІІІ-7008: Движението по път III-7008 Елхово – Изгрев от км 2+440 до км 2+560 е ограничено поради компрометирано експлоатационно състояние на дървен мост над р. Тунджа. Обходен маршрут: по изграден обходен път до моста с ограничение на скоростта до 30 км/ч. Срок до 31.03.2018 г.; Път ІІІ-7008: Движението по път III-7008 Малък манастир – Голям манастир от км 18+059 до км 18+123 се осъществява в една лента, поради пропаднала настилка и пропаднал насип. Движението се регулира чрез пътни знаци. Срок до 31.03.2018 г. 2. Опасност от падащи камъни: Искърско дефиле; Кресненско дефиле; проход на Републиката; път І-1 /Е-79/ Мездра-Ботевград, Видин-Монтана и в участъците от км 321+400 до км 321+500 и от км 352+650 до км 352+750; път I-4 София-Варна при с. Пролаз и Коритна-Български Извор-Микре; път I-5 /Е 85/ В. Търново-Дряново-Габрово-Шипка; път І-6 Коняво-разклон Клапаровци и София-Карлово-Бургас, проходи „Козница” и „Стражата”; път I-8 при кръстовище за с. Габровица; път I-9 Крушевец-М.Търново; път ІІ-19 Симитли- Г. Делчев; път II-35 Троян-Кърнаре; път II-37 Пещера-Батак-Ш. Поляна; път II-53 Стара река-Сливен; път ІІ-62 Самоков-Дупница /местност Дервена/; път ІІ-82 Самоков-София /Г.Окол-Пасарел-Кокаляне/; път II-84 Варвара-гара Костандово /кръстовище за Св. Петка/; път ІІ-86 Асеновград-Смолян; път ІІІ-102 Превала-Монтана; път ІІІ-104 Бобошево-Четирци; път ІІІ-107 Рила-Рилски Манастир; път III-305 Дерманци-Торос-Гложене; път ІІІ-488 Градец-Ичера-Сливен; път ІІІ-601 Горановци-Олтоманци; път ІІІ-606 в района на Копривщица; път ІІІ-622 Друмохар-Ваксево; път III-842 Юндола-Голямо Белово; път ІІІ-861 Юговско ханче-Югово-Лъки-Здравец; път ІІІ-865; Стояново-Ардино; път ІІІ-866 Смолян-Кричим-Стамболийски-път І-8; път ІІІ-3011 стената на яз. „Ал. Стамболийски”; път ІІІ-8611 Белица-Загражден, всички пътища на област Смолян; път II-55 от км 34+900 до км 45+000 на Прохода на Републиката има опасност от свличане на скални и земни маси; път ІІ-73 Шумен-Карнобат има опасност от свличане на скални и земни маси. Шофьорите да се движат с повишено внимание по тези участъци.", "date": "2018.01.19", "title": "Виж актуалната пътна обстановка към 17,30 ч."}
{"url": "https://www.24chasa.bg/novini/article/6672519", "text": "Министърът на отбраната на САЩ Джим Матис заяви в петък, че страната е изправена пред „нарастващи заплахи\" от Китай и Русия, като предупреди, че предимствата на американските военнослужещи са ерозирали през последните години, предава АФП, цитирана от Фокус.  „Изправени сме пред нарастващите заплахи от ревизионистичните сили като Китай и Русия, нации, които се стремят да създадат свят, съвместим с авторитарните им модели\", заяви Матис при представянето на стратегията на Пентагона за национална отбрана. „Нашите военни все още са силни, но конкурентоспособността ни е ерозирала във всяка област на военно дело\", призна американският министър на отбраната.", "date": "2018.01.19", "title": "Джим Матис: САЩ са изправени пред нарастващи заплахи от Китай и Русия"}
{"url": "https://www.24chasa.bg/novini/article/6672558", "text": "Частно лице ще може да ползва автомобили за охрана само, ако ги запише в договор със специализирано дружество, който е включен в електронен регистър на МВР. Това реши Народното събрание днес, като прие и на второ четене Закона за частната охранителна дейност. Колите ще могат да са на специализираната фирма или на пазеното лице, но задължително вписани в договора. В момента няма никакъв регистър и отчет на тези автомобили, което е предпоставка за инциденти като този на околовръстното на София от февруари 2016-а”, обясни пред “24 часа” депутатът от вътрешната комисия Маноил Манев, ГЕРБ. “Занапред само бюджетни организации ще имат право да създават звена за самоохрана. Частните лица ще са длъжни да наемат такава от специализирана фирма. Хората с криминални регистрации няма да могат да работят като охранители, нито шефовете им ще могат да създават частни армии”, подчерта и другия съществен принос на закона Маноил Манев. Само общини, учебни и здравни заведения ще могат да създават свои звена за охрана.", "date": "2018.01.19", "title": "Край на частните кортежи и армии"}
{"url": "https://www.24chasa.bg/novini/article/6672564", "text": "Европейската комисия съобщи, че на 30 януари свиква среща с министри от девет страни от Европейския съюз, включително Франция, Германия и Великобритания, визирани от процедура за нарушение заради неспазването на нормите за качество на въздуха, предаде Франс прес, цитирана от БТА. Тези страни са сред 23 държави, които надхвърлят определените в ЕС ограничения за емисиите на азотен диоксид и фини прахови частици (PM10) - замърсители, дължащи се главно на автомобилното движение и опасни за здравето. Освен министрите на околната среда от трите споменати страни, ЕК вика в Брюксел екоминистрите на Чехия, Испания, Италия, Унгария, Румъния и Словакия. Комисията възнамерява да сезира съда на ЕС - напреднал етап в европейските процедури за нарушение, до който се прибягва, когато дадена държава не изпълнява препоръките на ЕК, въпреки неколкократните предупреждения. България и Полша вече минаха през тази фаза за неспазване на нормите за качеството на въздуха. Министерската среща на 30 януари има за цел \"да бъдат предпазени гражданите и да стане ясно, че ако няма подобряване на качеството на въздуха, ще има законови последици\" за тези страни, заяви днес еврокомисарят за околната среда Кармену Вела. Над 400 000 европейски граждани умират всяка година в резултат на замърсения въздух, който причинява също респираторни и сърдечно-съдови заболявания, припомня АФП. ЕК съобщи, че днес е приела \"план за действие\" с мерки, които имат за цел да помогнат на страните членки да изпълнят екорегулациите на ЕС. Преди година Еврокомисията отправи последно предупреждение към пет от 13-те страни, които не спазват определените лимити за азотен диоксид - Франция, Германия, Великобритания, Испания и Италия. Сред възможните мерки, предложени тогава от Брюксел, бяха \"ограничаване на обема на трафика\", \"преминаване към електрически автомобили\", \"адаптиране на поведението на водачите\" и \"намаляване на емисиите от дизеловите превозни средства\". Към шестнайсет страни е задействана процедура за нарушение на различен стадий във връзка с ограниченията на емисиите на фини прахови частици.", "date": "2018.01.19", "title": "Брюксел вика министри от 9 страни от ЕС заради мръсния въздух"}
{"url": "https://www.24chasa.bg/novini/article/6672562", "text": "Данните за приходите от международен туризъм през миналата година са много добри, което доказва устойчивото развитие на отрасъла. Така министърът на туризма Николина Ангелкова коментира новите данни на БНБ, че за периода януари-ноември 2017 г. приходите от чуждестранни визити у нас възлизат на над 6,6 млрд. лв., цитирана от пресцентъра на ведомството. Ръстът на приходите спрямо същите месеци на 2016 г. е 9,1 процента, уточняват от министерството и допълват, че по данни от НСИ от началото на 2017 г. до ноември у нас са дошли над 8.4 млн. чужденци. Ръстът на чуждите туристи е повече от 7 процента спрямо същия период на 2016 г, предава БТА. Очакванията на ведомството са за 8,7 млн. чуждестранни туристи за цялата 2017 г. Най-много чуждестранни туристи са дошли от страни в ЕС. По над 1 млн. туристи са ни посетили от Гърция и Румъния.", "date": "2018.01.19", "title": "Над 6,6 млрд. лева приходи от международен туризъм от януари-ноември 2017 г."}
