{"url": "https://www.24chasa.bg/novini/article/7044185", "text": "Колко оставки ще бъдат внесени в парламента и кои ще бъдат те, ще бъде решено на коалиционен съвет. Това обяви председателят на ПГ на ГЕРБ Цветан Цветанов. В понеделник партньорите от ГЕРБ и “Обединени патриоти” ще се съберат при премиера, за да обсъдят оставките на тримата министри Валентин Радев, Николай Нанков и Ивайло Московски заради катастрофата в Своге, тъй като в коалицията има разногласия дали те да бъдат приети, или не. На срещата ще се обсъдят и евентуалните им заместници. Самите оставки ще се гласуват от депутатите в сряда. ГЕРБ ще подкрепи внесените в парламента оставки, гарантира и днес Цветанов. Оставките на тримата министри няма да променят ситуацията, коментира шефът на комисията по култура Вежди Рашидов пред БНТ. Той обясни, че и тримата министри са добри професионалисти, но премиерът носи отговорността и той трябва да реши с кого да работи. Правителството е стабилно, има висок икономически растеж и 2,5 млрд. лв. повече приходи в бюджета, каза още Цветанов. Ако се запазела тенденцията за добра събираемост на приходите, бюджетът щял да достигне 120 млрд. лв. Това щяло да даде възможност да се увеличи минималната заплата и да се “запълнят други дефицитни сектори”. БСП започват срещи с хората. Искам да им кажа, че като депутати да провеждаме непрекъснато срещи с гражданите, е наше задължение и през всичките тези години ГЕРБ нито за миг не се е откъснала от хората и техните проблеми”, коментира Цветанов.", "date": "2018.09.07", "title": "Цветанов: Колко оставки ще има и кои - ще реши коалиционният съвет (Обзор)"}
{"url": "https://www.24chasa.bg/novini/article/7044127", "text": "Най-голямата опозиционна сила в Косово Демократичен съюз на Косово на бившия премиер Иса Мустафа отново поиска днес предсрочни избори заради неуспеха на днешния кръг от диалога със Сърбия в Брюксел, предаде Танюг. Според съобщение на Демократичен съюз на Косово за медиите този провал е доказателство, че косовските институции \"вече нямат легитимност\". Партията припомни, че опозицията настоя парламентът да приеме декларация, която да предотврати \"търговията с границите на Косово\", като забрани на президента Хашим Тачи да разговаря на тема граници в рамките на диалога с Белград, предава БТА. Партията изтъкна, че диалогът е единствената форма за решаване на всички проблеми с всички страни в региона, но той трябва да се води от институции с легитимен мандат. Косовската опозиция, както и някои партии от управляващата коалиция са против лансираната от Тачи идея за корекция на границата със Сърбия. Те смятат, че никой освен парламента не може да взема решения за промяна на територията на страната. Днес в Брюксел трябваше да се състои поредният кръг от диалога за нормализиране на отношенията между Сърбия и бившата й област Косово, която обяви независимост през 2008 г. Сръбският президент Александър Вучич напусна Брюксел след среща с върховния представител на ЕС по външната политика и сигурността Федерика Могерини /която е посредник в диалога/, без да се срещне с косовските представители.", "date": "2018.09.07", "title": "Опозицията в Косово отново иска предсрочни избори заради проваления диалог със Сърбия"}
{"url": "https://www.24chasa.bg/novini/article/7044104", "text": "Червени депутати са се разгневили на идеята на Корнелия Нинова да не влизат в зала и да обикалят страната, защото се оказало, че парламентът ще им отреже заплатите. Първоначално лидерката била подкрепена - от над 62-ма на заседанието на групата 57 са били “за” повече работа сред хората. Но когато си сметнали колко ще бъдат орязани заплатите им, партийният ентусиазъм рязко намалял. Затова и БСП решило да компенсира своите с пари от касата на парламентарната група или от държавната субсидия. Ще има и график за присъствие в пленарната зала според дневния ред и законите, за да са ощетени всички еднакво. Очаква се темата да бъде обсъдена на семинар, който червената група прави в понеделник и вторник в 4-звезден спа хотел в село Баня. Срещата е за парламентарния сезон, законодателната програма на групата, но трябва да направи и разпределението за представянето на червената “Визия за България” из страната.", "date": "2018.09.07", "title": "Червени депутати гневни, че ще им режат заплатите, БСП ще им плаща"}
{"url": "https://www.24chasa.bg/novini/article/7044096", "text": "Изпълнителната агенция “Борба с градушките” обяви обществена поръчка за доставка на противоградни ракети на стойност 40,6 млн. лв., става ясно от сайта на агенцита. Ракетите трябва да отговарят на определени технически изисквания. Те ще се използват за защита на земеделски площи. Оферти ще се приемат до 10 октомври. Гаранционният срок на ракетите трябва да е 3 г., се посочва още в изискванията. 55% тежест при оценяването има времето за доставка, 40% - цената за една ракета, а 5% - транспортирането.", "date": "2018.09.07", "title": "Поръчват ракети за градушка за 40 милиона лева"}
{"url": "https://www.24chasa.bg/novini/article/7044181", "text": "Стотици разгневени иракчани нахлуха и подпалиха днес консулството на Иран в иракския град Басра, където вече няколко денонощия не спират антиправителствените демонстрации, предадоха ТАСС и Франс прес, цитирани от БТА. Днес по улиците на Басра излязоха близо 20 000 души, съобщава местната телевизия \"Ал Хадас\". Обстановката в засегнатата от недостиг на питейна вода, масови отравяния и прекъсвания на електрозахранването град Басра се обостри през последните дни. Протестни акции на местни жители срещу условията за живот в пристанищния град и неговите околности има от няколко месеца, но във вторник те избухнаха с нова сила. За няколко дни на размирици и сблъсъци с полицията загинаха около десет човека, а десетки пострадаха и от двете страни. Вчера разгневените иракчани блокираха голямото пристанище Ум Касър, стратегическата магистрала Багдад - Басра и започнаха масово да палят правителствени сгради. Протестиращите подпалиха офисите на политически партии, централите на държавната телевизия и радио, а също така филиалите на шиитските военизирани формирования. За стабилизиране на обстановката властите въведоха комендантски час. Лидерите на протестното движение заявяват за намерението си да продължат акциите на неподчинение, докато \"справедливите им искания\" не бъдат изпълнени. Утре новият иракски парламент ще проведе извънредно заседание, посветено на протестите в Басра.", "date": "2018.09.07", "title": "Протестиращи иракчани подпалиха консулството на Иран в Басра"}
{"url": "https://www.24chasa.bg/novini/article/7044184", "text": "Прочутият италиански архитект Ренцо Пиано представи днес официално проекта си за нов мост в Генуа, който е негов роден град, предаде Франс прес, цитирана от БТА. На 14 август в западната част на града рухна участък от моста \"Моранди\", който бе част от магистралната мрежа на областта Лигурия. Загинаха 43 души, предаде Франс прес. Малко след това Ренцо Пиано предложи на областния управител на Лигурия, в която се намира Генуа, проект на нов мост на мястото на частично срутилия се. Днес на пресконференция световноизвестният архитект представи официално проекта си. \"Новият мост би трябвало да издържи 1000 години и ще бъде от стомана\", каза Ренцо Пиано. \"В него ще има нещо, което ще напомня на кораб\", допълни той. \"Новият мост ще бъде с по-фина конструкция, ще има специфично излъчване и светлина\", допълни Пиано, уточнявайки, че мостът ще е бял. Роденият преди 80 години в Генуа Ренцо Пиано подчерта, че не трябва да се бърза при изграждането на новия мост. Но областният управител на Лигурия Джовани Тоти увери, че новият мост ще бъде готов през есента на 2019 г., най-късно през ноември догодина. Кметът на Генуа Марко Бучи пък обяви организирането в идните месеци на международен конкурс за възстановяването на \"един много красив квартал\" под моста. Това се налага тъй като разрушаването на отломките от моста, ще наложи и разрушаването на част от жилищните блокове, намиращи се под него. \"Искаме да превърнем трагедията в една голяма възможност за Генуа и накрая ще имаме един още по-хубав град отпреди. В продължение на векове Генуа правеше велики неща и не виждам защо да не можем да продължим да го правим\", каза Бучи. На пресконференцията присъстваха и ръководители на компанията Аутостраде пер л'Италия и на корабостроителниците Финкантиери, които споменаха възможността на консорциум за новия мост. Първата компания е концесионер на моста \"Моранди\", който рухна частично в Генуа. В началото на седмицата Данило Тонинели, министърът на инфраструктурата на Италия, каза, че концесионерът ще финансира реконструирането на моста, което ще бъде поверено на публична компания. Според областния управител на Лигурия ръководителите на Арселор Митал, която в момента поема контрола върху италианската компания Илва, която има голямо предприятие в Генуа, са изразили готовност да предоставят стомана за изграждането на моста. В края на пресконференцията днес ръководителят на Аутостраде пер л'Италия Джовани Кастелучи разгледа отблизо макета на моста на Ренцо Пиано и без да иска го събори. Макетът се строши и това предизвика усмивката, но и жест на безпомощност от страна архитекта.", "date": "2018.09.07", "title": "Прочут архитект представи проекта си за\nнов мост в Генуа"}
{"url": "https://www.24chasa.bg/novini/article/7044080", "text": "Турският президент Реджеп Тайип Ердоган се е срещнал с иранския върховен лидер аятолах Али Хаменей в Техеран днес след тристранна среща на върха с президентите на Иран и Русия, посветена на Сирия, предаде Ройтерс, като се позовава на информация в официалния сайт на Хаменей. Срещата на върха бе посветена на въпроса за очертаваща се военна операция в сирийската провинция Идлиб - последната голяма крепост на опозицията на управлението на президента Башар Асад, който получава военна подкрепа от Русия и Иран, предава БТА. Ердоган призова за примирие по време на тристранната среща, но руският президент Владимир Путин заяви, че примирие би било безсмислено, тъй като то няма да включи ислямистки групировки, смятани за терористични.", "date": "2018.09.07", "title": "Ердоган се срещна с иранския върховен лидер аятолах Али Хаменей"}
{"url": "https://www.24chasa.bg/novini/article/7044097", "text": "Тристранната среща за съдбата на сирийската провинция Идлиб приключи без споразумение, след като Русия и Иран отхвърлиха предложението на Турция за прекратяване на огъня в провинцията, предаде ДПА. Турският президент Реджеп Ердоган предложи прекратяване на огъня в Идлиб, но руският му колега Владимир Путин и иранският му колега Хасан Рохани отхвърлиха тази възможност, предава БТА. Сирийското правителство е решено да си върне Идлиб със сила, а Анкара се опитва да предотврати евентуално клане в провинцията, посочва ДПА. Иранският президент Хасан Рохани подчерта, че ще преговаря единствено с правителството на президента Башар ал Асад, предава БТА. Срещата между Путин, Ердоган и Рохани бе публична и предавана пряко по телевизията, като по този начин противоречията между тримата лидери проличаха пред всички наблюдаващи. \"Ако обявим прекратяване на огъня днес и тук, мисля, че това ще бъде една от най-сериозните стъпки на тази среща. Атака срещу Идлиб ще доведе до катастрофа, клане и много голяма хуманитарна трагедия. Прекратяването на огъня ще успокои цивилните. Мнението ми е, че подобно решение ще бъде победа за тази среща\", каза турският държавен глава. Според Путин подобно предложение означава, че Русия и съюзниците й - сирийската държава и Иран - ще трябва да преустановят военните си операции. Руският президент отхвърли предложението на Ердоган за прекратяване на огъня. Той каза: \"Считаме, че е неприемливо, когато под претекст, че се цели защитата на цивилното население, се иска изтеглянето на терористи, за да не бъдат подложени на атаки, както и причиняването на вреди на сирийските правителствени сили\". Съвместната декларация на лидерите на Русия, Турция и Иран гласи, че определените за терористични организации не са включени в опитите за договаряне на прекратяване на огъня. \"Законното правителство на Сирия има правото и трябва в крайна сметка да установи контрол над цялата територия на държавата\", каза Путин и така намекна, че е възможна незабавна атака срещу Идлиб. Сирийското правителство и съюзниците му са струпали войски в близост до Идлиб, готвейки се за последно нападение. Провинция Идлиб е стратегически важна за сирийското правителство, тъй като граничи с провинция Латакия, която е основният бастион на Асад и мястото, където се намира най-голямата руска военновъздушна база в Сирия, отбелязва ДПА.", "date": "2018.09.07", "title": "Русия и Иран против предложението на Турция за прекратяване на огъня в Идлиб"}
{"url": "https://www.24chasa.bg/novini/article/7044100", "text": "Изсичането на горите за освобождаване на селскостопански площи може да обрече коалите на изчезване до 2050 година в австралийския щат Нов Южен Уелс, предава ДПА, цитирана от БТА. Учените използвали сателитни снимки, за да проследят прогресиращото изсичане на горите. Специалистите изчислили как този процес ще се отрази на уязвимите и застрашените видове. Според съвместен доклад на Световния фонд за дивата природа и на Съвета за опазване на природата понастоящем в Нов Южен Уелс има по-малко 20 хиляди коали. Ако се запазят сегашните темпове, този вид ще изчезне напълно в щата до 2050 година. Докладът беше публикуван в Националния ден на застрашените видове, с който се отбелязва гибелта на последния екземпляр на тасманийския тигър в зоопарка на град Хобарт през 1936 година. Австралийската фондация за опазване на коалите счита, че са останали по-малко от 100 хиляди от тези животни в Австралия, като техният брой може да се е свил и до 43 хиляди. Симпатичните двуутробни често стават жертва на загубата на хабитат, на нападения на кучета, на горски пожари и на пътни инциденти, припомня агенцията.", "date": "2018.09.07", "title": "Коалите изчезват до 2050 г. заради изсичането на горите"}
{"url": "https://www.24chasa.bg/novini/article/7044004", "text": "“Гражданска отговорност\" е задължителна и за автомобил, който не е в движение, освен ако той не е със свалени табели и прекратена регистрация. Това следва от решение на Съда на ЕС по дело, заведено от Гаранционния фонд на Португалия. То е било срещу собственичка на катастрофирал незастрахован автомобил, шофиран от нейния син. Решението на съда на ЕС е задължително за всички съдилища в съюза при такъв казус. Според съдиите всяко национално законодателство може да предвиди дали гаранционният фонд може да предявява иск и срещу собственика. В България застрахователният кодекс е посочил като адресат по такива дела този, който е шофирал колата и е причинил щетите. ", "date": "2018.09.07", "title": "И колите на трупчета със задължителна застраховка (Обзор)"}
{"url": "https://www.24chasa.bg/novini/article/7044118", "text": "Германските социалдемократи и германската Зелена партия поискаха оставката на шефа на германската Служба за защита на конституция Ханс-Георг Маасен. В петък сутринта той обяви, че се съмнява в автентичността на видео, показващо гонене на чужденец по улиците на Кемниц от тълпа протестиращи. „Скептичен съм към информациите за това в медиите. Нямаме данни, че това е ставало“, заяви той. Маасен бе подкрепен от вътрешния министър на Саксония Роланд Вьолер, който пък обясни, че не е имало „всеобхватно“ гонене на чужденци, за да се говори за лов на хора. В интервю за „Билд“ Маасен казва още: „Според моята предпазлива преценка има основания да смятаме, че става дума за целенасочени фалшив иинформации, чиято цел е да отвлекат вниманието на обществеността от убийството в Кемниц.“ След убийството на 35-годишен германец в града от сирийски и иракски бежанци, по улиците му се проведоха множество протести. Те бяха организирани от крайно дясното движение „Про Кемниц“. На снимки и във телевизионни репортажи се виждат десетки ръце, издигнати за хитлеров поздрав, който в Германия е забранен. Прокуратурата в Дрезден пък съобщи, че води 120 дела за нарушения по време на протестите, сред които и побои. Канцлерката Ангела Меркел заяви: „Видяхме видеозаписи, на които ясно се вижда, че имаше гонения и това е несъвместимо с нашата правова държава!“ Маасен не е уведомил правителството за съмненията си относно автентичността на видеоклиповете. Социалдемократите свикаха заседание на комисията по сигурността в Бундестага, на което шефът на контраразузнаването трябва да изложи аргументите си и да изложи цялата информация, която има. Германското МВР също още няма данни за това дали има фалшиви записи. Техните, правени от полицаите на смяна в дните на протеста, все още не са обработени. Либералите също настояха Маасен да прецизира изказването си и да даде обяснения какво точно има предвид. „Свидетелите и показанията на пострадали показват ясно, че е имало сцени на лов на хора“, коментира експертът по сигурността към Свободната демократическа партия Бенямин Щрасер. Ако Маасен се съмнява в достоверността им, то трябва да уведоми незабавно парламентарните комисии по вътрешни работи и по сигурността, заяви той. Медиите днес отново припомниха записите, които имат, на които се чува ясно как протестиращи коментират бягащи пред тях с „Кърлежи, гледай ги как бързо бягат, да не повярваш.“ Вътрешният министър Хорст Зеехофер обаче подкрепи Маасен и заяви, че му има пълно доверие. „Аз имам идентична на неговата информация“, заяви Зеехофер. Подкрепа Маасен получи и от шефа на „Алтернатива за Германия“ Александер Гауланд. „Той изясни това, което правителството се опита да обяви за гонения на чужденци“, посочи Гауланд.", "date": "2018.09.07", "title": "Искат оставката на шефа на контраразузнаването в Германия, след като се усъмни, че в Кемниц е имало гонения"}
{"url": "https://www.24chasa.bg/novini/article/7043965", "text": "Към 2020 г. България и регионът на ЮИЕ ще имат алтернативни източници и маршрути за доставка на природен газ. По този начин ще се повиши значително сигурността на газовите доставки и ще се осигури тяхната конкурентна цена. Това каза министърът на енергетиката Теменужка Петкова по време енергийния форум на Югоизточна Европа, който се провежда днес в Солун, Гърция. „Конкретните ключови мерки за гарантиране на сигурността и диверсификацията на газовите доставки включват изграждането на междусистемната свързаност между страните в региона. В момента работим за завършване на междусистемните газови връзки Гърция-България, България–Сърбия, Турция–България, Южния газов коридор и европейския газоразпределителен център „Балкан“. Разглеждаме възможността за участие в проекта за терминал за втечнен природен газ до Александруполис.“, посочи още Петкова. Тя припомни, че именно междусистемната свързаност бе един от основните приоритети на Българското председателство на Съвета на ЕС. По отношение на газовия интерконектор Гърция-България, Петкова посочи, че е от геостратегическо значение за диверсификацията на доставките за България и региона на Югоизточна и Централна Европа. „Благодарение на политическата ангажираност на правителствата на Гърция и България, както и на ЕК и САЩ, се постигна огромен напредък“, добави още тя. Припомняме, че на 29 юни 2018 г. в Брюксел премиерите на България и Гърция подписаха политическа декларация за подкрепа на проекта. На 8 август 2018 г. националните регулатори на Гърция и България приеха съвместно окончателно решение за освобождаване на IGB от изискванията за достъп на трети страни, регулиране на тарифата и отделяне по собственост. По отношение на финансирането на газовата връзка, Петкова заяви, че изцяло е решен въпросът със структурата и източниците на финансиране на проекта. „В допълнение към отпуснатото грантово финансиране от ЕС до 45 мнл. евро по „Европейската енергийна програма за възстановяване“, е осигурено допълнително грантово финансиране за IGB по структурните фондове на ЕС за България от около 39 млн. евро“. „В момента проектната компания активно работи за приключване на тръжните процедури за доставка на тръбите и за строителството, като очакваме тези дейности да приключат успешно през втората половина на годината. Планираме строителството на IGB да започне до края на тази година и да приключи през 2020 г.“, посочи още Петкова.", "date": "2018.09.07", "title": "Министър Петкова: Към 2020 г. България ще имат алтернативни източници и маршрути за доставка на природен газ"}
{"url": "https://www.24chasa.bg/novini/article/7044044", "text": "САЩ, които вече са разположили повече от 30 000 войници в Германия, ще засилят военното си присъствие там, въпреки критиките отправяни от Доналд Тръмп към Берлин, съобщи днес американският посланик в страната, цитиран от Франс прес, предаде БТА. В Германия ще бъдат изпратени допълнително близо 1500 войници до 2020 г., се казва в комюнике на посланик Ричард Гренел. Това бъдещо разполагане ще допринесе за \"засилване на сигурността на НАТО и на Европа\", се уточнява в комюникето на Гренел. Това съобщение бе направено въпреки многобройните критики, отправени към страните членки на НАТО от Доналд Тръмп след избирането му за президент на САЩ. Тръмп отправи по-специално критики към Германия. Президентът разкритикува Германия и други членове на алианса, че не отделят достатъчно средства и разчитат на САЩ за гарантиране на сигурността си. Двайсет и деветте страни членки на пакта се ангажираха през 2014 г. да постигнат целта за 2 процента от БВП, отделяни за отбранителни разходи до 2024 г. Но петнайсетина страни, сред които Германия, Канада, Италия, Испания и Белгия все още са твърде далеч от тази цел, с по-малко от 1,4 процента от техния БВП, отделян за отбрана през 2018 г. и някои се оказват неспособни да спазят обещанието си до 2024 г., оправдавайки се с бюджетните си ограничения. Това дразни американския лидер. Тръмп разкритикува Германия и заради това, че харчи милиарди, за да купува газ и петрол от Русия, вместо да допринася за отбранителните разходи. Германия предвижда да изразходва 1.5 процента от своя БВП за разходи за отбраната през 2025 г.", "date": "2018.09.07", "title": "САЩ ще засилят военното си присъствие в Германия"}
{"url": "https://www.24chasa.bg/novini/article/7044050", "text": "Учени заключиха, че инсталирането на огромни вятърни турбини и слънчеви панели в част от пустинята Сахара ще увеличи валежите на място и ще произведе електричество за цялата планета, предаде Франс прес. Било констатирано, че инсталирането на 3 милиона слънчеви турбини, както и на слънчеви панели върху 20 на сто от площта на Сахара, т.е. върху 9 милиона кв.км площ ще позволи да се захрани целия свят с електричество, предава БТА. Тъй като вятърните турбини и слънчевите панели променят температурата на повърхността и модифицират въздушните потоци, валежите в Сахара ще се увеличат от 0,24 милиметра дневно на 0,59 милиметра дневно. Този ефект ще бъде по-силно забележим в региона Сахел. Това ще е достатъчно, за да има въздействие върху околната среда и обществено въздействие, увериха авторите на изследването. \"Климатът в голяма част от Сахара ще остане сух - отбеляза Даниъл Кърк-Давидоф от университета на Мериленд. - Но увеличаването на валежите в южната част на Сахара ще позволи да израснат повече растения, а това на свой ред ще даде възможност на повече животни да се хранят.\" Учените поясниха, че вятърните турбини карат горещия въздух да слезе по-ниско и могат също да увеличат температурата на повърхността нощем. Те освен това намаляват скоростта на ветровете. Това променя сложното взаимодействие между земята и въздуха. В резултат се увеличават валежите и растителността. Ефектът от слънчевите панели е сходен. Тъй като са по-тъмни от пясъка, по-малко слънчева енергия е отразена към небето и се увеличава температурата на повърхността. Това също оказва вляние върху валежите и растителността. Резултатите от изследването са публикувани в сп. \"Сайънс\".", "date": "2018.09.07", "title": "Вятърни турбини и слънчеви панели в Сахара ще осигурят повече валежи"}
{"url": "https://www.24chasa.bg/novini/article/7044057", "text": "Украйна затвори зоните за достъп до анексирания от Русия Кримски полуостров поради мистериозен инцидент с химикали, предаде ДПА. Всички училища в района близо до Крим бяха затворени, съобщиха властите на украинската Херсонска област, намираща се на север от Крим. Съобщава се, че над 4000 души са били евакуирани на полуострова поради високи равнища на серен диоксид. Преди две седмици жителите се оплакаха от остра миризма и респираторни проблеми. Имаше и съобщения за кафяви мазни петна, появили се върху автомобили и върху други обекти в района, предава БТА. Русия окупира и анексира Кримския полуостров през 2014 г., което западните страни смятат за нарушение на международното право, припомня ДПА. Мнозина смятат, че източник на токсичните вещества може би е завод за титаниев диоксид в кримския град Армянск близо до административната граница. Заводът произвежда оцветители за бои и торове. Според лоялния към Москва лидер на Крим Сергей Аксьонов се очаква заводът, който временно е спрял производство, се очаква да заработи отново до няколко дни. Украйна посъветва местните жители да избягват водните обекти и да не позволяват на добитъка да пасе в засегнатия район.", "date": "2018.09.07", "title": "Украйна затвори входовете към Крим заради мистериозен инцидент с химикали"}
{"url": "https://www.24chasa.bg/novini/article/7044058", "text": "27-годишният британец Дани Джеймс от английския град Донкастър, който преби инвалид в хотел \"Виктория палас\" в Слънчев бряг през нощта на 6 септември, е прибран в ареста гол, само по слипове, довериха източници на 24 часа. Той се разсъблякъл преди да започне да скача от тераса на тераса, опитвайки да избяга от полицаите. Дани успял да се приземи невредим от 5-я етаж на хотела, но е бил задържан и отведен в ареста на РУП Несебър.  Междувременно майка му, с която бил на почивка в България, напуснала хотела и в момента била в неизвестност, твърдят осведомени. Английското посолство наело служебен защитник на своя поданик, който утре в 10 часа трябва да застане пред районния съд в Несебър. Прокуратурата иска постоянен арест за бияча, посегнал на 60-годишния инвалид от Шотландия без никаква причина. От прокуратурата се заканиха, че този път на чужденеца няма да му се размине само с глоба, както стана с шведа Ралф Сундберг, изритал камериерката Диана Петкова в лицето миналото лято. Засега срещу Дани Джеймс е повдигнато обвинение за хулианство с нанасяне на лека телесна повреда, но най-вероятно обвинението ще бъде променено в по-тежко, казаха от прокуратурата.", "date": "2018.09.07", "title": "Британецът, пребил инвалид в Слънчев бряг, само по слипове в ареста"}
{"url": "https://www.24chasa.bg/novini/article/7043875", "text": "Руският президент Владимир Путин заяви днес, че е обсъдил с иранския и с турския си колега \"поетапната стабилизация\" на сирийската провинция Идлиб, предаде Франс прес, цитирана от БТА. \"Обсъдихме конкретни мерки за поетапната стабилизация на Идлиб, които предвиждат възможност за тези, които са готови за диалог, да сключат споразумение\", каза Путин след тристранната среща в Техеран, посветена на конфликта в Сирия. \"Ние работим и ще продължим да работим за помирение на страните в конфликта с изключение на терористичните организации. Надяваме се, че терористите ще проявят достатъчно здрав разум да предадат оръжията си и така да бъде сложен край на конфронтацията\", отбеляза Путин. \"Наш общ и безусловен приоритет е окончателното ликвидиране на тероризма в Сирия. Основната ни цел в настоящия момент е да прогоним бойците от провинция Идлиб, където присъствието им продължава да е директна заплаха за сигурността на сирийските граждани и на жителите на целия регион\", посочи руският държавен глава. Путин обвини терористите, че използват цивилното население за жив щит, и освен това увери, че разполага с \"неопровержими доказателства\", че се готвят \"опити за инсценировка за използване на химическо оръжие от сирийските власти\". Белият дом предупреди, че САЩ ще реагират бързо, ако сирийският режим прибегне до употребата на химически оръжия и особено в провинция Идлиб, където е последният бастион на сирийските бунтовници и където ООН твърди, че е възможна \"кървава баня\". Следващият кръг на тристранните преговори между тримата президенти, които се опитват да намерят мирно решение на сирийската криза, ще се състои в Русия. И трите страни подкрепят воюващи страни в сирийския конфликт, но Москва и Техеран са на страната на режима в Дамаск, а Анкара подкрепя бунтовниците.", "date": "2018.09.07", "title": "Путин обсъди с колегите си от Иран и Турция поетапна стабилизация в Идлиб"}
{"url": "https://www.24chasa.bg/novini/article/7043865", "text": "Над 500 изпълнители от цялата страна участваха днес в заключителния концерт на лауреатите от Петия национален фестивал на руската поезия, песен и танц \"Пусть всегда будет солнце\", който се проведе на сцената на читалище \"Искра\" в Казанлък. Проявата бе организирана ден преди традиционната среща на русофилите край язовир \"Копринка\", насрочена за утре, събота. Срещата се провежда вече за 15-и път и официално се нарича Национален събор на приятелите на Русия. На нея обикновено си дават среща както българи, работили в някогашния Съветски съюз, така и бивши студенти от съветски висши учебни заведения и хора, намерили любовта и създали семейства с граждани на Русия и на СССР. Официалната програма на събора започва утре в 13 часа, но празничната програма ще стартира 2 часа по-рано. Очаква се до събора специални поздравления да изпратят президентът Румен Радев и премиерът Бойко Борисов.", "date": "2018.09.07", "title": "Над 500 души рецитираха, пяха руски песни и танцуваха в Казанлък"}
{"url": "https://www.24chasa.bg/novini/article/7043880", "text": "Шофьорът на джипа, за когото във фейсбук се твърди, че е упражнил физическо насилие срещу жена зад волана и съпруга й с инсулт, не е удрял никого. Това заяви пред \"24 часа\" шефът на пловдивската полиция Атанас Илков. По думите му имало е само препирня между водача на джипа и жената, но не и бой. Синът на съпрузите пък разказа в социалните мрежи, че родителите му били нападнати на кръстовище в Пловдив от въпросния шофьор на джип. Баща му лежал на носилка в линейка и от прозореца видял как непознатият се нахвърля върху съпругата му. Преди инцидента жената карала бавно зад линейката. Джипът минал пред нея, но тя предприела маневра и заела предишното си място, за да следва спешния екип, който транспортирал болния й мъж. Тогава водачът на джипа я засякъл, излязъл навън и я ударил с юмрук в лицето, твърди синът й във фейсбук. По случая е образувана проверка в III РПУ. ", "date": "2018.09.07", "title": "Полицията: Шофьорът на джипа не е удрял мъжа с инсулта и съпругата му"}
{"url": "https://www.24chasa.bg/novini/article/7043879", "text": "Регионът на източното Средиземноморие би могъл да е един от стратегическите източници на алтернативни доставки на природен газ за Европа. Около това се обединиха енергийните министри на България - Теменужка Петкова, на Гърция - Георгиос Статакис, на Сърбия - Александър Антич, на Държавата Израел - Ювал Щайниц и заместник-секретаря на Департамента по енергетика на САЩ - Марк Менезес на среща, която се проведе в рамките на енергийния форум на Югоизточна Европа в Солун, съобщава пресцентърът на министерството на енергетиката. Обсъдено бе развитието на пазара на природен газ в региона на източното Средиземноморие и ролята на диверсификацията на източниците и маршрутите за доставка за гарантиране на енергийната сигурност, предава БТА. \"Основен приоритет за България е гарантиране сигурността на енергийните доставки за страната, региона на Югоизточна Европа и Европейския съюз. Като един от възможните източници на природен газ разглеждаме новооткритите офшорни газови находища в Израел - Тамар и Левиатан, както и това в Кипър - Афродита\", каза министър Петкова. \"Успешното съвместно сътрудничество между България, Гърция, Сърбия и Израел ще гарантира енергийната сигурност в региона. За да изпълним поставените си цели, трябва преди всичко да изградим липсващата инфраструктура\", допълни тя. В рамките на визитата си в Солун министър Петкова се срещна и със зам.-секретаря на Департамента по енергетика на САЩ Марк Менезес. Той изрази подкрепа по отношение на предприетите от българска страна действия за реализацията на интерконектора Гърция-България, както и за възможността страната ни да участва в проекта за изграждане на терминал за втечнен природен газ до Александруполис. По думите на зам.-секретаря Менезес САЩ биха могли да осъществяват доставки на втечнен природен газ за България и региона на Югоизточна Европа именно през инфраструктурата на тези два проекта.", "date": "2018.09.07", "title": "Министър Петкова: Разглеждаме новооткрити офшорни газови находища в израел и Кипър"}
{"url": "https://www.24chasa.bg/novini/article/7043885", "text": "Тонислав Попов е новият главен финансов директор, член на борда на директорите и изпълнителен директор на \"Би Ти Ви медия груп\" от 1 октомври 2018 г., съобщиха от там Той ще поеме функциите и отговорностите на Давид Щепан, който ще се впусне в нови предизвикателства след повече от две години в компанията. Тонислав Попов има богат опит в областта на финансите и висшия мениджмънт, придобит на различни регионални и глобални позиции в някои от най-големите световни компании. Преди да се присъедини към \"Би Ти Ви медия груп\" той е глобален финансов директор за експортните операции на подразделението Consumer Healthcarе в GSK, базиран в Обединеното кралство, където заема различни позиции в сферата на финансовия мениджмънт на глобално и мултинационално ниво в продължение на почти 8 години. Преди това Попов работи в Unilever Централна Южна Европа, където трупа опит на няколко регионални позиции, с които се издига в компанията в рамките на повече от 7 години. Професионалната му кариера започва в Intrama-Suedpack, България. Тонислав Попов е учил „Финансов мениджмънт“ в Университета в Делауеър, САЩ, и е завършил програмата за стратегически решения и управление на риска в университета на Станфорд. Той има и магистърски степени по „Търговски бизнес“ и „Международни икономически отношения“ от стопанска академия „Димитър Ценов“. “Много съм щастлив да приветствам Тонислав Попов в екипа. Убеден съм, че неговите знания, експертиза и опит, придобити и успешно приложени в силно конкурентна международна бизнес среда, ще дадат голямо предимство на bTV Media Group и ще допринесат за увеличаването на нашите постижения. Много съм благодарен на Давид Щепан за неговата всеотдайност, професионализъм и изключителния му принос към компанията в последните години за затвърждаване на водещата ни позиция на пазара. Да работим с него беше привилегия за нашия екип и му пожелавам много успехи в бъдеще”, коментира Флориан Скала, Главен изпълнителен директор на bTV Media Group.", "date": "2018.09.07", "title": "Тонислав Попов е новият главен финансов директор на \"Би Ти Ви медия груп\" (Обзор)"}
{"url": "https://www.24chasa.bg/novini/article/7043918", "text": "Преасфалтиран е участъкът от път II-16 Своге - София, съобщиха от пресцентъра на АПИ. В 20 ч. ще бъде възстановено движението за всички превозни средства по преасфалтирания участък от път II-16 Своге - София. За да не се затруднява трафикът днес движението се пуска без пътна маркировка и шофьорите трябва да карат внимателно. Утре отсечката ще бъде маркирана с шумяща маркировка с цел повишаване безопасността на движение. При полагането й превозните средства няма да се спират, но трябва да се кара със съобразена скорост и да се спазват указанията на „Пътна полиция“. Днес бе подменен износващият асфалтов пласт в отсечката от водостока, преди пътния инцидент, до моста над река Лесковдолска. Направените анализи показват, че основният асфалтов пласт - биндер, е изпълнен съгласно изискванията и вложените в него материали отговарят на утвърдените технически норми. Материалите и рецептурата, които сега са използвани в полагания асфалт са одобрени от Института по пътища и мостове. Коефициентът на полируемост е по-висок от одобрените от инженера на проекта при основния ремонт на участъка. През следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. Според Правилника за прилагане на Закона за пътищата - чл. 48, т. 1, „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места.", "date": "2018.09.07", "title": "Вижте как преасфалтираха отсечката на смъртта край Своге (Снимки)"}
{"url": "https://www.24chasa.bg/novini/article/7043915", "text": "На 1 септември Байрам от старозагорското село Тъжа навърши 11 години, а сред най-ценните подаръци, които момченцето получи за рождения си ден, е футболната топка от любимия му футболен клуб \"Берое\". Подари му я днес голмайсторът на беройци Мартин Камбуров, а детето, което тази година ще учи във втори клас, обеща да отиде с нея на училище в първия учебен ден. Момченцето се похвали, че вече тежи 25 килограма. Футболистите на \"Берое\" се заеха да мебелират и детска стая на Байрам, тъй като семейството му има финансови трудности. Малчуганът ще присъства и на благотворителния мач на беройци с известни актьори в неделя, когато се очаква Димитър Бербатов да облече зелената фланелка на \"Берое\". Случаят с Байрам от село Тъжа нашумя в медиите преди повече от година заради перипетиите, които детето, баба му и дядо му, които се грижат за него, трябваше да преживеят, преди малчуганът да замине за операция в Германия. Той страдаше от бъбречна недостатъчност, донор на бъбрек стана баба му Селима. В крайна сметка миналото лято хирурзи от университетската болница на германския град Тюбинген извършиха успешно трансплантацията и детето се върна към нормалния си начин на живот, след като дълго време беше на хемодиализа три пъти седмично.", "date": "2018.09.07", "title": "Футболна топка от \"Берое\" за детето, което получи бъбрек от баба си"}
{"url": "https://www.24chasa.bg/novini/article/7043945", "text": "Министърът на земеделието, храните и горите Румен Порожанов ще участва в среща със свиневъди в Силистра на 10 септември и ще обсъди борбата срещу африканската чума с румънските си колеги, съобщиха от пресцентъра на земеделското министерство. В 10 часа той ще направи оглед на оградата срещу диви прасета по сухоземната граница с Румъния край Силистра, а след това, в 11 часа, ще започне среща с индустриалните свиневъди в областната администрация. По-късно през деня - около 14 ч., министър Порожанов ще проведе и срещи в Букурещ за координиране на борбата с африканската чума по свинете с румънския министър на земеделието и развитието на селските райони Петре Дая и Йоан Денеш - министър на водите и горите.", "date": "2018.09.07", "title": "Порожанов инспектира в понеделник оградата срещу диви прасета край Силистра"}
{"url": "https://www.24chasa.bg/novini/article/7043854", "text": "Юбилейната серия Бургас 63 взе най-високото отличие - Голям златен медал, от международния конкурс за спиртни напитки - Spirits selection by Copncours mondial de Bruxelles. Освен него BLACK SEA GOLD се окичи с още три златни и два сребърни медала, с което поморийската изба стана българският представител с най-висок резултат. Отличникът на конкурса - Юбилейната Бургас 63 е специална лимитирана серия на Бургас 63 по повод 20-годишнината на марката. Затова е и с първия етикет и бутилка на ракията, както е излязла на пазара преди две десетилетия. Всяка бройка има на задния етикет индивидуален сериен номер. Това е втори Голям златен медал за BLACK SEA GOLD. Миналата година с престижното отличие се окичи 15-годишното бренди BLACK SEA GOLD 15XO. Общо 20 медала взе България от тазгодишното издание на Spirits selection. Страната може да се похвали и с постигната по-висока успеваемост – 42,5 % на наградени напитки от подадените мостри спрямо предни години. За първи път тази година България беше домакин на пътуващия конкурс. Той се проведе в Пловдив между 21 и 25 август. В надпреварата за медалите се включиха 1300 мостри от 50 държави, които бяха оценявани от 70 експерти от цял свят, включително и представители от България. Дегустаторите бяха запознати с особеностите на традиционната българска напитка – ракията, в специални майсторски класове, в които имаха възможност да опитат някои от най-характерните и популярни български ракии. BLACK SEA GOLD Pomorie е изключителна винарна, разположена в района на Поморие, която се слави с бурна история и забележителни традиции в производството на вина, ракия и винено бренди. Част от портфолиото на BLACK SEA GOLD Pomorie са сериите ракия “Бургас 63“, бренди “BLACK SEA GOLD”, както и серии вина „ Pentagram”, „Salty Hills”, “Villa Ponte”, “Golden Rhythm” и др.", "date": "2018.09.07", "title": "Бургас 63 триумфира на международен конкурс"}
{"url": "https://www.24chasa.bg/novini/article/7043958", "text": "Турски режисьор бе осъден днес за членство в терористична групировка заради филм, представящ президента Реджеп Тайип Ердоган с насочен към тила му пистолет, докато членовете на семейството му лежат мъртви около него, предаде Ройтерс, като се позовава на Анадолската агенция, съобщава БТА. Режисьорът Али Авджъ бе арестуван миналата година след разпространението на трейлър за неговия филм \"Събуждане\", в който са пресъздадени събития от осуетения опит за преврат от юли 2016 г., когато над 250 души бяха убити. Трейлърът предизвика публичен скандал със сцени, показващи семейството на Ердоган разстреляно, а самия Ердоган - с пистолет в тила, насочен към него от офицер, докато той се моли. Съд в Истанбул осъди Авджъ на шест години и три месеца затвор за принадлежност към мрежата на живеещия в САЩ ислямски проповедник Фетхуллах Гюлен, която Турция разглежда като терористична организация. Анкара обвинява Гюлен за организирането на опита за преврат от 2016 г. Гюлен отхвърля тези обвинения. Съдът постанови, че Авджъ е осъществявал чрез филма си \"манипулиране на общественото възприятие в съответствие с ключовите цели на терористичната организация\". Авджъ отхвърли обвиненията и заяви, че самият Ердоган многократно е заявявал, че е бил мишена на осуетения опит за преврат, който включваше и въздушни удари срещу президентския дворец в Анкара, макар че президентът не беше там в този момент. Ако се опитвах да правя терористична пропаганда, аз щях да покажа Ердоган как прави планове да избяга вместо сцената с молитвата, каза Авджъ пред съда. Над 50 000 души бяха изпратени в затвора в очакване на съдебен процес, а 150 000 служители, включително учители, съдии и войници, бяха временно отстранени от работа или уволнени след опита за преврат.", "date": "2018.09.07", "title": "Вкараха в затвора турски режисьор, показал Ердоган с насочен към тила му пистолет (Видео)"}
{"url": "https://www.24chasa.bg/novini/article/7043953", "text": "За кого работят питал настоятелно 43-годишният Николай Паскалев, докато брутално изнасилвал трите проститутки край Слънчев бряг, довериха източници на 24 часа. Сякаш е търсил нещо конкретно, не е само изнасилването, допускат запознати с ужасяващите похищения, за които днес съобщи Бургаската апелативна прокуратура. По данни на прокуратурата Паскалев до този момент не е давал обяснения. Според неофициална информация обаче той е споделил с един от адвокатите си, че показанията на трите момичета били твърде пресилени. Разследващи са категорични, че трите млади българки на възраст от 22 до 25 г., са били брутално насилвани и заплашвани с убийство, ако не се подчинят. Те били карани да се качат насила в джип, докато чакали клиенти по пътя за Обзор и в района на бившия ресторант \"Ханска шатра\" край Слънчев бряг. Интересното е, че трите случая са извършени за 3 месеца - първият е от началото на юни, вторият през юли и последният, от който тръгнало разплитането на драмата, е от август. Задържаният имал жена, с която живеел на съпружески начала и двама сина. Единият е ученик, а другият бил по-голям и от години живеел в чужбина. Близките на задържания били  потресени от вероятния му двойствен живот. Не могат да повярват, че обвиненията са реални, сподели пред \"24 часа\" бургаската адвоката Ваня Радиева, служебен защитник на Паскалев. След двучасово заседание днес следобед Бургаският окръжен съд му наложи постоянна мярка за неотклонение \"задържане под стража\". Делото се гледа при закрити врата по настояване на обвиняемия..", "date": "2018.09.07", "title": "Арестуваният за отвлечени и насилени проститутки разпитвал за кого работят (Обновена+Видео)"}
{"url": "https://www.24chasa.bg/novini/article/7044016", "text": "Главният преговарящ на Европейския съюз за Брекзит Мишел Барние заяви, че ключови точки от британския план за търговските отношения между ЕС и Великобритания след нейното излизане от блока не са приемливи, предаде Франс прес, цитирана от БТА. Според Барние ЕС няма да приеме предложението на Лондон за създаването на зона за свободна търговия на промишлени продукти и за това Великобритания да може да събира мита за предназначени за ЕС продукти, влезли на нейна територия. Това \"ще постави под въпрос интегритета на общия ни пазар и не подлежи на обсъждане\", посочи Барние пред членовете на комисията за Брекзит на Камарата на общините. Това е поредният удар срещу \"плана от Чекърс\", чийто привърженик е премиерът Тереза Мей и който предвижда запазване на близки търговски отношения с ЕС след Брекзит. Планът, договорен по-рано през лятото на изнесено правителствено заседание в резиденцията Чекърс, се сблъсква с неодобрение както на някои привърженици на Брекзит, така също и на част от противниците на излизането на Великобритания от ЕС. И Лондон, и Брюксел не желаят повторното въвеждане на граничния контрол заради опасения, че така ще бъде застрашен крехкият мир в Северна Ирландия. Но те имат различна визия за това как да бъде избегнато възстановяването на границите между Ирландия и Северна Ирландия след Брекзит. ЕС предложи Северна Ирландия да остане част от митническия съюз и общия пазар след Брекзит, но правителството на Мей се противопостави на тази идея с аргумента, че така ще бъде застрашена териториалната цялост на Великобритания. Мишел Барние предупреди, че ако не бъде договорен специален режим за Северна Ирландия, няма да има споразумение, отбелязва Франс прес.", "date": "2018.09.07", "title": "Барние отхвърли ключови точки от британския план за Брекзит"}
{"url": "https://www.24chasa.bg/novini/article/7043798", "text": "Процесът на преговори за нормализиране на отношенията между Сърбия и Косово продължава, съобщи днес пред журналисти в Брюксел говорителката на Европейската комисия Мая Коциянчич, цитирана от ТАСС и БТА.  \"Страните разговаряха днес по всички въпроси от дневния ред, ясно е, че трудности все още има. Това, което е важно за нас, е че процесът продължава, работата продължава. Върховният представител на ЕС по външната политика и сигурността /Федерика Могерини/ ще покани лидерите на нова среща\", каза Коциянчич на сръбски език за телевизия Ен1. По-рано днес сръбският президент Александър Вучич се срещна с Могерини в Брюксел в рамките на поредния кръг от диалога за нормализиране на отношенията между Белград и Прищина, но отказа да разговаря с делегацията от Косово. Ръководителят на сръбската правителствена служба за Косово Марко Джурич каза, че срещата е отменена, защото ЕС не е създал достойни условия за диалог. По-късно Могерини каза, че ще свика нова среща на двамата президенти преди сесията на Общото събрание на ООН, която започва на 18 септември. Тя подчерта, че вярва в постигането на споразумение между Сърбия и Косово в близките месеци. Бившата сръбска област Косово обяви независимост през 2008 г., която Сърбия не признава. Белград и Прищина водят диалог за нормализиране на отношенията с посредничеството на Европейския съюз.", "date": "2018.09.07", "title": "Eврокомисията: Процесът на преговори между Сърбия и Косово продължава"}
{"url": "https://www.24chasa.bg/novini/article/7043827", "text": "Черна гора по молба на Италия ще приеме до 5 мигранти от кораба \"Дичоти\", които през август бяха свалени на остров Сицилия, съобщи черногорската телевизия РТЦГ, позовавайки се на съобщение на правителството в Туитър. Италия поиска от Черна гора да приеме част от около 150 мигранти, които бяха свалени в сицилийско пристанище, след като италианските власти ги държаха няколко дни на кораба, с който пристигнаха, предава БТА. Италия поиска помощ и от страните членки на ЕС и други съседни страни. Италианският посланик в Черна гора Лука Дзелиоли по-рано заяви, че всяка помощ за настаняването на мигрантите е добре дошла, в зависимост от възможностите на отделните държави. Досега Италия е получила положителен отговор от Ирландия, която обеща да приеме 20 или 25 мигранти, и Албания, която може да приеме 20.", "date": "2018.09.07", "title": "Черна гора ще приеме до 5 мигранти от кораба \"Дичоти\""}
{"url": "https://www.24chasa.bg/novini/article/7042497", "text": "90 нови съветници имат депутатите само за година. 494 души имат пропуск за парламента като нещатни сътрудници на народни представители, на групи или на комисии, става ясно от публичния регистър в сайта на Народното събрание. За сравнение миналата година бройката им е била 409. Нещатните сътрудници не получават заплата от НС. Ако депутат прецени, плаща им от своите 2/3, които получава допълнително към заплатата си именно за такива разходи. Основната им привилегия е пропускът за двете парламентарни сгради, който им осигурява ежедневен достъп до народните представители. А оттам и възможности и лостове за влияние върху техния законотворчески процес. Най-многобройни са личните сътрудници - 388 имена се водят на 182-ма депутати. Останалите 58 от народните избраници, повечето от ГЕРБ, нямат помощници. Още 73-ма души имат пропуск за НС като сътрудници на парламентарните комисии, а 33-ма се водят по списъците на 5-те парламентарни групи. Сред нещатните сътрудници на депутатите има доста известни имена. Олимпийският шампион по борба и бивш червен депутат   днес влиза в НС от името на Филип Попов от БСП. Колегата му Иван Ченчев пък се допитва до известния състезател по борба и треньор  . Директорът на “Пирогов” проф. д-р   има пропуск като личен сътрудник на шефката на здравната комисия Даниела Дариткова от ГЕРБ. Председателката на външната комисия Джема Грозданова пък е избрала изпълнителната директорка на “Пазари Запад” ЕАД (дружеството, което стопанисва общинските пазари в София)  , както и психоложката и преподавател  . Шефката на образователната комисия Милена Дамянова е записала в списъка ръководителя на дирекция в Центъра за градска мобилност  . Енергийният експерт и бивш член на КЕВР   се води съветник на Даниел Йорданов от БСП. Той пуска от свое име в НС още и бившите си колеги   и  . Зам.-шефът на червената група Георги Свиленски пък е избрал бившия областен управител на София  . Местната власт също е добре представена. Кметът на Кърджали и зам.-шеф на ДПС   има пропуск за НС на името на Адлен Шевкет. Кметът на Банско   се води сътрудник на Александър Мацурев от ГЕРБ. Зам.-кметът на Варна   съветва Таня Петрова от ГЕРБ по въпросите за образованието. Зам.-кметът на Гоце Делчев   пък има пропуск от червения Богдан Боцев. Валентин Касабов от ОП е избрал общинския съветник от Бургас  . също се водят нещатни сътрудници на НС. Синът на  , който е червен общински съветник, помага на Георги Михайлов от БСП по законодателни въпроси. А   съветва червения Тома Томов по медийни въпроси. На негово име “се води” и режисьорът  . По тази линия в парламента вече влиза и бившият депутат от ГЕРБ   - той се води сътрудник на актьора и настоящ парламентарист Евгени Будинов. Много бивши депутати също имат пропуски като съветници -   от ДПС, червените   и др. Лидерът на лявото крило в БСП   се води юридически съветник на председателката на Корнелия Нинова. , който напусна този парламент още в началото на мандата му заради несъгласие с използването на преференции от неговия бивш колега Ангел Исаев, сега е съветник на лидера Мустафа Карадайъ. Той отстъпи място в НС на  , който обаче не стана депутат и сега също е съветник на Карадайъ. Бившият главен секретар на МВР в кабинета “Орешарски”  , е съветник на Волен Сидеров. Шефът на ПГ на ОП и лидер на “Атака” се допитва и до известния адвокат и професор по административно право  . Бившият правосъден министър в кабинета “Сакскобургготски”   е съветник на Емил Димитров-Ревизоро от ОП. Братът на известния пиар и режисьор  , който е преводач, съветва по въпросите на външната политика Полина Христова от “Воля”.  . , председател на фондация “Христо Ботйов”, е вписан като сътрудник по исторически въпроси на Юлиан Ангелов от ОП. По правни въпроси пък той се допитва до общинския съветник от ВМРО  . Бившият шеф на агенция “Военни клубове и военно почивно дело” към МО и спътник в живота на соцдепутатката Весела Лечева -  , има пропуск на името на колегата ѝ в НС Явор Божанков. Ромският лидер и ексдепутат  , чиято партия бе извадена от лявата коалиция, се води съветник по законодателството на лидера на комунистическата партия Александър Паунов. Ексшефът на КФН   - на Димитър Георгиев от БСП. Двама бивши царисти пак влизат в НС.   съветва Васил Антонов от БСП, а   - Нина Миткова от “Воля”. И в този парламент Синът на  , пак влиза така в парламента. Заместникът на Волен Сидеров в партията Десислав Чуколов пък е издал пропуск на съпругата на лидера си и своя бивша колежка в парламента  . Кметът на Симитли   съветва сина си Стефан Апостолов от ГЕРБ по младежките политики. Дъщерята на червения  , е съветник по право и данъчна политика на икономическата комисия. Тя е завършила международно право в Москва и е била съветник в комисията и в предишния мандат на НС. Зам.-шефовете на БСП също влизат в парламента като сътрудници, но на червената група. Това са  , бившият служебен вицепремиер   и кметът на Гоце Делчев  . По линия на ПГ на ДПС пропуски имат също бившите депутати  , които са съветници по външна политика и национална сигурност. Бившият депутат от левицата и лидер на ромска партия   днес е записан като сътрудник на групата на “Воля” по въпросите на вероизповеданията. В списъците на комисиите също има интересни имена. Служебният спортен министър  , ММА боецът и депутат от групата на Николай Бареков ББЦ в миналия мандат -  , журналистът и кандидат за шеф на БНТ   и експрезидентът на федерацията по волейбол   са съветници към комисията по младежта и спорта, начело на която е Славчо Атанасов от “Обединени патриоти”.", "date": "2018.09.07", "title": "494 съветват 240  депутати. През  2018 г. нови 90 с ценния пропуск"}
{"url": "https://www.24chasa.bg/novini/article/7043846", "text": "Мароканските власти обявиха, че са \"осуетили\" 54 000 опита за преминаване на мигранти в Европейския съюз и са разбили \"74 криминални мрежи\" за трафик на хора, предаде Франс прес, като се позова на мароканската новинарска агенция. Повече от 1900 лодки са били заловени от началото на настоящата година досега, се посочва в съобщение на мароканските власти, предава БТА.  Мароко се сблъсква с наплив от мигранти и бежанци, които искат да стигнат до Европа. Повечето от тях се опитват да достигнат испанския бряг по море, а други се опитват по суша, преодолявайки оградите, отделящи Мароко от испанските африкански анклави Сеута и Мелиля. Испания през тази година се превръща в главна врата за влизане на мигранти и кандидати за убежище в ЕС с общо 35 615 пристигнали мигранти, според последните данни за 2018 г. на международната организация по миграция (МОМ), обявени днес. Властите не уточниха националността на хората спрени от Мароко на път за Европа, нито съобщиха за мерките, взети след залавянето им. По испанския маршрут 75 процента от бежанците са мъже, 10 процента са жени, а останалите са деца, чиито най-чести страни на произход са Гвинея (3100 души), Мароко (2600 души), Мали (2200 души), Кот д'Ивоар (1200 души) и Сирия (1000 души), според данни на Върховния комисариат за бежанците на ООН.", "date": "2018.09.07", "title": "Мароко: Спряхме 54 000 опита за преминаване на мигранти в ЕС през 2018 г."}
{"url": "https://www.24chasa.bg/novini/article/7043525", "text": "Всяка година в индийското селце Кандкор се провежда странен ритуал, при който хора си слагат смъртно опасни скорпиони да пълзят по лицата и в косите им, пише в. \"Дейли мейл\", цитиран от БТА. По този начин индуистите честват празника Нага Панчами, в който се отдава почит на змиите и други отровни твари. По време на фестивала множеството се стича в близост до храма на Кондамай, индуистката богиня на скорпионите. Хората пускат скорпиони да ги полазят, като отровните безгръбначни се слагат в косите дори и на малките дечица. Местните хора вярват, че те няма да бъдат ужилени от страховитите твари и ще бъдат опазени от богинята Кондамай. На празненствата често се вижда как индийки си слагат скорпиони в устата, като едновременно с това изплезват език. Вярващите принасят в дар на скорпионите кокосови орехи и кокосово масло, преди да се помолят на богинята за здраве и берекет. Ритуалът се провежда от десетилетия, но напоследък е започнал да привлича туристи от всички краища на Индия и от съседни страни. Според вестник \"Ню Индиън експрес\" по време на ритуалите рядко хора биват ужилвани от скорпионите и досега не бил регистриран нито един смъртен случай.", "date": "2018.09.07", "title": "Скорпиони пълзят по главите на деца на фестивал в Индия"}
{"url": "https://www.24chasa.bg/novini/article/7043551", "text": "Съдят мъж от Сандански за документно престъпление, с което се опитал да спести дължим акциз за алкохол. Районна прокуратура – Петрич е предала на съд Н.Т. и се очаква насрочване на делото в съда. На 26 май 2015 г. при проверка в леката кола на Н. Т. били открити четири туби с по 100 литра алкохол. Два дни по-късно мъжът представител пред инспектор в Митническо бюро – Кулата неистински документи по повод проверката. Н. Т. донесъл акцизни данъчни фактури, с посочени в тях различни търговски дружества като издатели и физически лица като получатели. Като стока фигурирал етилов алкохол (ракия). С фалшивите фактури той целял да докаже, че е начислен и заплатен акциз на превозваната ракия и да отърве глобата за транспортиране на алкохол без платен акциз. Резултатите от митническа лабораторна експертиза обаче са установили, че превозваната стока не е ракия, а мастика и за нея не е платен акцизът. Делото срещу Н. Т. е за използване на фалшиви документи, съдебни експертизи ще установят каква сума е целял да спести шофьорът.", "date": "2018.09.07", "title": "Съдят мъж, транспортирал 400 литра мастика без платен акциз"}
{"url": "https://www.24chasa.bg/novini/article/7043549", "text": "Австрийският канцлер Себастиан Курц, който пристигна днес на официално посещение в Република Македония, бе посрещнат в Скопие с латвийското вместо с австрийското знаме, предаде Танюг, цитирана от БТА. На официалната церемония пред сградата на македонското правителство близо до Курц по грешка бе поставено знамето на Латвия, съобщиха македонските медии. Двете знамена са много сходни - червени с бяла линия по средата, която на австрийското знаме е малко по-широка.", "date": "2018.09.07", "title": "Курц бе посрещнат  в Скопие с латвийското вместо с австрийското знаме"}
{"url": "https://www.24chasa.bg/novini/article/7043550", "text": "Инспекцията по труда е спечелила първо дело за откриване на производство по несъстоятелност, съобщиха от Отдел \"Връзки с обществеността\" на Инспекцията. Окръжен съд Кърджали е обявил в неплатежоспособност \"Мармарис\" ООД, считано от януари 2015 г., и е открил производство по несъстоятелност на дружеството по дело, образувано по искова молба на Инспекцията по труда заради забавени възнаграждения за повече от два месеца на поне 1/3 от работещите. Поради липса на обжалване от страна на дружеството, решението, с което е назначен и временен синдик, е в сила от 4 септември тази година. Това е първото съдебно дело, заведено от ИА ГИТ в изпълнение на новите й правомощия от 31 март 2018 г., за което има съдебно решение. В резултат на него осем бивши служители на дружеството могат да поискат обезщетения от Фонда за гарантирани вземания на работниците и служителите към НОИ. Те обаче могат да претендират само за част от възнагражденията си, тъй като една част от тях са погасени по давност, която е тригодишна от датата на възникване на задължението. Задълженията са за 2015 г. От началото на април до момента Инспекцията по труда е подала 36 искови молби, а още три са в процес на подготовка. С приоритет са обработени случаите, за които има риск вземанията на работниците и служителите да бъдат погасени по давност. В бъдеще на сайта на Инспекцията по труда ще бъде създадена специална рубрика, на която ще се обявяват влезлите в сила решения на съда за откриване на производства по несъстоятелност с цел информиране на работниците и служителите за възможността да се възползват от обезщетенията от Фонда за гарантираните вземания. В резултат на засиления контрол на Инспекцията и за да предотвратят евентуални искови молби за откриване на производство по несъстоятелност, около 80 предприятия започнаха редовно да изплащат възнагражденията на работници и служителите си, посочват от Инспекцията. От началото на годината до момента, в резултат на намесата на инспекторите по труда, са изплатени около 15.5 млн. лв. забавени възнаграждения, включително и за стари периоди.", "date": "2018.09.07", "title": "Инспекцията по труда спечели първо дело за откриване на производство по несъстоятелност"}
{"url": "https://www.24chasa.bg/novini/article/7043573", "text": "Над 660 млн. лв. инвестира Министерството на регионалното развитие и благоустройството чрез Оперативна програма „Региони в растеж“ 2014-2020 г. в мерки за енергийна ефективност на многофамилни жилищни и на обществени сгради в страната. Това обяви заместник-министърът на регионалното развитие и благоустройството и ръководител на Управляващия орган на ОПРР Деница Николова, цитирана от пресцентъра на министерството. Тя заедно с кмета на Разлог инж. Красимир Генчев откри напълно обновени пет жилищни блока в града. Сградите са санирани по проект „Повишаване енергийната ефективност на многофамилни жилищни сгради в град Разлог - втора група“. В тях живеят 86 домакинства, а инвестицията е на стойност почти 1,3 млн. лв. Блоковете са с нова фасада, топлоизолация, дограма, изолирани покриви, повишен срок на експлоатация и др. Зам.-министър Николова обърна внимание, че в следствие на повишената енергийна ефективност разходите за отопление на обитателите ще намалеят с 30-40%, което ще се осети още през предстоящия отоплителен сезон. „Един от основните приоритети на правителството е намаляването на консумацията на енергия до 2020 г. с 20%. Една от мерките е повишаване на енергийната ефективност на сградите, която се изпълнява с няколко мащабни програми от МРРБ, каза още тя. Деница Николова напомни, че в периода 2007-2013 г. в такива мерки са вложени 200 млн. лв. само по Оперативна програма „Регионално развитие“. Тя отбеляза също, че санирането на сградите води и до намаляване на вредните емисии във въздуха, като само петте блока в града ще пестят общо 90 тона въглероден диоксид годишно. „Най-важната цел на тези програми е, че постигаме по-привлекателни жилища, намаляване сметките за отопление и спестявания на средства, както и по-висок стандарт на живот за хората. Надявам се, че всички жители на Разлог ще се възползват и от бъдещи проекти и ще се грижат за поддръжка на сградите“, каза още заместник-министърът. Деница Николова допълни, че освен инвестициите по ОПРР, с които града става по-красив и модерен, от съществено значение за региона е изграждането на АМ „Струма“, което ще го превърне в по-привлекателно място за живот и инвестиции. По време на церемонията кметът на Община Разлог инж. Красимир Генчев благодари на екипа на общината и ОПРР за бързата и качествена съвместна работа и постигнатия резултат. Благодарение на правителството европейките фондовете работят, а общините ползват европейската солидарност за развитие, посочи той. Сред гостите на събитието бяха народният представител Емил Тончев, председателят на Общински съвет- Разлог д-р Мария Димитрова, заместник-кметове и др.", "date": "2018.09.07", "title": "Инвестират над 660 млн. лева в енергийна ефективност на блокове и обществени сгради"}
{"url": "https://www.24chasa.bg/novini/article/7043586", "text": "Американският министър на отбраната Джим Матис се срещна с афганистанските лидери, сред които и с президента Ашраф Гани и с министър-председателя Абдула Абдула по време на необявено посещение днес в Кабул, предаде ДПА, цитирана от БТА.  Те са обсъдили застоя в мирния процес в Афганистан, отношенията с Пакистан, стратегията на президента на САЩ Доналд Тръмп за Южна Азия, представена преди година, съобщи афганистански представител. Това е трета визита на Матис в Афганистан в рамките на една година. Той е придружаван от началника на Съвета на началник-щабовете генерал Джоузеф Дънфорд.", "date": "2018.09.07", "title": "Джим Матис обсъди мирния процес в Афганистан с ръководството в Кабул"}
{"url": "https://www.24chasa.bg/novini/article/7043585", "text": "Интеграция, данъци, социална държава: в Швеция партийните лидери си размениха последни удари преди парламентарните избори на 9 септември, на които крайната десница може би ще изпревари системните партии. Кандидатите на осемте състезаващи се партии се изправиха един срещу друг по телевизията, опитвайки се да спечелят онази една четвърт от общо 7,5-те милиона избиратели, която още не е решила за кого ще гласува броени дни преди вота. Нито \"червено-зеленият\" блок на досегашния министър-председател социалдемократ Стефан Льовен, нито \"буржоазният\" блок, воден от консервативния лидер Улф Кристершон, няма да получат мнозинство в Риксдага и са обречени да търсят съюзи извън своя лагер. \"Шведските демократи\", антиимиграционна партия с неонацистко минало, ще получат 20 процента от вота според сондажите на седем института, реализирани през последните 10 дни - повишение със 7 процентни пункта в сравнение с изборите през 2014 г. В края на изборния ден формацията може да се окаже втора след социалдемократите и наравно с консерваторите, без никакъв шанс да влезе в правителството на този етап, но силна, с безпрецедентно досега влияние. Изследванията на общественото мнение трябва да се приемат много внимателно, тъй като разликите между прогнозите им са главозамайващи: близо 9 процентни пункта делят най-ниския резултат за \"Шведските демократи\" (16,3 процента) от най-оптимистичния (24,8 на сто). Стефан Льовен призова вчера шведите да гласуват за стабилно \"правителство, способно да ръководи Швеция в тези несигурни времена\". По-рано същата вечер по частния телевизионен канал TV4 бившият металург защити резултатите от работата на правителството си, критикувано, че е отворило широко границите на Швеция за 250 000 кандидати за убежище през 2014 и 2015 г., преди да ги затвори отново. \"Интеграцията е жизнено важен въпрос на нашето време\", заяви по верме на същия телевизионен дебат Улф Кристершон, а лидерът на крайната десница Джими Окесон обвини правителството в прекалено мека политика в борбата срещу престъпността, като настоя \"онези, които не се адаптират, да отидат да живеят в друга държава\". Министър-председателят от своя страна се присмя на партиите от Алианса (консерватори, либерали, центристи и християндемократи), които \"обещават едновременно и да намалят данъците, и да защитят социалната държава\". Десницата и левицата според прогнозите ще получат съответно 37 процента и 40 процента от гласовете. \"Трудно е да се идентифицира най-вероятният сценарий\", заяви за АФП Улф Берелд от Университета на Гьотеборг. По-голямата част от наблюдателите все пак предвиждат ново правителство на малцинството, съставено от Льовен, с още по-слабо малцинство от сегашното. Вчера той се обяви за сътрудничество с Партията на центъра и с либералите. \"Шведските демократи\" заявиха, че са готови да си сътрудничат както с левицата, така и с десницата, при условие, че ще могат да определят миграционната политика на страната. Но поне досега, въпреки жестовете отдясно, нито един от блоковете не е склонен да наруши \"санитарния кордон\". Улф Кристершон, основният съперник на Стефан Льовен, с когото ще се срещнат утре на последен телевизионен дебат, вчера отново отказа да подаде ръка на крайната десница. Така че той няма да има друг избор, освен да договори компромис със социалдемократите по основните проблеми на обществото: данъчна реформа, интеграция, образование, система за социални грижи. Но техните различия, например за равнището на социалните помощи и за бюджета, предвещават напрежения, преценявани като непреодолими от някои анализатори, които формулират хипотезата за предсрочни парламентарни избори, първите от 1958 г. насам. Теоретично, той би могъл да се реши да се опре да крайната десница, в замяна на отстъпки - или политически, сиреч влизане в правителството (което четирите партии досега отказват), или чрез ключови постове в парламентарните комисии. Сондаж на Ипсос от 28 август показва, че една трета от консервативните избиратели искат \"Шведските демократи\" да участват в десен кабинет. Какъвто и да бъде резултатът в неделя, Джими Окесон предупреди социалдемократите и консерваторите, че повече не биха могли да го държат настрани и да смятат партията му \"за мимолетна болест, временно засегнала парламента\". Матео Салвини, лидерът на италианската крайна десница и \"силният човек\" в правителството на Италия, вчера го подкрепи, като остро порица щедростта на шведската държава, която \"действа като магнит за безброй нелегални мигранти\". Призив за отпор на крайната десница е събрал подписите на 250 културни дейци и до снощи е подкрепен от 100 000 души във Фейсбук. (От БТА)", "date": "2018.09.07", "title": "Швеция: Последни телевизионни дебати преди парламентарните избори с несигурен изход"}
{"url": "https://www.24chasa.bg/novini/article/7043588", "text": "Бургаският окръжен съд потвърди постоянния арест за двама от биячите в плажния бар \"Сакса бийч\" в Бургас на 29 август. Въпреки жалбите Георги Карчев и Петър Ганев остават зад решетките, съобщиха от пресцентъра на съда за \"24 часа\". Потвърдена бе по-леката мярка \"домашен арест\" за третия арестуван - Димитър Колев, който единствен  е с чисто съдебно досие. Карчев и Ганев са криминално проявени, като първият бе разследван и осъден за участие в организирана престъпна група. Тримата бургазлии са с обвинения за хулиганство заради масовия бой в плажния бар,  който върна мутренските временна от 90-те години. Дни след инцидента от прокуратурата заявиха, че няма да толерира подобно поведение. Бургаският кмет Димитър Николов пък издаде заповед, с която се отнема разрешителното заведението да работи след полунощ. Общо четирима души са привлечени като обвиняеми за масовия бой, но единият все още се издирва, самоличността му е установена. Кадри от сбиването обиколиха социалните мрежи и възмутиха  обществото. Назначена е експертиза на видеозаписите, която трябва да докаже тяхната достоверност и участието на обвиняемите в боя.", "date": "2018.09.07", "title": "Пак не пуснаха двама от обвинените за мутренски бой в бургаски бар"}
{"url": "https://www.24chasa.bg/novini/article/7043618", "text": "\"Лукойл България\" от 1999 г. е вложил над 76 млн. лева в благотворителни и спонсорски проекти. Това бе съобщено в петък от компанията при отбелязването на 55-та годишнина от основаването на българската нефтопреработвателна промишленост. Изграждането на комбината край Бургас през 60-те години на 20-и век позволило България да стане значим участник в европейската нефтопреработка. В момента \"Лукойл Нефтохим Бургас\" бил сред съвременните заводи в тази сфера, работейки с най-добрите достъпни технологии, които осигурявали ефективност на производството. Изпълнени били и най-високите стандарти за безопасност, екология и корпоративна социална отговорност.", "date": "2018.09.07", "title": "\"Лукойл\" вложил 76 млн. лв. в благотворителност"}
{"url": "https://www.24chasa.bg/novini/article/7043626", "text": "В Германия беше осъден на седем години затвор кандидат за убежище от Афганистан, нападнал с нож 17-годишната си бивша приятелка в град Дармщат, предаде ДПА, цитирана от БТА. Афганистанският гражданин е влязъл в Германия като бежанец през 2015 г., твърдейки, че е непълнолетен. След като установи, че той е на около 17 години, съдът произнесе присъдата съгласно закона за непълнолетни. Съдът в Дармщат призна афганистанеца за виновен за тежкото раняване с нож на 17-годишната му бивша приятелка малко преди Коледа през 2017 г. Той беше съден по обвинение за причиняване на тежка телесна повреда и опит за убийство. Решението на съда вероятно ще поднови дебата в Германия за престъпленията, извършени от кандидати за убежище, отбелязва агенцията В момента има две съдебни дела срещу афганистански бежанци, обвинени за смъртоносни нападения с нож срещу млади жени.", "date": "2018.09.07", "title": "В Германия осъдиха на 7 г. затвор афганистанец, нападнал с нож приятелка"}
{"url": "https://www.24chasa.bg/novini/article/7043654", "text": "Асоциация за квалификация на автомобилистите в България (АКАБ) и Българска асоциация на пострадали при катастрофи (БАЗК) изразиха подкрепа към министъра на транспорта в оставка Ивайло Московски. Това се посочва в позиция, изпратена до медиите от Сдружение БАЗК. „Искаме да изкажем нашата подкрепа за усилията, които полага Министерството на транспорта, информационните технологии и съобщенията за решаване на проблемите на пътната безопасност и обучението на младите водачи. Министър Московски и неговият екип направи изключително много за по-ефикасен контрол върху пунктовете за ГТП, въведе се видеоконтрол и невъзможност за фиктивно преминаване на технически прегледи на МПС. Свързаха се системите на пунктовете за ГПТ с данъчните служби“, с посочва в позицията. Според тях се извършват съвместни проверки с НАП и икономическа полиция на нередовни автошколи и се отнемат лицензи. „Въведоха се строги правила за контрол върху изпитите по теория, въведоха се т.нар. „бели стаи“ и се ограничи купуването на свидетелства за правоуправление. Предвиждат се промени и по контрола върху практическия изпит чрез въвеждането на GPS проследяване на часовете по кормуване“, отчитат в позицията си. Организациите посочват още, че се упражнява строг контрол върху автобусния и транспортния бранш. „Идеята за въвеждане на задължителни колани и видеорегистратори в автобусите дойде от МТИТС. Екипът на министър Московски категорично подкрепи българския транспортен бранш срещу поправките Макрон и достойно защити българските национални интереси. Министър Московски и неговият екип полагат основите и за въвеждане на регламенти в сервизната дейност, с цел по-висока безопасност на автомобилните ремонти и защита правата на потребителите“, допълват организациите. Според тях, ако бъде приета оставката на Министър Московски и неговият екип, ще бъде прекъсната реформата в разделянето на ЗДВП на три части, ТОЛ системата, Бонус Малус системата и реформата в обучението на младите водачи. „Като неправителствени организации ние сме против оставката на министър Московски и неговия екип“, подчертават организациите.", "date": "2018.09.07", "title": "2 асоциации изпратиха писмо в подкрепа на Московски"}
{"url": "https://www.24chasa.bg/novini/article/7043651", "text": "Експертите на РИОСВ-Русе са установили еднократно неорганизирано изпускане на емисии и разпространение на специфична за производството миризма извън границите на площадката на „Монтюпе“ЕООД, съобщиха от екоинспецията в дунавския град. Нарушението е било констатирано, в рамките на осъществения извънреден контрол на дежурните екипи на инспекцията през периода от 27 август до 6 септември, съвместно с представители на община Русе и Гранична полиция- Русе за наблюдение с термовизионни камери. На 3 септември, след постъпили 13 сигнала на горещата телефонна линия за неприятна миризма, наподобяваща „изгорял бакелит“, са били обходени кварталите „Възраждане“, „Цветница“, Източна промишлена зона и Индустриален парк. За времето от 21:40 до 22:20 ч. е бил извършен пълен обход на площадката на „Монтюпе“ ЕООД, на отстояние около 150 метра от оградата. От северната страна на производствените халета на „Монтюпе“ с термовизионните камери е било установено неорганизирано отделяне на емисии вредни вещества, под формата на поток със бледосивкав цвят над покривната повърхност на халета 2 и 3. В 22:30 ч. изпускането на емисиите е било преустановено. При обхода на производствената площадка е било констатирано, че част от транспортните врати на производствените халета са отворени. По време на проверката не е наблюдавано движение на техника, хора и товаро - разтоварна дейност през вратите. Спрямо дружеството ще бъдат предприети административно-наказателни мерки, заплашват от екоинспекцията и уверяват че РИОСВ-Русе продължава да упражнява стриктен контрол върху изпълнението на инвестиционната програма на „Монтюпе“ ЕООД.", "date": "2018.09.07", "title": "В Русе се носи смрад, установиха поредно нарушение на „Монтюпе“"}
{"url": "https://www.24chasa.bg/novini/article/7043679", "text": "Турция не може да си позволи да приема повече бежанци от Сирия, заяви турският президент Реджеп Тайип Ердоган по време на среща с президентите на Русия и Иран в Техеран, предаде Ройтерс, цитирана от БТА. Турция е приела 3,5 милиона бежанци от Сирия от началото на седемгодишната война в страната. Ердоган обеща през юни да съдейства за връщането на бежанците у дома. Турският президент говори в Техеран, където се срещна с лидерите на Иран и Русия Хасан Рохани и Владимир Путин, за да обсъдят съдбата на намиращата се под контрола на бунтовниците провинция Идлиб. Ердоган заяви днес, че трябва да бъдат предприети стъпки за предотвратяване на по-нататъшна миграция от Сирия. Служба на ООН за координация на хуманитарните въпроси оценява, че ако бъде предприета офанзива, около 800 000 души ще бъдат принудени да напуснат домовете си.", "date": "2018.09.07", "title": "Ердоган: Турция не може да приема повече бежанци"}
{"url": "https://www.24chasa.bg/novini/article/7043708", "text": "Турски съд осъди днес бившия лидер на прокюрдската Демократична партия на народите (ДПН) Селяхаттин Демирташ на четири години и осем месеца затвор за осъществяване на терористична пропаганда, предаде Ройтерс, като се позовава на турския телевизионен канал СиЕнЕн-тюрк, цитиран от БТА. Демирташ е в затвора от ноември 2016 г. и е съден по обвинения, свързани с тероризъм. Съдът осъди днес Демирташ за негови коментари в реч през 2013 г., когато турското правителство водеше мирни преговори с кюрдските бунтовници. Съдът осъди по същото дело и бившия депутат от ДПН Сърръ Сюрея Йондер на три години и шест месеца затвор по същите обвинения.", "date": "2018.09.07", "title": "Осъдиха Демирташ на 4 години и 8 месеца затвор за терористична пропаганда"}
{"url": "https://www.24chasa.bg/novini/article/7043736", "text": "Извънредни мерки за сигурност превърнаха Солун в най-охранявания град във връзка с откриването на 83-тия международен панаир. Над 5500 полицаи поставиха под контрол движението в града . Охраната е по въздух, суша и море. Ангажирани са 67 екипа на отдела за борба с безредиците, както и специалната група при извънредни ситуации ДЕЛТА. Хеликоптери кръжат над града, забранен е достъпът на автомобили до панаирното градче. За първи път в дните на панаира до 16-ти септември в охраната участват и агенти по сигурността на ФБР. Властите се страхуват от провокации на анархисти по време на масовите демонстрации. Премиерът Алексис Ципрас открива в събота международния панаир с реч пред изложителите . Очаква се той да представи икономическите планове на правителството за следващата година с предложения за намаляване на данъците и подобряване на условията за инвестиции. В отговор синдикатите подготвят мащабни протести срещу цялостната политика на правителството на Сириза и на кредиторите. Расте вълната от недоволство сред гърците срещу икономическите мерки, орязването на пенсии и заплати и високата безработица. За първи път в протестите се включват и фермерите, недоволни аграрната политика. От цялата страна пристигат и привърженици на идеята \"Македония е Гърция\" .В събота паралелно със синдикатите се организират и протести срещу Преспанското споразумение за името на Македония. Темата е особено болезнена в северна Гърция, където над 80% от хората не желаят съседната страна да бъде призната под името \"Северна Македония\". Тази година на панаира почетен гост- изложител е САЩ. Солун е украсен в цветовете на американското знаме. Специално за церемонията по откриването в Солун пристигна и министърът на търговията на САЩ Уилбър Рос. Гостите на Солун в дните на панаира е желателно да не пътуват с личните си автомобили в центъра на града и да бъдат внимателни по време на демонстрациите.", "date": "2018.09.07", "title": "Агенти на ФБР охраняват Солун"}
{"url": "https://www.24chasa.bg/novini/article/7043781", "text": "Председателят на парламентарната комисия по отбрана генерал Константин Павлов ще има среща с военните министри на Франция и Германия в Париж, съобщиха от парламента. От 9 до 11 септември във френската столица ще се проведе „Лятна конференция по отбраната\". Участието на Попов в нея е по покана на председателят на Комисията по отбраната и въоръжените сили във френското Национално събрание Жан-Жак Бриди и от Кристиан Камбон - председател на Комисията по външни работи, отбраната и въоръжените сили на френския Сенат. По време на официалната вечеря за откриване на събитието генерал Попов щял до говори за това как може да бъде дефинирана европейската стратегическа автономност. В рамките на дебата, участието в който ще вземат парламентарни представители и на други страни, ще е и срещата с двамата военни министри.", "date": "2018.09.07", "title": "Генерал Константин Попов в Париж на среща с военните министри на Франция и Германия"}
{"url": "https://www.24chasa.bg/novini/article/7043326", "text": "Филипинският президент Родриго Дутерте предложи да изпрати в Йордания военни части, които да помогнат в борбата с ислямистките екстремисти, след като прие да засили военното сътрудничество с близкоизточната страна с цел борба с екстремизма, предаде Ройтерс, цитирана от БТА.  Както Филипините, така и Йордания се борят срещу влиянието на организацията \"Ислямска държава\". Аман играе ключова роля в международната коалиция, а Манила е под тревога след като филипински град беше окупиран от ислямистки бунтовници в продължение на пет месеца. Това беше най-тежкият конфликт в страната от Втората световна война насам, отбелязва Ройтерс. \"Ако има нещо, което можем да направим, ако не ви достигат армейски части, кажете ми\", заяви днес Дутерте на бизнес форум в Аман, отговаряйки на йорданския крал Абдула Втори, който беше изразил съжаление, че и двете страни трябва да се изправят пред \"злото\". \"Имате нужда от един батальон аз ще ви ги изпратя. Моето правителство ще застане на правилната страна на историята\", добави Дутерте. Йорданският крал Абдула Втори е важен съюзник на западни страни в Близкия изток. Страната му играе важна роля в международната коалиция срещу Ислямска държава, като осигурява военна, логистична и разузнавателна подкрепа. По-рано тази година Йордания обяви, че ще предостави на Филипините два щурмови хеликоптера \"Кобра\", за да помогне в борбата с бунтовниците. Дутерте е на шестдневна обиколка в Йордания и Израел, която се следи във Филипините. Той подписа с израелски компании договори за закупуване на ръчни огнестрелни оръжия, бронирана техника и оборудване за наблюдение и разузнаване", "date": "2018.09.07", "title": "Филипинският президент предложи да изпрати в Йордания военни части за борба срещу екстремистите"}
{"url": "https://www.24chasa.bg/novini/article/7043329", "text": "Австрийският канцлер Себастиан Курц призова гражданите на Македония да участват в референдума, който трябва да отвори за страната пътя към НАТО. Това бе заявено днес на съвместна пресконференция с премиера на Македония Зоран Заев, съобщи ТАСС, цитирана от БТА.  Австрия е приятел на региона и заедно с Македония имаме силно човешко приятелство и история. За Македония решението на спора за името на държавата стана импулс. Аз бих искал повече хора да участват в този референдум, за да гласуват \"за\". Не аз съм този, който ще взима решения, но тъй като съм приятел на Македония, ние смятаме, че би било добре, ако в референдума участват възможно повече граждани, заяви Курц. Визитата на австрийския канцлер означава, че Македония се е върнала на европейския път, заяви от своя страна македонският премиер Зоран Заев. Той потвърди своята позиция, че референдумът в Македония ще бъде успешен. Вашата визита е силен стимул за нас преди референдума, когато гражданите ще избират бъдещето. Те ще гласуват за договора с Гърция, което гарантира място в ЕС и НАТО. Вашата визита означава, че Македония се върна на европейския път. Австрия е сред най-важните икономически партньори и е един от най-големите инвеститори в нашата страна, заяви Заев и лично благодари на Курц за оказваната подкрепа. Междувременно стана известно, че на официалната церемония по посрещането на австрийския канцлер в Скопие пред сградата на македонското правителство по грешка е бил издигнат латвийският флаг. Флаговете на Латвия и Австрия си приличат - и двата са червени с бели ленти по средата, но австрийското знаме разделено на три равни части, а бялата лента на латвийското знаме е по-тясна.", "date": "2018.09.07", "title": "Курц призова македонците да гласуват на референдума за името"}
{"url": "https://www.24chasa.bg/novini/article/7043338", "text": "Тяло на 33-годишен мъж е открито в Пловдив. Сигнал за открито тяло в апартамент на ул. „Преспа“ 8 е получен преди обяд в 06 Районно управление на МВР. По първоначални данни мъжът е употребявал наркотици и това най-вероятно е причината за смъртта му, съобщи говорителят на ОДМВР-Пловдив. При огледа няма данни за насилие. По случая е образувано досъдебно производство.", "date": "2018.09.07", "title": "Откриха тялото на мъж в апартамент в Пловдив"}
{"url": "https://www.24chasa.bg/novini/article/7043341", "text": "Над 10 млн. лева доход от получени субсидии през 2017 година не са декларирали 1456 регистрирани земеделски производители от област Добрич, стана ясно, след като НАП получи данни от държавен фонд „Земеделие“ за изплатените през миналата година субсидии – съобщават от офиса на приходната агенция в Добрич . В това число има и значителен брой земеделци, които са подали данъчни декларации, но в тях са посочили по-малък доход от получения. 789 добруджанци, регистрирани като земеделски стопани, и 13 фирми от областта не са декларирали доходите си за изминалата 2017 година, като общият размер на недекларираните доходи надхвърля 3 млн. лева. 7 123 620 лева по-малък доход от получени субсидии са декларирали 654 добруджански земеделци. Други 225 земеделски стопани са декларирали получените субсидии, но не са декларирали друг доход за изминалата година. Национална агенция за приходите започва информационна кампания към всички земеделски производители, които са допуснали неточности в данъчните си документи. Според закона, те имат право да подадат коригираща декларация за доходите до 1 октомври 2018 г. Освен с писма по електронната поща, гражданите ще бъдат уведомени и по телефона, допълват от приходната агенция. От офиса на приходната агенция в Добрич започва изпращане на съобщения по пощата на земеделските стопани, за които НАП не разполага с електронен адрес или телефонен номер. Ръководството на местния офис ще проведе срещи с кметовете на общини от областта, в които са открити най-много пропуски.", "date": "2018.09.07", "title": "Над 10 млн. лв доход от получени субсидии за 2017 г. не са декларирани от земеделци"}
{"url": "https://www.24chasa.bg/novini/article/7043347", "text": "След коалиционния съвет с „Обединени патриоти“ ще има повече яснота за министерските оставки. ПГ на ГЕРБ ще подкрепи внесените в парламента министерски оставки. Колко ще бъдат те и кои ще бъдат те ще бъде решено на коалиционния съвет. Това заяви пред журналисти в с. Драгиново председателят на ПГ на ГЕРБ и зам.-председател на партията Цветан Цветанов, съобщиха от пресцентъра на партията. „Правителството е стабилно. Имаме висок икономически растеж и 2,5 млрд. лв. повече приходи в републиканския бюджет. Ако се запази тенденцията за добра събираемост на приходите, очаквам бюджетът да достигне 120 млрд. лв., което ще даде възможност отново да увеличим минималното работно възнаграждение и да запълним други дефицитни сектори“, съобщи Цветанов. Председателят на ПГ на ГЕРБ благодари на кмета на Велинград д-р Костадин Коев и на неговата администрация за активната им работа, въз основа на която днес община Велинград е пример. „Днес община Велинград е финансово стабилна, инфраструктурата се развива, а това е гаранция за привличането на още повече туристи“, сподели задоволството си Цветанов. Той благодари и на жителите на община Велинград за силната им гражданска позиция, която не позволи реализирането на потенциалното инвестиционно намерение за разработването на мина за волфрам в общината. „Впоследствие бяха организирани много срещи, включително и с мое участие, като в крайна сметка успяхме да защитим интереса на велинградчани и бъдещето на туризма в региона“, подчерта председателят на ПГ на ГЕРБ.", "date": "2018.09.07", "title": "Цветанов: ГЕРБ ще подкрепи внесените в парламента министерски оставки"}
{"url": "https://www.24chasa.bg/novini/article/7043361", "text": "Учени откриха възможно най-отлежалото сирене в света - \"фета\" на 7 200 години, съхранила се в древни съдове, използвани от фермерите на неолита, пише в. \"Дейли мейл\", цитирана от БТА. По време на разкопки в Хърватия изследователите се натъкнаха на грънчарски изделия с остатъци от саламурено сирене по ритони и сита отпреди 7300 години. Производството на прясно мляко и сирене е свързано с разпространението на земеделието в Европа, което е започнало преди 9000 години. Но досега се считаше, че сиренето в Средиземноморието е възникнало в началото на бронзовата епоха, някъде преди 5000 години. Новото откритие връща назад във времето с 2000 години това производство. Учените са на мнение, че продукти, подобни на \"фета\", са помогнали на фермерите от неолита да снижат детската смъртност в своите общности. Укрепналите по този начин популации са можели да се разпрострат в северните и централните части на Европа. Разкопките са били проведени от екипа на Сара Макклюър от Пенсилванския университет в хърватските села Покровник и Данило Битни. Учените открили по древните съдове следи от мляко, сирене и месо. Сиренето било идентифицирано по остатъците от мастни киселини.", "date": "2018.09.07", "title": "Археолози откриха сирене \"фета\" на 7200 години"}
{"url": "https://www.24chasa.bg/novini/article/7043366", "text": "Близо 14 000 задържани на ГКПП \"Капитан Андреево\" контрабандни текстилни изделия, обувки, парфюми и празни картонени опаковки за тях с логото на световноизвестни марки бяха унищожени в Свиленград под контрола на митница Бургас, съобщиха от Агенция \"Митници\". Чрез механично нарязване са били унищожени 3330 чифта чорапи, 830 тениски, екипи, блузи, 559 чифта обувки, маратонки и чанти, 4750 картонени кутии и 1750 пластмасови капаци за тоалетна вода. Чрез натрошаване са били извадени от употреба 2750 парфюма и тоалетни води. Имитациите на световноизвестни марки са били задържани при проверки на пункта Капитан Андреево през 2016 и 2017 година. При случай от август 2017 год. при инспекция с рентгенова апаратура и последвал физически контрол митническите служители на пункта Капитан Андреево са открили в камион с българска регистрация унищожените днес 1148 парфюма и тоалетни води с лога на известни брандове. За полугодието под контрола на митница Бургас са проведени 6 процедури, при които са унищожени 63 665 текстилни изделия, 13 720 чифта обувки, маратонки, аксесоари и 12 208 парфюма. По-голяма част от фалшификатите са задържани от митническите служители на пункта Капитан Андреево през тази и миналата година, уточняват от митниците.", "date": "2018.09.07", "title": "Унищожиха близо 14 000 задържани на \"Капитан Андреево\" контрабандни стоки"}
{"url": "https://www.24chasa.bg/novini/article/7043376", "text": "Почина мъжът, пострадал при катастрофата край Монтана вчера. 51-годишният мъж е починал в реанимацията на болницата в Монтана, след катастрофата, станала на изхода на града за Лом в четвъртък. Пътният инццидент е станал на технологичния парк край града. По непотвърдена информация \"БМВ\" със софийска регистрация се е движело в посока Лом, когато от портала на технологичния парк на пътя му излязло \"Рено\". Водачът и спътничката му в \"БМВ\"-то не са пострадали, но са отведени в монтанската болница за преглед. ", "date": "2018.09.07", "title": "Почина мъжът, пострадал при катастрофата край Монтана"}
{"url": "https://www.24chasa.bg/novini/article/7043387", "text": "Недостигът на преподаватели по някои специалности се компенсира с пенсионери, с неправоспособни учители или в образованието влизат учители, които остават такива за година или даже за по-малко. Това е индикатор за проблем в политиката и то не само формален, а е тревожен феномен за деградация на отношението и респекта към образованието. Показателно е, че през 2018 г. ще се пенсионират над 4000 учители, а желанието на младите по възраст учители не се е променило спрямо миналата година и е рамките на 1 процент от общия брой на учителите. Това се казва в позиция за недостига на педагогически специалисти от Синдиката \"Образование\" към КТ \"Подкрепа\". В нея се отбелязва, че ако, като народ се примирим с усещането, че професията на учителя е лесна, достъпна и възможна с едногодишна преквалификация, това ще гарантира неизбежен упадък на образователната система. По повод на идеята бъдещите учители да се подготвят за професията по \"бърза писта\", само за няколко месеца, от синдиката коментират, че ще се гарантира още по-голям срив в образованието. Те заявяват, че е недопустимо подготовката на бъдещите педагогически специалисти, които имат мисията да превърнат детето в личност, да подготвят бъдещето на страната, да бъде в рамките на такъв кратък срок. \"Това навява спомени за ПУЦ, Рабфак и за други, разгромяващи образованието, практики от социализма. Несериозно е и е безотговорно даже да се предположи, че човек, изграждащ човеци, може само с кратък курс и с едногодишна квалификация да бъде пълноценен и да изпълни своята социална и професионална роля. Такава политика ще промени из основи представата и вековните традиции за тази важна и ценена в много държави професия, се посочва в позицията. От синдиката отбелязват в нея положителното усилие на правителството и на МОН, в лицето на министър Красимир Вълчев, за увеличение на учителските заплати, но посочват, че \"дори и при 2000 лева учителска заплата, това няма да доведе до привличане на най-добрите учители и да ги задържи в образователните институции, ако не се преодолеят косвените причини за отблъскване от професията\". Без промяна на комуникациите с родителите, с обществените институции, без помощта на правителството в борбата с глобалните проблеми, професията на учителя няма да се възроди, е мнението на синдиката. В позицията на Синдиката \"Образование\", с председател Юлиян Петров, се посочва, че не се приема за устойчива политиката за подготовка на учители - магистри, която кореспондира с по-къс срок от пет години или 300 кредита. Толерираме формирането на Национална програма за квалификация и рехабилитация на учителите, която би повишила интереса към професията, заявяват от синдиката.", "date": "2018.09.07", "title": "През 2018 г. ще се пенсионират над 4000 учители"}
{"url": "https://www.24chasa.bg/novini/article/7043378", "text": "През 2019-а година започва издаването на нови лични карти. Предстои да бъде стартирана обществената поръчка, предава  . Новите лични карти ще съдържат повече биометрични данни. С тях ще може да се пътува без виза в 169 страни. Новите документи ще са със срок от 10 години, обясни заместник вътрешният министър Милко Бернер. Новите лични карти няма да са задължителни за издаване през следващата година, а старите лични карти ще важат до крайния срок, уточняват от МВР. Освен тях, МВР ще издава и документи за хора, които са осъдени или срещу които се водят дела и имат забрана да напускат страната. С тях ще може да бъде осъществяван по-лесен контрол по границите.", "date": "2018.09.07", "title": "През 2019 година започва издаването на нови лични карти"}
{"url": "https://www.24chasa.bg/novini/article/7043380", "text": "Автомобили, които не са формално спрени от движение и могат да бъдат шофирани, трябва да имат застраховка \"Гражданска отговорност\". Правилото важи, дори ако собственикът на колата, който няма намерение да я шофира, я е паркирал в частен имот. Това реши Европейският съд в Люксембург по дело, заведено от Гаранционния фонд на Португалия срещу собственичка на катастрофирал автомобил,  Казусът е на жена на име Алина Антониа Жулиана, която заради здравословни проблеми не шофирала колата и я държала в двора на къщата си, без да мине процедурата за спиране на превозното средство от движение. През 2006 г. синът ѝ взел колата без нейно знание и разрешение и катастрофирал, убивайки себе си и двама други души. Гаранционният фонд на държавата изплаща компенсация в размер на 437 хил. евро на засегнатите лица, които после иска Жулиана да възстанови заради липсата на застраховка \"Гражданска отговорност\". Жената настоява, че не носи отговорност, и случаят стига до Люксембург. Според магистратите обаче, щом колата е регистрирана и може да бъде шофирана, тя трябва да има застраховка независимо от намеренията на собственика ѝ да не я използва.", "date": "2018.09.07", "title": "Неизползваните автомобили също трябва да имат \"Гражданска отговорност\", реши съд"}
{"url": "https://www.24chasa.bg/novini/article/7043398", "text": "Лек автомобил „Рено” с добричка регистрация, управляван от неправоспособния водач С.Ч. (51 г.) от град Добрич, губи контрол над МПС и се блъска в автобусна спирка в село Пчеларово на 6 септември, около 02,50 ч. – съобщават от Областната дирекция на МВР-Добрич. При инцидента са пострадали 6 малолетни деца от град Шабла, возещи се в превозното средство. Те са настанени в болницата в Добрич за лечение, без опасност за живота. По случая е образувано досъдебно производство.", "date": "2018.09.07", "title": "6 деца пострадаха при катастрофа в село Пчеларово"}
{"url": "https://www.24chasa.bg/novini/article/7043397", "text": "Ново протестно движение назрява в Париж. Групата, съставена от шестима души, се е нарекла \"Пиклите\". Те се обявиха срещу поставянето на четири писоара от нов тип на няколко места във френската столица, пише френското издание на сайта \"Слейт\". През март новите устройства, наречени уритротоари, бяха инсталирани, за да позволят на мъжете да се облекчават по-хигиенично на обществени места. Уритротоарите са съставени от резервоар с отвор, върху който има саксия с растения. В долната част има слама, върху която попада урината. Целта на устройството е да се произвежда компост и да се стимулира растежа на цветята, предава БТА. В края на август протестната група \"Пиклите\" нападна три от четирите уринатора и ги вандализира. На някои от тях бяха циментирани отворите за облекчаване. Освен това \"Пиклите\" залепиха на тях изцапани с червена боя дамски превръзки. Около уритротоарите те поставиха и протестни плакати, на които пишеше: \"Да не си куче, че да пикаеш на улицата\". Според протестната група уритротоарите от една страна насърчават ексхибиционизма и подстрекавали към сексуално насилие. \"Пиклите\" припомнят, че според френските закони сексуалният ексхибиционизъм се наказва с глоба до 15 000 евро и една година затвор. От друга страна уритротоарите илюстрират полова дискриминация, казват \"Пиклите\". Те са предназначени само за мъже, а за жените не е измислено сходно решение. Но жените заради месечния си цикъл имат нужда много по-често да посещават тоалетни отколкото мъжете, припомнят протестиращите. На трето място те казват, че уритротоарите просто са доста мръсни. Според местните власти уритротоарите отклонявали мъжете от вредния им навик да се облекчават където им падне на улицата.", "date": "2018.09.07", "title": "Ново протестно движение - \"Пиклите\" - назрява в Париж, не иска писоари по улиците"}
{"url": "https://www.24chasa.bg/novini/article/7043411", "text": "Германското правителство възнамерява да депортира още една група афганистански бежанци с отказано право на убежище следващата седмица, съобщиха днес активисти в Германия и източници в Афганистан, цитирани от ДПА. Планирано е самолетът да излети от Мюнхен във вторник вечерта и да пристигне в Кабул рано сутринта в сряда. Това ще бъде 16-и такъв полет от декември 2016 г., когато започнаха депортациите. Повече от 350 афганистанци мъже са депортирани от Германия в Афганистан оттогава. През юли един от изгонените от Германия бежанци се самоуби след връщането си в Афганистан. Той беше прекарал осем години в Германия преди принудителното си завръщане, припомня агенцията, предаде БТА.  Депортациите се предприемат въпреки влошаващото се положение със сигурността в Афганистан. Онзи ден двоен атентат в Кабул отне живота на най-малко 26 и рани 90 души. Групировката \"Ислямска държава\" пое отговорност за нападението.", "date": "2018.09.07", "title": "Германия ще депортира още афганистанци с отказано право на убежище"}
{"url": "https://www.24chasa.bg/novini/article/7043406", "text": "Полицията в Пловдив откри шофьора на джипа,   Историята стана известна, след като синът на съпрузите я публикува в социалните мрежи с молба да бъде издирен водачът. Във въпросния ден линейка е транспортирала баща му от Велинград към пловдивска болница. Човекът бил с инсулт и по тази причина реанимобилът карал бавно. Съпругата на пациента я следвала с ниска скорост. Явно изнервен от това, шофьорът на джипа я засякъл жената и застанал между нейния автомобил и линейката. С маневри жената успяла да заеме предишното си място. Тогава непознатият й препречил пътя, излязъл от колата си и се насочил към нея. Наврял се през прозореца на автомобила й и й забил юмрук в лицето. Свидетел на грозната сцена станал болният й съпруг, който отворил вратите на линейката и се опитал да защити жена си. Разбеснелият се водач на джипа нападнал и него. От силния шок мъжът припаднал. \"По случая е образувана проверка в Трето РУП в Пловдив. Докладвано е и в прокуратурата\", обясниха от полицията, но отказаха подробности, тъй като разследването не е приключило. ", "date": "2018.09.07", "title": "Откриха шофьора на джипа, нападнал мъж с инсулт и жена му"}
{"url": "https://www.24chasa.bg/novini/article/7043431", "text": "Десетилетия наред консервативният Християнсоциален съюз (ХСС) управлява провинция Бавария - известна с (луксозните коли) Бе Ем Ве, с бирените фестивали и с мюнхенския футболен клуб \"Байерн\" - така, както намери за добре, игнорирайки присъщите особености на германската национална политика. Това може да се промени следващия месец, когато предстоят избори, които може да съборят партията по начин, който да има тежки последствия за правителството на канцлерката Ангела Меркел в Берлин, в което ХСС е важен съюзник. Бедната някога Бавария отбеляза забележителна следвоенна икономическа модернизация при управлението на ХСС, запазвайки в същото време регионалната си идентичност, по формулата \"лаптопи и ледерхозен\" (традиционните баварски къси кожени панталони ), която позволи на тази регионална партия да спечели уникална роля като мощна консервативна сила в националната политика. Сега обаче тази изключителност е под заплаха. На изборите в провинцията, насрочени за 14 октомври, ХСС вероятно ще изгуби абсолютното си мнозинство, с което управляваше Бавария през почти целия следвоенен период и което позволяваше на партията да удря тежко по масата като партньор на поредица от германски правителства. Главната причина за електоралния й спад е възходът на антиимигрантската \"Алтернатива за Германия\" (АзГ), която разцепва електората и заплашва баварската изключителност, с която десетилетия наред ХСС неизменно се асоциираше. Реагирайки, лидерите на ХСС се опитват да съживят чувството, че тяхната партия въплъщава същността на Бавария: ясна идентичност, подкрепена от икономически успех, довел до най-ниската безработица (2,9 на сто) от всички германски провинции. \"Германия преуспява заради нас, баварците!\", провикна се в понеделник провинциалният премиер, 51-годишният Маркус Зьодер, пред препълнен бирен палатков павилион в Абенсберг - безгрижно градче северно от Мюнхен, което излиза от летаргията си веднъж годишно за традиционния фестивал \"Гиламос\", датиращ от около 1313 г. Дърпайки всички възможни струни на регионалната идентичност, Зьодер пристигна там облечен в традиционен баварски елек под звуците на духов оркестър, свирещ \"Баварския марш\", популярна песен от 19 век, смятана за неофициален химн на Бавария. \"Нуждаем се от политическа котва, от политически компас. А в Бавария това е ХСС - кой друг?\", каза той пред 4000 празнуващи в павилиона. \"Светът се променя, но Бавария си остава Бавария благодарение на ХСС\", продължи той под бурните аплодисменти. Извън бирената палатка обаче, това послание не резонира така добре. Подкрепата за ХСС е спаднала до 36 процента вместо онези 47,7 на сто, които тя регистрира на последните баварски избори през 2013 г. Един толкова нисък резултат идния месец би белязал драматичен срив от върховото постижение на ХСС по времето на Франц-Йозеф Щраус, който изведе партията до победа през 1974 г. с 62,1 процента подкрепа. Доста по-скоро - през 2003 г., тя все още се радваше на подкрепа от 60,7 на сто. \"Само защото сме толкова силни в Бавария, ние можем да действаме с необходимата увереност на федерално равнище\", каза депутатът от ХСС Михаел Фрийзер. \"Баварецът е различен, той се самоопределя чрез своята независимост,\" допълни той. Подобно високомерие накара Бавария да предпочете да не подписва договора, с който бе основана Федерална Република Германия през 1949 г., смятайки, че той не дава достатъчно пълномощия на провинциите. Въпреки това тя реши да се присъедини към републиката. В по-близко време икономическата мощ на Бавария позволяваше на ХСС да упражнява влияние, несъответстващо на \"размера\" й в съюзния тандем с Християндемократическия съюз (ХДС) на Меркел, който не издига собствени кандидатури в Бавария. Въпреки падащите рейтинги на ХСС обаче Меркел подкрепи издигнатата от ХСС кандидатура на Манфред Вебер за наследник на Жан-Клод Юнкер като председател на Европейската комисия. Но съпартийците на канцлерката от ХДС изпитват силно разочарование от враждебно настроеното според тях и разцепено ръководство на ХСС, което при това не изглежда обезпокоено от падащата си подкрепа в Бавария. Ръководни фигури в ХДС се опасяват, че един слаб изборен резултат на ХСС може да засили търканията с южногерманския им съюзник. Това лято лидерите на ХСС доведоха съюза си с ХДС до ръба на разрива с искането си за по-твърда линия по въпроса за имиграцията - завой надясно в отговор на възхода на АзГ - преди смяна на курса и опит за връщане на позициите в политическия център. Зьодер отправи центристкото си послание в Абенсберг, като обвини АзГ, че се е наредила \"рамо до рамо\" с крайнодесните хулигани в Кемниц - източногерманския град, където се стигна до прераснали в насилие улични протести след ареста на двама мигранти за убийство с нож на германец. Това политическо измятане разделя традиционната електорална база на ХСС. Някои по-умерени елементи, недоволни от партийния завой надясно по проблемите на имиграцията, търсят убежище при екологичните Зелени, които вече събират подкрепа от 15 процента. Хардлайнерите пък се ориентират към АзГ, която в момента събира подкрепа от около 14 на сто в анкетите. В Абенсберг 61-годишният активист на АзГ Михаел Рутковски каза, че много избиратели се безпокоят за бъдещето на своите деца, въпреки че Бавария сега просперира. Провинцията е дом на многонационални компании като Сименс, БМВ, Ауди, Адидас и Алианц, както и домакин на високотехнологични стартъп фирми. Решението на Меркел през 2015 г. да отвори границите на Германия за 1 млн. бежанци беше \"безотговорно\", каза Рутковски, като добави: \"Хората вече не се чувстват в безопасност и не вярват на старите политици.\" Хардлайнерският курс на лидерите на ХСС по имиграцията е мотивиран от мантрата от времето на Щраус, че ХСС не трябва да допуска надясно от себе си друга демократична, легитимна партия. При Щраус, който бе начело на ХСС от 1961 до 1988 г., партията набираше силна подкрепа от широк политически спектър и разви чувство за регионална независимост, произтичащо от историята на Бавария като (самостоятелно) кралство. \"Това, което става сега е, че ХСС разделя Бавария\", каза Манфред Гюлнер - шеф на социологическата агенция \"Форса\". Доста грубият подход на ХСС спрямо Меркел относно имиграцията само засили АзГ и отблъсна доста избиратели от ХСС, добави той. Нареждането на Зьодер към всички правителствени сгради (в провинцията) да сложат на видно място християнски кръстове също не привлече обратно консервативен електорат. Според неотдавнашно проучване на \"Форза\" в Бавария, отбеляза Гюлнер, една трета от избирателите казаха, че биха гласували по-скоро за ХДС, отколкото за ХСС, ако имат тази възможност. Тиражният вестник \"Билд\" изтъква, че един \"анти-ХСС съюз\" може да застраши партията. \"Фактът, че може изобщо да се помисли за такава възможност, е катастрофа за ХСС\", каза Гюлнер. Това няма да бъде нещо ново за ХСС. През 1954 г. ХСС загуби от коалиция, ръководена от левоцентристката Социалдемократическа партия (ГСДП), но се върна на власт през 1957 г. През 2008 г. ХСС загуби абсолютното си мнозинство, но си го върна през 2013 г. Не всичко ще бъде загубено след изборите през октомври, твърди Матиас Дилинг, експерт по християндемократическите партии в университета в Оксфорд. -По думите му ХСС е минал през много трудни времена в историята си. За всяко \"възкръсване\" от ключово значение е била добре организираната партийна структура по низините. В Абенсберг местният ХСС шеф, 63-годишният Мартин Ноймайер се обръща към избирателите с девиза \"Ние ви слушаме\". \"ХСС трябва да се бори. Няма нито минута, нито ден за губене\", казва той.", "date": "2018.09.07", "title": "Баварските съюзници на Меркел вече не могат да се хвалят, че провинцията им е нещо изключително"}
{"url": "https://www.24chasa.bg/novini/article/7043112", "text": "54-годишен извършител на кражба на пари от товарен автомобил, задържаха служители на РУ В.Търново и ОДМВР Русе, при съместни действия по разследването. Кражбата е извършена на 30 август на обяд в село Ресен, като от товарния автомобил е открадната сумата от 2350 лева, мобилен телефон и документи. Съвместните действия на служителите на МВР са установили, че извършител е 54-годишния И.И., специализиран криминален контингент по линия „кражба на вещи от мпс“, с 27 броя криминалистически и съдебни регистрации. Извършителят е задържан за срок до 72 часа, внесено е искане в Великотърновския Районен съд за налагане на мярка за неотклоение „ Задържане под стража“.", "date": "2018.09.07", "title": "Полицаи от Велико Търново и Русе хванаха\nавтокрадец с 27 крими и съдебни регистрации"}
{"url": "https://www.24chasa.bg/novini/article/7043116", "text": "Лекари се борят за живота на известния български цигулар и зам. председател на Съюза на българските музикални и танцови дейци Николай Куманов в болницата в Пазарджик, съобщи за \"24 часа\" директорът на здравното заведение д-р Васил Вълчев. Куманов е един от пострадалите при тежката катастрофа на магистрала \" Тракия\" станала на 1 септември. Тогава изтласкана от турски ТИР колата на музиканта се нанизва на разделителната мантинела между двете платна. Металната релса пробива гръдния кош на цигуларя и поразява тежко важни вътрешни органи и гръбнака на цигуларя, вследствие на което той губи и много кръв. Налага се пожарникари да разрежат колата, за да извадят пострадалите. \" Състоянието на пострадалия е изключително тежко и все още не може да се каже, че опасността е отминала. Имаме нужда от кръв за кръвопреливане, с всичко останало се справяме. Надяваме се на добър изход, въпреки че след стабилизирането ще предстоят операции.\", обясни д-р Вълчев.", "date": "2018.09.07", "title": "Известен български цигулар е с опасност за живота след катастрофа, нуждае се от кръв"}
{"url": "https://www.24chasa.bg/novini/article/7043148", "text": "Подсъдимата за подкуп кметица на столичния район \"Младост\" Десислава Иванчева е отказала да получи обвинителния акт по делото срещу нея в срок, заради което днес процесът претърпя фалстарт. Това стана ясно в спецсъда на първото т.нар. разпоредително заседание.  Иванчева е подсъдима заедно със заместничката си Биляна Петрова и бившия кмет на \"Младост\" Петко Дюлгеров. Според прокуратурата те са взели 70 000 евро рушвет от предприема Александър Ваклин, за да му придвижат преписка в общината.  Съдия Иво Хинов каза, че на 31 август Иванчева е отказала да получи обвинителния акт, а по закон той трябва да е при нея 7 дни преди първото заседание. След разговори с адвокати кметицата приела обвинителния акт на 5 септември, т.е. 2 дни преди днешното заседание. За да не наруши правата на подсъдимата, съдия Хинов отложи делото за 13 септември.  В съда присъства и Александър Ваклин, който е основен свидетел по делото. Очаква се неговия подробен разпит за искането и даването на подкуп на тримата да се състои в следващите заседания. Преди това, ако пожелае, той може да бъде конституиран по делото като пострадал. ", "date": "2018.09.07", "title": "Иванчева спъна старта на делото си, отказала обвинителен акт"}
{"url": "https://www.24chasa.bg/novini/article/7043153", "text": "Тонислав Попов е новият Главен финансов директор, Член на борда на директорите и Изпълнителен директор на bTV Media Group от 1 октомври 2018 г. Той ще поеме функциите и отговорностите на Давид Щепан, който ще се впусне в нови предизвикателства след повече от две години в компанията. Тонислав Попов има богат опит в областта на финансите и висшия мениджмънт, придобит на различни регионални и глобални позиции в някои от най-големите световни компании. Преди да се присъедини към bTV Media Group той е Глобален финансов директор за експортните операции на подразделението Consumer Healthcarе в GSK, базиран в Обединеното кралство, където заема различни позиции в сферата на финансовия мениджмънт на глобално и мултинационално ниво в продължение на почти 8 години. Преди това Попов работи в Unilever Централна Южна Европа, където трупа опит на няколко регионални позиции, с които се издига в компанията в рамките на повече от 7 години. Професионалната му кариера започва в Intrama-Suedpack, България. Тонислав Попов е учил „Финансов мениджмънт“ в Университета в Делауеър, САЩ, и е завършил програмата за стратегически решения и управление на риска в университета на Станфорд. Той има и магистърски степени по „Търговски бизнес“ и „Международни икономически отношения“ от стопанска академия „Димитър Ценов“. “Много съм щастлив да приветствам Тонислав Попов в екипа. Убеден съм, че неговите знания, експертиза и опит, придобити и успешно приложени в силно конкурентна международна бизнес среда, ще дадат голямо предимство на bTV Media Group и ще допринесат за увеличаването на нашите постижения. Много съм благодарен на Давид Щепан за неговата всеотдайност, професионализъм и изключителния му принос към компанията в последните години за затвърждаване на водещата ни позиция на пазара. Да работим с него беше привилегия за нашия екип и му пожелавам много успехи в бъдеще”, коментира Флориан Скала, Главен изпълнителен директор на bTV Media Group.", "date": "2018.09.07", "title": "bTV Media Group назначава Тонислав Попов за Главен финансов директор"}
{"url": "https://www.24chasa.bg/novini/article/7043149", "text": "50 000 регистрирани земеделски производители от страната са получили субсидии в общ размер 120 млн. лв. през 2017 г., но не са подали данъчни декларации и не са платили данъци върху тях. Това стана ясно след като НАП получи данни от Държавен фонд „Земеделие“ за изплатените през миналата година субсидии. Има и значителен брой земеделци, които са подали данъчни декларации, но в тях са посочили доход, по-малък от получения. Най-голям брой отклонения са засечени в Кърджали, Хасково и Благоевград, сочи анализът на данъчните. НАП Велико Търново е установила, че в област Велико Търново неподалите годишна данъчна декларация земеделци са 382, като спрямо данните на ДФ „Земеделие“ има и отклонения в сумите, посочени в декларацията. Размерът на недекларирания доход на земеделци в областта е почти 1,328 млн. лева, съобщиха от приходната администрация. През тази седмица приходната агенция започва информационна кампания към всички земеделски производители, допуснали неточности в данъчните си документи. Според закона те имат право да подадат коригираща декларация за доходите до 1 октомври 2018 г. Освен с писма по електронната поща, гражданите ще бъдат уведомени и по телефона, допълват от приходната агенция. Предстоят срещи с кметовете на общини, в които са открити най-много пропуски, офисите на НАП също имат готовност да дадат информация. Заедно с уведомленията за корекции, земеделците ще получат и специална брошура, която подробно обяснява данъчните и осигурителните им ангажименти към бюджета. НАП обменя данни с много институции и в резултат от това разполага с информация за доходи, които подлежат на облагане. В момента приходната агенция изпълнява програма за подобряване данъчната дисциплина на земеделските производители.", "date": "2018.09.07", "title": "382 земеделци не декларирали над 1.3 милиона лв. субсидии пред НАП Велико Търново"}
{"url": "https://www.24chasa.bg/novini/article/7043151", "text": " Ремонтните работи са в отсечката от водостока, преди пътния инцидент, до моста над река Лесковдолска. Това съобщиха от пресцентъра на Агенция \"Пътна инфраструктура\". Подменя се износващият асфалтов пласт, тъй като направените анализи показват, че основният асфалтов пласт - биндер, е изпълнен съгласно изискванията и вложените в него материали отговарят на утвърдените технически норми. Материалите и рецептурата, които сега се използват в полагания асфалт са одобрени от Института по пътища и мостове. Коефициентът на полируемост е по-висока от одобрените от инженера на проекта при основния ремонт на участъка. След като днес бъде положен асфалтът утре отсечката ще бъде маркирана с шумяща маркировка с цел повишаване безопасността на движение. Движението в участъка от второкласния път e спряно, а обходните маршрути за леките автомобили са по път II-81 София - Монтана и след това път III-164 Своге - Искрец - Бучин проход. Път II-81 - проход „Петрохан“, на територията на Софийска област, също е в ремонт и в този участък шофьорите трябва да карат с по-ниска скорост и да спазват стриктно пътната сигнализация. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле се отклоняват при Ребърково в посока Ботевград. Леките автомобили и локалният трафик, пътуващ от София към Своге, могат да преминават по път II-16 в двете посоки до отклонението за село Редина. През следващате седмица ще бъде направен одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. Според Правилника за прилагане на Закона за пътищата - чл. 48, т. 1, „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на селата и селищните образувания. Изнесените констатации за пътя Своге - София от организацията Институт по пътна безопасност не са направени от лицензирани одитори по пътна безопасност, а на отделни личности, обявяващи се за експерти.", "date": "2018.09.07", "title": "Преасфалтират опасната отсечка край Своге"}
{"url": "https://www.24chasa.bg/novini/article/7043157", "text": "Генералният директор на британската авиокомпания \"Бритиш еъруейз\" (British Airways) Алекс Круз обеща днес компанията да плати компенсации на к , предадоха Франс прес и Асошиейтед прес. Круз подчерта, че сайтът на авиопревозвача е бил обект на \"технически съвършена\" и \"зложелателна\" атака, предава БТА. \"Бритиш еъруейз\" снощи съобщи, че сайтът й и мобилното й приложение са били обект на онлайн кражба на лични и финансови данни на 380 000 клиенти, които са правили онлайн резервации в разгара на ваканционните пътувания от 21 август до 5 септември. Пробойната в компютърната система вече е отстранена. Според Круз откраднатата информация е достатъчна, за да могат престъпниците да използват данни от кредитни карти за незаконни цели. Той уточни, че полицията е започнала разследване. Акциите на компанията майка на \"Бритиш еъруейз\" - Ай Ей Джи (IAG) - поевтиняха с 2,76 процента днес до 662,40 пенса половин час след откриването на Лондонската фондова борса, отбелязва АФП.", "date": "2018.09.07", "title": "\"Бритиш еъруейз\" плаща компенсации на засегнатите от кражба на банкови данни след хакерска атака"}
{"url": "https://www.24chasa.bg/novini/article/7043168", "text": "Полицията в Пловдив проверява случай, при който шофьор на джип е набил двама съпрузи след серия от засичания на пътя, предаде  Случаят е от 5 септември и според очевидци агресивният шофьор първо ударил жената, а след това и мъжа, който бил превозван в линейка с диагноза инсулт. Инцидентът беше огласен в социалната мрежа Фейсбук с призив да бъде открит шофьорът на джипа. Синът на пострадалите мъж и жена разказва, че на 5 септември 2018 г. линейка е взела баща му, който бил транспортиран от Велинград до Пловдив след изкаран преди дни инсулт. Майката на момчето се качила на семейния автомобил и следвала медиците, които разпоредили двете коли да се движат бавно и внимателно. В Пловдив на кръстовището на Захарна фабрика джип BMW се вредил между линейката и семейния автомобил. Съпругата на болния мъж опитала да се предреди пред джипа, което ядосало шофьора му. Той я засякъл, след което излязъл от автомобила и нанесъл на жената удар с юмрук. Свидетел на случката става и болният мъж, който вижда всичко през прозореца на линейката. Въпреки слабото си физическо състояние, той успява да отвори вратата на линейката като се опитва да защити съпругата си. В резултат шофьорът на BMW-то напада и него, твърди се в публикацията във фейсбук. От шока болният мъж припаднал, а биячът напуснал мястото на инцидента.", "date": "2018.09.07", "title": "Шофьор на джип нападнал жена и болния й съпруг и избягал"}
{"url": "https://www.24chasa.bg/novini/article/7043170", "text": "Автомобил пропадна в дупка, образувана след ВиК авария в столичния квартал „Овча купел“. Аварията е станала пред блок 412, в „Овча купел 1“. Колата е паднала в изкопа, пълен с вода, рано сутринта. Собственикът на колата е искал да тръгне с нея на работа, но автомобилът започнал да пропада. Той успял да излезе от колата и така не пропаднал с нея. На място е изпратена аварийна група на „Софийска вода\",  Жителите на блока планират протести, защото мястото е опасно и няма достъп за линейки. В началото на годината две жени пострадаха при подобен инцидент в квартала, след като колата им пропадна в изкоп за метрото.", "date": "2018.09.07", "title": "Кола пропадна в изкоп в „Овча купел“"}
{"url": "https://www.24chasa.bg/novini/article/7043177", "text": "Разговорите с Иванчева протичаха горе-долу, както когато ви спре лош катаджия, гледа ви многозначително и ви казва: \"Ще пишем ли?\". Това разказа основният свидетел по делото за подкуп срещу кметицата на столичния район \"Младост\" Десислава Иванчева Александър Ваклин за срещите помежду им. Според обвинението той е човекът, когото кметицата е рекетирала да й даде подкуп.  Ваклин обясни, че Иванчева е пресмятала каква печалба има компанията му \"Ваклин груп\" от всички обекти, които притежава, и от такива, които предстои да купи. \"Тя знаеше точната сметка на бизнеса ми и казваше, че не сме дали, за да получим\", обясни Ваклин. Той посочи още, че за първи път му искат подкуп и дори не би си позволил да даде и 200 лева на катаджия. \"Дадох парите на Петко Дюлгеров половин час преди акцията срещу него, Иванчева и Биляна Петрова. Когато бяхме заедно, Иванчева звънна на Дюлгеров по вайбър и се уговориха да се видят\", разказа бизнесменът.  Той обясни, че това, което е трябвало да свърши общината в \"Младост\" за него, е да се съобщи заповедта на главния архитект на София, с която се разрешава на \"Ваклин груп\" да строи. Това е куриерска услуга на общината, каза Ваклин. И добави: \"Жалихме се в съда, в Столичния общински съвет, на главния архитект на София, дори общинските съветници се скараха на Иванчева, но това нямаше резултат\".", "date": "2018.09.07", "title": "Ваклин: Разговорите с Иванчева бяха като с лош катаджия"}
{"url": "https://www.24chasa.bg/novini/article/7043207", "text": "Шаип Камбери, кмет на сръбската община Буяновац, ще започне да осъществява старата си мечта, ако Сърбия постигне споразумение да замени част от своята територия със съседно Косово. Споразумението би направило града на Камбери и други две сръбски общини /Медведжа и Прешево/ част от Косово, нещо, за което етническите албанци, доминиращи в региона, гласуваха още през 1992 г., предаде БТА.  Всички албанци си мечтаеха, че това ще се случи един ден, заяви Камбери. Никога не е било толкова близко, каза той. В замяна Сърбия ще получи част от Северно Косово, населено предимно със сърби. Лидерите на двете страни ще се срещнат днес в Брюксел и се очаква да обсъдят предложената размяна за пръв път официално. Идеята бе подета първоначално от сръбски представители, сред които министърът на отбраната и външния министър. Президентът на Косово Хашим Тачи по-късно я възприе и каза, че ще я обсъди със сръбския президент Александър Вучич в Брюксел. Предложението раздели Европейския съюз. Домакин на срещата днес ще бъде Федерика Могерини, ръководителка на външната дипломация на ЕС, която не отхвърли идеята. Но германски официални представители заявиха, че тя ще отвори стари рани в региона, който все още носи белезите на етническите конфликти през деветдесетте години. В балканския регион привържениците на идеята казват, че размяната ще помогне да бъдат решени конфликтите между двете страни почти 20 години след като бомбардировките на НАТО помогнаха да бъде сложен край на сръбската война срещу бунтовниците в Косово, което тогава бе част от нейната територия. Противниците обаче твърдят, че това ще узакони причината за сраженията на Балканите през деветдесетте години - така нареченото етническо прочистване, прогонването на общности, които не принадлежат към главната етническа група в региона, където те живеят. Разбира се, ние ще разгледаме това подобаващо, заяви служител на ЕС, който пожела да не бъде назоваван. Не искаме да одобряваме нещо, което би могло да се окаже нефункционално или да посее семена на нови конфликти в бъдеще. Но няма да го отхвърлим, ако двете страни стоят твърдо зад споразумението, каза той. Вучич трябва да посети Косово този уикенд, за да обясни последствията от потенциално споразумение на сърбите, които живеят там. Важно е да се използва този импулс, за да се постигне споразумение, заяви Хашим Тачи на пресконференция в сряда. Сърбия загуби контрол над Косово през 1999 г. след кампания на НАТО да спре убийствата на етнически албанци в двугодишната война срещу бунтовниците. Десет години след като обяви независимост, Косово е признато от повече от 100 страни, включително 22 членки на ЕС, макар Сърбия да продължава да твърди, че то е част от нейната държава. Двете страни през 2013 г. се ангажираха с диалог с посредничеството на ЕС, за да решат всички оставащи проблеми, но оттогава не е постигнат голям напредък. Споразумението между двете страни е насочено към взаимно признаване. То евентуално ще доведе до членството на Косово в ООН, стъпка, на която в момента налага вето историческият съюзник на Сърбия Русия. Едно споразумение обаче също така ще циментира \"етническото прочистване\", казва отец Сава Янич от манастира Високи Дечани в Косово, който датира от 14 век. Едно прибързано решение ще отвори серия нови проблеми по същия начин, по който прибързани решения през деветдесетте години допринесоха за отварянето на кутията на Пандора, пълна с кървави националистически конфликти, заяви той пред Ройтерс в имейл. Това няма да стабилизира Балканите, това само ще отвори нови рани, написа той. Група активисти, наричащи се Граждани и приятели на Балканите срещу размяна на територии, написаха отворено писмо, в което предупреждават за възможните ефекти на споразумението. Ние умоляваме ЕС, неговите членки, САЩ да преосмислят позицията си за такова връщане към етнификация на политики и граници, се казва в писмото. Флориан Бибер, един от подписалите писмото и балкански експерт в университета в Грац, Австрия, заяви, че подобно споразумение може да мотивира босненските сръбски националисти да поискат техният регион да се отдели от останалата част на Босна и Херцеговина. Сърбите са само четири процента от населението на Косово от 1,8 милиона души. Повечето от тях живеят северно от река Ибър в района, граничещ със Сърбия, който ще се присъедини към Белград. Хиляди обаче ще останат в южно Косово, на територията, която ще бъде контролирана от Прищина. Всичко, което разрешава спора за статута между Косово и Сърбия, е добро нещо, заяви Марко Прелец от Централноевропейския университет в Будапеща. Това може да намали напрежението, като покаже, че е възможно двама политически лидери, които в миналото са били на противоположни позиции, да постигнат известно общо становище, каза Прелец.", "date": "2018.09.07", "title": "Косово и Сърбия обмислят размяна на земя - идея, разделяща Балканите"}
{"url": "https://www.24chasa.bg/novini/article/7043213", "text": "Завързана на панделка жълта найлонова лента се превърна в най-голямото оръжие на каталунските сепаратисти в борбата им с онези, които искат да защитят целостта на Испания. Всяка вечер малки групи каталунски сепаратисти се събират, за да връзват жълтите панделки върху пейки, улични стълбове и кофи за боклук, или да рисуват техни изображения върху тротоарите в Барселона и стотици съседни градове и села. За активистката Силвия Пла и нейните съмишленици жълтата панделка е символ на протест срещу задържането на деветима видни сепаратистки лидери, които очакват съдебен процес по обвинения, включително за бунт, заради ролята им в незаконен референдум и неуспешно обявяване на независимост миналата година, информира БТА. Борбата за освобождаване от затвора на лидерите, много от които бяха членове на предишното каталунско правителство, стана водеща кауза за сепаратистите, след като техният опит за отцепване се провали, тъй като не получи международна подкрепа. Пла, 56-годишна илюстраторка на детски книги, която живее в град Кардедеу, каза пред Асошиейтед прес, че връзва панделките, за да покаже, че \"ние никога няма да приемем\" сепаратистките лидери да останат зад решетките. Но окичените с жълти найлонови ленти градски площади, мостове и улици породиха контрадвижение, произлизащо от другата половина от 7,5 милиона жители на Каталуня - онези, които искат да запазят вековните връзки с останалата част от Испания. Жозе Касадо е говорител за неформалната мрежа на самообявилите се \"почистващи бригади\". Те са доброволци, които се събират няколко пъти месечно, за да изчистят кварталите си и да премахнат колкото се може повече жълти ленти от обществени места. Те използват макетни ножове и градинарски ножици, за да срежат лентите, но имат правило да не докосват просепаратистките знамена и плакати, които висят от балконите на частни домове. \"Това, което те наричат използване на обществено пространство в името на \"политическите затворници\", за нас е точно обратното\", каза пред Асошиейтед прес 38-годишният треньор по бокс Касадо от крайбрежния град Матаро и допълни: \"Тези хора навредиха на Каталуня и се опитаха да извършат преврат. Те подкрепят хора, които накараха членове на семейства да враждуват помежду си\". \"Чистачите\" вършат работата си през нощта, облечени в бял защитен костюм, покриващ цялото тяло, закривайки лицата си със санитарни маски и защитни очила - отчасти, за да скрият самоличността си, и отчасти, за да внушат послание. \"В момента, в който (сепаратистките активисти) разберат кой си, бележат вратата на дома ти, заливат колата ти с боя и разпространяват личната ти информация в социалните медии\", твърди Касадо. Разделени от идеологията, двете страни обаче си приличат. И двете групи възникнаха през последната година на местно ниво, стимулирани от социалните мрежи и мобилните телефонни услуги. Те също така споделят дълбоко усещане за обида - сепаратистите се чувстват репресирани от централното правителство и съдилища, а юнионистите се чувстват демонизирани от регионалните каталунски власти. Почистващите бригади твърдят, че запълват празнина, оставена от каталунските власти, които са позволили на привържениците на отцепването да превърнат общото пространство в трибуна на идеите си. Като мнозина от сепаратистите регионалният каталунски премиер Ким Тора винаги носи жълта панделка, в неговия случай закачена на ревера на тъмния костюм. Големи жълти панделки са окачени по фасадите на сградите на каталунското правителство и на кметството на Барселона, които се намират една срещу друга в центъра на регионалната столица, а общинските служби за почиставне на улиците често не премахват лентите от обществените имоти. \"Не би трябвало ние да вършим тази работа, защото това е задължение на други\", каза Касадо и добави: \"Човек губи часове от съня си, от времето със своето семейство. Не е честно. Едната страна е фаворизирана\". Засега случайните срещи между противниците се свеждат най-много до разгорещени спорове и размяна на устни обиди. Но трима души бяха ранени в сблъсък през май в крайбрежния град Канет де Мар, когато групата на Касадо се опитала да премахне няколко жълти кръстове, които просепаратистки активисти забили на плажа. И двете страни обвиниха другата за спречкването. Миналия месец жена подаде жалба в полицията, твърдейки, че е била ударена от мъж, разгневен от това, че е премахвала жълти ленти в Барселона. В открито писмо, публикувано във в.\"Периодико\" миналия месец Тора нарече групите, свалящи лентите, \"агресивни фашисти\" и каза, че регионалната каталунска полиция трябва да \"попречи на тези маскирани, агресивни и нетолерантни индивиди да вярват, че могат да действат безнаказано\". Позовавайки се на тези изказвания на Тора и други доказателства, испанската държавна прокуратура започна разследване за предполагаемото идентифициране от каталунската полиция на лицата, които са сваляли ленти. По думите на главния прокурор Хосе Мария Сегара, според нейните колеги и поставянето, и свалянето на панделките е защитено от правото на свобода на изразяване. Очаква се това тлеещо напрежение да се разпали още повече. Водещи десноцентристки политици наскоро се включиха в отстраняването на лентите, обвинявайки испанското социалистическо правителство в мекушавост спрямо сепаратистите. Тора, който, преди да стане депутат, публикуваше злъчни антииспански коментари, определяни от критиците му като ксенофобски, призова сепаратистите да се активизират през идващите седмици, за да отбележат годишнината от неуспешния опит за отцепване миналия октомври и да се подготвят за вероятните масови протести, когато задържаните в затвора лидери бъдат изправени пред съда. Междувременно испанският премиер Педро Санчес, който наследи кризата с Каталуня от консервативния си предшественик, се опитва да успокои напрежението, като се срещне с Тора през октомври, след първоначалната им среща през юли. \"Знаем, че тази есен ще бъде гореща\", каза Пла и допълни: \"Съдебните процеси ще накарат хората отново да излязат на улицата и да продължат борбата\".", "date": "2018.09.07", "title": "Нарастващо напрежение в Каталуня заради сепаратистките жълти панделки"}
{"url": "https://www.24chasa.bg/novini/article/7043214", "text": "Знаменитости като Арнолд Шварценегер, Сали Фийлд, Доли Партън и Лари Кинг отдадоха почит на актьора Бърт Рейнолдс, който почина на 82 години, съобщи Асошиейтед прес. \"Има времена в живота ти, които са толкова незабравими, те никога не избледняват. Остават живи дори 40 години по-късно - каза актрисата Сали Фийлд, бивша приятелка на Бърт Рейнолдс. - Моите години с Бърт никога не напускат съзнанието ми. Той ще остане в паметта ми и сърцето ми, докато съм жива. Почивай, Бъди.\", предава БТА. \"Бърт Рейнолдс е един от моите герои. Той беше пионер. Показа как от спортист се става един от най-високоплатените актьори и винаги ме е вдъхновявал. Имаше и страхотно чувство за хумор . . . В мислите си съм със семейството му\", написа Арнолд Шварценегер в Туитър. \"Колко тъжна съм днес заедно с милионите фенове на Бърт по света, скърбейки за един от любимите ни актьори. Знам, че винаги ще помним смеха му, закачливия блясък в очите му, странното му чувство за хумор. Ти винаги ще си любимият ми шериф, почивай в мир мой приятелю Бъди. Винаги ще те обичам\" - написа Доли Партън в социалните мрежи и публикува снимка от филма \"Най-хубавият малък публичен дом в Тексас\", в който тя и Бърт Рейнолдс участват. \"Почивай в мир казвам на една легенда и приятел\" - написа Марк Уолбърг в Туитър. \"Тъжен ден, почина приятелят ми Бърт Рейнолдс. Помня го какъвто беше през 1979 г. Още си мисля, че трябваше да го избера за ролята на полковник Траутман в \"Първа кръв\". Тогава казах, че това е невъзможно, защото е прекалено скъпоплатен и известен и вероятно по-силен от Рамбо. Когато чу това, той се изсмя. Имаше страхотно чувство за хумор и толкова обичах компанията му . . . Почивай в мир, Бъди\" - написа Силвестър Сталоун в Инстаграм. \"Бърт Рейнолдс кинозвездата беше по-голям от живота. Бърт мъжът беше земен, адски забавен, по-талантлив, отколкото признаваше. Почина истинска икона\" - сподели Лари Кинг в Туитър. \"Куинтън и аз сме много развълнувани от любовта и подкрепата, която получаваме от приятели и близки от целия свят. Бърт беше чудесен режисьор и актьор. Той и смехът му ще ни липсват\" - бившата съпруга на акьтора Лоуни Андерсън и синът му Куинтън Андерсън Рейнолдс. Бърт Рейнолдс беше един от най-популярните актьори в Холивуд и секссимвол през 70-те години на миналия век. Той е участвал в десетки филми. Най-известните му роли са в \"Избавление\", \"Свободна игра\", \"Смоуки и Бандита\", \"Буги нощи\". Той достига върха на своята слава през 70-те и 80-те години на 20 век, но през 1997 г. получава първата си и единствена номинация за \"Оскар\" за най-добър поддържащ актьор за ролята си във филма \"Буги нощи\". Печели награда \"Еми\" за ролята в сериала \"Ивниг шейд\", както и награда \"Златен глобус\". Актьорът обаче е сред любимците на антинаградите \"Златна малинка\", а личният му живот е постоянна драма. Той има бурен брак с актрисите Джуди Карн и Лоуни Андерсън. Много обсъждани са и връзките му с актрисата и телевизионна водеща Дина Шоър и актрисата Сали Фийлд, която ревнува много заради професионалния й успех. Той сам се шегува с противоречията в живота си. \"Кариерата ми не е като обикновена кардиограма, а като инфаркт. Заснел съм над 100 филма, но съм единственият актьор, изхвърлен и от трите големи телевизии. Аз съм въплъщение на дълголетието\" - казва Бърт Рейнолдс пред Асошиейтед прес през 2001 г. Рейнолдс признава спокойно провалите си и погрешните решения в кариерата си. Той говори спокойно и за многобройните си известни приятели. За най-голямата си грешка посочва голата снимка в \"Космополитън\", защото подкопава авторитета му точно когато критиката го хвали за играта в \"Избавление\". За свой ментор сочи Спенсър Трейси. Сред многобройните му познати са Джони Карсън, Клинт Истуд, Франк Синатра. През 80-те години на миналия век кариерата на Бърт Рейнолдс за малко да свърши, когато се заговорва, че е заразен с ХИВ. Всъщност той чупи челюстта си, докато се снима в комедията \"Градска жега\" и почти не може да се храни. Затова отслабва с 25 кг и изглежда много болнав. \"Две години не можех да намеря работа. Трябваше да си направя пет прегледа, за да получа роля и приех каквото ми предложиха. Снимах и екшъни, за да докажа, че съм в добра форма\" - разказва актьорът пред Асошиейтед прес през 1990 г. По-късно той признава, че по това време се пристрастява към приспивателно. Рейнолдс възвръща добрата си форма и през 1988 г. се жени за Лоуни Андерсън. Бракът им обаче е провал. Раздялата им е шумна и той й плаща два милиона долара и й отстъпва скъпа вила. Ролята в \"Буги нощи\" обаче отново го прави звезда. След това се снима и в \"Свободна игра\" с Адам Сандлър. Той трябваше да е и сред звездите в новия филм на Куентин Тарантино \"Имало едно време в Холивуд\".", "date": "2018.09.07", "title": "Знаменитости като Арнолд Шварценегер и Доли Партън скърбят за Бърт Рейнолдс"}
{"url": "https://www.24chasa.bg/novini/article/7043208", "text": "Апелативният съд във Велико Търново остави за постоянно в ареста 16-годишния Владислав Василев, уличен, че удавил братовчед си в Дунав в Свищов. Делото се гледа при закрити врата, защото задържаният по обвинение за умишлено убийство е непълнолетен. Момчето бе доведено в съдебната зала с белезници на ръцете. То се усмихваше, докато служителите на съдебна охрана го въвеждаха в залата. Зловещата драма се разигра на 21 август в крайдунавския град. Четири момчета на еднаква възраст решили да отидат да се къпят в реката. 16-годишният Антим обаче не искал да влезе, защото се страхувал от водата и не можел да плува. Вкарали го насила, а Владислав започнал да му натиска главата във водата, докато братовчед му спрял да мърда. Според близки до разследването преди това на убитото дете бил нанесен и побой.  След случилото се, останалите деца се прибрали и не казали нищо, а родителите обявили сина си за изчезнал.Тялото бе намерено дни по-късно от рибар в района на с.Вардим, а първият му братовчед  бе задържан за престъплението. \"И двете са ми внучета, и за двете ме боли не мога да вземам страна, искам справедливост\", каза в кулоарите бабата Антоанета Русева. Тя разказа, че майката на Антим и се обадила в 3 ч. през нощта след изчезването му, да пита да не е у тях. \"Преди това, в 20 ч. аз звъннах на Владо, той беше с бандата навън и му казах:\"Ако Антимчо е с вас, пратете го да си ходи, да не му се карат. Те имат байрам\". Той ми отвърна:\"Бабо, днес не сме го виждали\". Щом дъщеря ми звънна през нощта, отидох и събудих Влади. Той ми отвърна:\"Бабо, казах ти, че не съм го виждал цял ден\". Ядеше си, спеше си спокойно, излизаше спокойно. Не може да е направил нещо умишлено\", допълни бабата. \"Синът ми не е убиец и не е извършил това, в което го обвиняват\", категорична бе майката Капка Георгиева. Съдът обаче потвърди най-тежката мярка на окръжните магистрати. Решението е окончателно и не подлежи на обжалване.", "date": "2018.09.07", "title": "Окончателно: 16-годишният, удавил братовчед си в Дунав, остава в ареста"}
{"url": "https://www.24chasa.bg/novini/article/7043224", "text": "На  , МВР показа две видеа от операциите. Едното е от незаконната фабрика за цигари, открита през юли в Карнобат, а другата - от обиските и претърсванията на владенията на Миню Стайков.                                                                                                                                                                                                                                                                                                                       ", "date": "2018.09.07", "title": "МВР разпространи видео от операциите в Карнобат, вижте владенията на Стайков"}
{"url": "https://www.24chasa.bg/novini/article/7043242", "text": "Пиян шофьор опита да се измъкне от полицейска проверка, но осъмна в ареста. Срещу него е образовано предварително производство. За шофиране след употреба на алкохол пред съда ще отговаря още един варненец, а мъж от Слънчево и засечен дрогиран зад волана. 38-годишният А. А. се прибирал с фолксвагена си от квартал \"Аспарухово\" към централната част на Варна. В 3.20 часа сутринта полицейска патрул опитал да го спре за рутинна проверка в квартала. Мъжът стъпил здраво на газта и подминал униформените. Те подали сигнал до колегите си, които в това време били в уширението на Аспарухов мост. Минути по-късно вторият екип успял да спре варненеца. Според дрегера той шофирал с 1.70 промила в издишания въздух. Друг варненец също изкара едно денонощие в ареста, след като бе спрян за проверка с форда си в село Кичево. Неговите промили зза 1.94. По случая е образувано бързо полицейско производство, материалите са докладвани в Районна прокуратура – Варна. 38-годишен мъж от Слънчево също ще бде съден по бързата процедура. Той нямал алкохол в кръвта си, но полевия тест реагирал на наркотични вещества.", "date": "2018.09.07", "title": "Пиян шофьор опита да избяга от полицаите във Варна"}
{"url": "https://www.24chasa.bg/novini/article/7043239", "text": "Има подмяна на фактическата ситуация. Не са предприети нужните действия, за да се документира всичко. Реално ние установяваме, че не са изискани сведения. Не се е позовал на възможността да се прегледа видеозаписът. Това съобщиха на извънреден брифинг от МВР по повод действията на техния служител при случая, в които бащата на президента Радев - Георги Радев, блъсна триколка на инвалид. \"След проверката, сигналът е приет за основателен. Областният директор е назначил проверка, тя е приключила вчера с решение за уволнение на младши автоконтрольора\", допълни новият шеф на \"Пътна полиция\" Росен Рапчев. \"Към останалите служители са предприети действия към дисциплинарни наказания в различна степен. Всичко може да видите, че кръстовището е организирано правилно. Вижда се ясно пътят с предимство. Вижда се, че водачът е навлязъл в кръстовището, той със сигурност е с предимство пред другия водач. \"Триколесното превозно средство не е трябвало да се намира там, но това не значи, че другият водач не трябва да му даде предимството. Предмет на проверката е да установим дали полицейските служители са действали правилно. Не знам как този запис е изтекъл в медиите. Полицаят е могъл да види записа, от общината са предвидили компютър, но който полицаят е могъл да види след това записа и да прецени подробностите от произшествието\", допълниха те. \"Министър Радев няма как да присъства тук в момента, тъй като е в Министерски съвет.  Не мога да коментирам защо министър Валентин Радев в момента е в Министерски съвет. Динамиката в министерството изисква непрестанно министър Радев да бъде някъде.\" Информация за катастрофата, в която участват бащата на президента и мъж в електрическа триколка излезе 9 дни по-късно, след като в интернет беше публикуван видеоклип от инцидента.", "date": "2018.09.07", "title": "МВР: Бащата на президента Радев е трябвало да даде предимство на триколката"}
{"url": "https://www.24chasa.bg/novini/article/7043235", "text": "Сериозна кражба от селска къща регистрираха полицаите в Сандански. Те получили сигнал, че за времето от 23 часа в сряда до 7,30 часа на следващия ден, от къща в с. Ласкарево са задигнати около 60 литра ракия, 37 броя законно притежавани патрони за огнестрелно оръжие, 2 броя пафти, пендар с монети, златен синджир и сумата от около 1 400 лв. от жилището. По случая е образувано досъдебно производство и се издирват крадците.", "date": "2018.09.07", "title": "Откраднаха ракия, патрони и стари пендари от селска къща в Сандански"}
{"url": "https://www.24chasa.bg/novini/article/7043254", "text": "29-годишен варненец е арестуван, след като задигнал служебни пари от фирмата, в която работел. По случая е образувано досъдебно производство, материалите са докладвани на прокурор от Районна прокуратура – Варна. Мъжът е задържан за 24 часа, предстои да му бъе повдигнато обвинение за обсебване. Собственикът на фирмата, която е със седалище в Игнатиево, подал сигнал в полицията, че липсват 1039.38 лв. служебни пари. След кратко разследване униформените бързо разкрили кой е извършителя. След като И. И. бил задържан, се оказало, че той е известен на МВР и не посяга за първи път на чужди пари.", "date": "2018.09.07", "title": "Арестуваха работник, откраднал служебни пари"}
{"url": "https://www.24chasa.bg/novini/article/7043255", "text": "Пощенският оператор в Япония уведомява, че поради пораженията, нанесени от тайфуна, връхлетял страната на 4 септември, има забавяне в обработката и доставката на пощенските пратки. Това съобщават от \"Български пощи\" ЕАД. Клиентите на \"Български пощи\" ЕАД ще бъдат уведомени за развитието на ситуацията чрез сайта на дружеството.", "date": "2018.09.07", "title": "Бавят се пощенски пратки от Япония заради\nтайфуна там"}
{"url": "https://www.24chasa.bg/novini/article/7043282", "text": "Сръбският президент Александър Вучич днес няма да разговаря с колегата си от Косово Хашим Тачи и е неизвестна бъдещата съдба на диалога между Белград и Прищина, съобщи Танюг, цитирана от БТА.  Това е заявил пред журналисти ръководителят на канцеларията на сръбското правителство за Косово след разговора на Вучич с ръководителката на европейската дипломация Федерика Могерини. Президентът на Косово Хашим Тачи към 9.30 часа също разговаря с върховния представител на ЕС по въпросите на външните работи и сигурността Федерика Могерини, отбелязва агенцията. Междувременно стана известно, че президентът на Сърбия е наредил на армията, а след това е поискал от полицията и Агенцията за сигурност и разузнаване да прекратят всякаква комуникация с косовската полиция, силите КейФОР или които и да било албански и международни представители, действащи на \"територията на автономна област Косово\", съобщи днес сръбската държавна телевизия РТС. Искането е свързано с планираното от Вучич посещение в северната част на Косово. До късно снощи сръбският президент е обсъждал ситуацията с най-близките си сътрудници, но те останали поделени по въпроса дали той трябва да посети Косово през уикенда или не. Посещението на президента на Сърбия, обявено за събота и неделя, изненадващо бе поставено под въпрос след информациите, че Прищина възнамерява да му попречи да посети ВЕЦ Газивода в северната част на Косово. Един ден преди визитата на сръбския президент и след заплахи от Прищина, които поставиха под въпрос посещението, Косовска Митровица е на крака, отбелязва Танюг. Гражданите на града очакват, че Вучич, все пак, ще посети Косово. Ако това се случи, Вучич ще бъде посрещнат на входа на северната част на града с билборд, на който пише \"Добре дошъл, президенте\" и със знамена на Сърбия, издигнати на пътя към Митровица. В северната част на града е засилено присъствието на полиция по улиците.", "date": "2018.09.07", "title": "Диалогът между Белград и Прищина е под въпрос"}
{"url": "https://www.24chasa.bg/novini/article/7043291", "text": "През второто тримесечие на 2018 г. брутният вътрешен продукт (БВП) възлиза на 25 913 млн. лв. по текущи цени. Преизчислен в евро, БВП е съответно 13 249 млн., като на човек от населението се падат 1882 евро. Сезонно изгладените данни показват растеж от 3.4 на сто на БВП през второто тримесечие на 2018 г. в сравнение със съответното тримесечие на предходната година и 0.8 на сто спрямо първото тримесечие на 2018 година. Това съобщава Националният статистически институт. При среден за тримесечието валутен курс от 1.64261 лв. за 1 щатски долар БВП възлиза на 15 776 млн. долара и съответно на 2 240 долара на човек от населението. Създадената от отраслите на националната икономика брутна добавена стойност през второто тримесечие на 2018 г. възлиза на 22 235 млн. лв. по текущи цени. През второто тримесечие на 2018 г. относителният дял на аграрния сектор в добавената стойност на икономиката намалява равнището си с 0.8 процентни пункта спрямо същото тримесечие на предходната година до 3.3 на сто. Индустриалният сектор намалява относителния си дял в добавената стойност на икономиката с 0.2 процентни пункта до 29.3 н сто. Относителният дял на добавената стойност, реализирана от дейностите в сферата на услугите, се увеличава до ниво от 67.4 на сто при 66.4 на сто през съответния период на предходната година. По предварителни данни през второто тримесечие на 2018 г. БВП на производителността на труда на един зает се увеличава с 3.0 на сто в сравнение със същото тримесечие на предходната година. Заетите лица в икономиката са 3625.5 хил., а общият брой отработени часове е 1 516.1 милиона. Структурата на заетостта по икономически сектори през второто тримесечие на 2018 спрямо съответното тримесечие на 2017 г. показва увеличение на относителния дял на индустриалния сектор и сектора на услугите. На едно заето лице се падат 7147.5 лв. от текущия обем на брутния вътрешен продукт (БВП), като всеки зает създава средно 17.1 лв. БВП за един отработен час.", "date": "2018.09.07", "title": "Брутният вътрешен продукт расте с 3,4% през второто тримесечие"}
{"url": "https://www.24chasa.bg/novini/article/7043283", "text": "Четири медала, един златен и три бронзови, спечелиха българските ученици на 30-тата Международна олимпиада по информатика, която се провежда от 1 до 8 септември в Япония. В надпреварата тази година участваха 339 състезатели от 87 страни, съобщават от пресцентъра на МОН.  Александър Кръстев от 11 клас на Математическа гимназия „Д-р Петър Берон“във Варна завоюва златен медал, а Виктор Терзиев от 12 клас на Софийската математическа гимназия, Мартин Копчев от 8 клас на Природо-математическата гимназия \"Акад. Иван Гюзелев\" в Габрово и Радослав Димитров от 11 клас на Математическа гимназия \"Акад. Кирил Попов\" в Пловдив, спечелиха бронзови медали. Ръководители на отбора са гл. ас. Емил Келеведжиев от Института по математика и информатика при БАН, и Антон Шиков, преподавател в школата по информатика „Шикови“ в Ямбол. Инициативата за провеждане на Международна олимпиада по информатика е българска. През 1989 г., по предложение на акад. Благовест Сендов до ЮНЕСКО, в България се провежда първата Международна олимпиада по информатика. Състезанието се провежда в Правец от 16 до 19 май , а първи председател на олимпиадата е проф. др. Петър Кендеров. До 2017 година българските ученици са спечелили общо 100 медала – 25 златни, 41 сребърни и 34 бронзови, което класира страната ни на пето място в света. Отборът се завръща с полет на Австрийските авиолинии на 8 септември (събота) в 23:00 часа на терминал 2 на летище София.", "date": "2018.09.07", "title": "4 медала спечелиха наши ученици от олимпиадата по информатика в Япония"}
{"url": "https://www.24chasa.bg/novini/article/7043307", "text": "\"Пътна полиция\" купува 56 нови камери за скорост, съобщи в отговор на въпрос на \"24 часа\" новият й шеф Росен Рапчев. Той обясни, че те ще са от типа триноги. Те засичат по няколко нарушения накуп в двете посоки на движение, до 600 метра разстояние. Камерите няма да бъдат разпределени пропорционално - по 2 за всяка областна дирекция на МВР, а според нуждите на съответния областен град, каза Рапчев. Той обясни, че само за една седмица над 23 000 души са били снимани с превишена скорост. Въпреки тежката катастрофа в Своге жертвите на пътя са с 33 по-малко спрямо миналата година - 407 до днес, изтъкна още той. Рапчев вече е титуляр на поста началник на \"Пътна полиция\", след като 2 седмици бе изпълняващ длъжността, тъй като Бойко Рановски, който бе началник на отдела, оглави ДАИ. ", "date": "2018.09.07", "title": "\"Пътна полиция\" купува 56 нови камери за скорост"}
{"url": "https://www.24chasa.bg/novini/article/7043316", "text": "Прокуратурата в Силистра е образувала досъдебно производство по случая с падналата част от балкон, при който пострада възрастна жена. Тя вече е в стабилно състояние и вън от опасност за живота. Очакват се резултати от експертизите за установяване на точната причина за произшествието. Това не е първия подобен инцидент в този блок, въпреки че от Общината са издали заповед собствениците на апартаменти да укрепят терасите си. Още през пролетта са им препоръчали да се свържат с проектант-конструктори или строителна фирма, защото щом е паднала една тераса, значи има проблем в този блок. След тези злополуки някои от собствениците са предприели мерки. Но какво точно е станало, Общината няма как да влезе в тези частни имоти и да търси сметка на хората защо не укрепват, защо не се грижат за своите апартаменти, коментира Весела Тодорова, директор дирекция „Устройство на територията“ в Община Силистра. При първоначалния оглед на оперативно следствената група е било установено, че самата конструкция на падналия парапет е била силно корозирала от времето. Именно по тези причини се е извършвал и ремонт в съседния апартамент. Дори самата пострадала, 74-годишната Димитричка Сапунджиева е имала намерение също да отстрани получените във времето увреждания, като е изчаквала да приключат ремонтните дейности на съседа й и да предприеме и тя същите действия. Установено е било обаче, че самата парапетна конструкция е била натоварена с около 40 кг тежест. Имало е 5-6 саксии, заварена планка за сателитна чиния и още една метална конструкция, като това допълнително е натоварило самия парапет, съобщи Окръжният прокурор на Силистра – Теодор Желев. Когато жената е излязла да извърши някаква домакинска дейност, се е подпряла на самия парапет, той се е отлепил и е паднал заедно с нея. Въпреки това се води досъдебно производство срещу неизвестен извършител за причиняване на средни телесни повреди поради немарливо изпълнение на занятие или работа, която представлява висока степен на опасност. Наказанието, което предвижда закона при установяване на вина е лишаване от свобода до три години. От Прокуратурата съобщиха още, че няма пряка причинна връзка между извършваните ремонтни дейности в съседния апартамент и този, на който е паднал парапета. Въпреки че, първоначалното внимание на разследващите е било насочено именно в тази посока тъй като двете тераси са били свързани. Предположението е било, че когато е бил премахнат единияя парапет, това допълнително да е отслабило връзките. За момента обаче такава връзка не е установена, съобщи още Теодор Желев.", "date": "2018.09.07", "title": "Падналата с парапета на балкона си жена в Силистра е в стабилно състояние"}
{"url": "https://www.24chasa.bg/novini/article/7043318", "text": "Международният иновационен форум \"Invent arena 2018\", организиран от Международната асоциация на изобретателите /IFIA/, в която членуват изобретателски съюзи от над 50 държави, тази година се състоя в град Тринец, Чехия. В него участваха около 80 изобретатели и изобретателски колективи от 16 страни, съобщи пресцентърът на БАН. В раздела \"Инженерни науки\" изобретателски колектив от Института за космически изследвания и технологии при БАН, съставен от чл.-кор. Петър Гецов, проф. Гаро Мардиросян и доц. Светослав Забунов, е отличен със златен медал и с диплома за изобретението \"Анти-дрон разузнавателна система, базирана на привързан аеростат\". Системата е предназначена за откриване, локализиране, класифициране и следене на безпилотни летателни апарати - дронове, извършващи нежелани, неоторизирани и нерегламентирани полети. \"Приложението е при гарантиране на сигурността от терористични и други вражески действия над уязвими обекти или човешки ресурси\", информират от БАН.", "date": "2018.09.07", "title": "Изобретатели от Института за космически\nизследвания са с отличие от Международен форум в Чехия"}
{"url": "https://www.24chasa.bg/novini/article/7043324", "text": "Турските власти са заловили близо 30 нелегални мигранти в окръг Къркларели (Лозенград) на границата с България, съобщава новинарският сайт \"Хабертюрк\". Мигрантите, произхождащи от Афганистан, Иран и Пакистан, влезли незаконно на територията на Турция. Те били заловени от екипи на жандармерията в Къркларели, които патрулирали покрай ГКПП Дерекьой/Малко Търново на турско-българската граница, предава БТА. По време на патрула екипите са заловили три групи, влезли незаконно в страната, съставени от общо 28 мигранти, сред които жени и деца. Те са предадени на местен център за депортиране на мигранти.", "date": "2018.09.07", "title": "Турските власти са заловили 28 нелегални\nмигранти край границата с България"}
{"url": "https://www.24chasa.bg/novini/article/7043430", "text": "Иракският парламент обяви, че ще проведе извънредно заседание утре, за да обсъди ситуацията в Басра, предадоха Франс прес и Ройтерс. \"По искане на 54 депутати председателят на парламента прие да насрочи извънредно заседание, за да се обсъдят проблемите, решенията и неотдавнашното развитие на ситуацията в Басра\", се казва в изявлението на парламента. Южният град Басра е обхванат от социална и здравна криза. Девет протестиращи бяха убити тази седмица, а обществени сгради бяха подпалени, информира БТА. От началото на юли в Басра имаше серии от протести срещу корупцията на политиците и липсата на обществени услуги, в регион, богат на петролни залежи. Социалното недоволство се усилва от замърсяването на водата в крайбрежния район, довело до приемането на над 30 000 души в болница. От вторник насам в града всеки ден се провеждат протести, при които се стигна до палежи на обществени сгради и обсада на партии и въоръжени групи. При тях загинаха девет протестиращи, съобщава Мехди ат Тамими, председател на провинциалния съвет за правата на човека. Снощи властите обявиха полицейски час след нови инциденти. В същото време Багдад е обхванат от политическа криза, след като парламентът не успя да избере президент на заседанието в понеделник.", "date": "2018.09.07", "title": "Иракският парламент ще проведе утре извънредна сесия за протестите в Басра"}
{"url": "https://www.24chasa.bg/novini/article/7043446", "text": "Общо 4300 къса цигари без бандерол са иззели служители на РУ-Видин в сряда. Униформените спрели за проверка лек автомобил \"БМВ\", управляван от 49-годишен водач. В колата пътувал и 53-годишен мъж, предава от пресцентъра на МВР. В найлонов плик служителите открили 2000 къса безакцизни цигари. Последвали проверки в домовете на двамата в областния град, в единия от които били намерени още 2120 къса. Други 180 къса полицейските служители иззели при проверки на двама души в града. По трите случая са съставени актове по Закона за акцизите и данъчните складове. Три пакета с около 0.600 кг нарязан тютюн без бандерол иззели полицаи при инспекция в района на общинския пазар в областния град. Нередовната акцизна стока била намерена на неизползваеми търговски маси. В РУ-Видин са заведени две преписки.", "date": "2018.09.07", "title": "4 300 цигари без бандерол откриха при проверка във Видин"}
{"url": "https://www.24chasa.bg/novini/article/7043452", "text": "Турция и Холандия назначиха посланици в Хага и Анкара в рамките на нормализиране на отношенията между двете страни, се посочва в днешно съобщение на турското външно министерство, цитирано от ТАСС. Турция и Холандия назначиха посланици в рамките на споразумение за нормализиране на отношенията. В тази връзка кандидатурата на посланика на Турция в Хага Шабан Дишли бе одобрена от нашия президент, се казва в съобщението. В съобщението се отбелязва още, че \"планираното за първата седмица на октомври посещение на министъра на външните работи на Холандия ще стане следващата стъпка във връзка с нормализиране на отношенията\". \"Ние приветстваме това развитие на събитията и се надяваме, че в бъдеще то ще се отрази позитивно на нашия процес на присъединяване към ЕС и на нашите отношения с Холандия, с която ни свързват дългогодишни отношения в продължение на повече от 400 години\", се казва в текста, цитиран от БТА.  Отношенията между Холандия и Турция се влошиха, след като през март 2017 г. холандските власти отказаха разрешение за кацане в Холандия на самолета на турския външен министър Мевлют Чавушоглу, който искаше да говори на митинг пред турски избиратели в Ротердам преди референдума в Турция за конституционни промени, разширяващи президентските пълномощия. По-късно холандските власти експулсираха турската министърка на семейството и социалната политика Фатма Бетюл Саян Кая, която пристигна с кола в страната, за да се срещне с избиратели в турското консулство в Ротердам. След експулсирането на турската министърка в Ротердам избухнаха сблъсъци. Полицията разпръсна протестиращите с кучета, коне и водни оръдия. След това Турция поиска извинения от холандския премиер Марк Рюте за отношението към турската министърка и отказа да разреши връщане на холандския посланик в Анкара, който по това време беше извън страната.", "date": "2018.09.07", "title": "Турция и Холандия назначиха посланици в Хага и Анкара"}
{"url": "https://www.24chasa.bg/novini/article/7043447", "text": "Във Второ РУ е задържан мъж, извършил посегателства от пациенти в пловдивска болница. В сряда 24-часова мярка за задържане била взета спрямо 41-годишен криминално проявен жител на областния град. Около 20 часа той бил заловен от охранителите на здравното заведение на бул. \"Пещерско шосе\" в едно от отделенията, където бил влязъл в няколко стаи и отнел мобилни телефони и различни вещи, информираха от пресцентъра на МВР. По случая е образувано бързо производство, уведомена е прокуратурата.", "date": "2018.09.07", "title": "Задържаха мъж, обрал пациенти в пловдивска болница"}
{"url": "https://www.24chasa.bg/novini/article/7043453", "text": "Върховният представител на ЕС по външната политика и сигурността Федерика Могерини заяви днес, че ще предложи нова среща на високо равнище в рамките на диалога за нормализиране на отношенията между Сърбия и Косово преди сесията на Общото събрание на ООН, предаде ТАСС, цитирана от БТА. Могерини съобщи това днес в Брюксел след отделни разговори с президентите на Сърбия и Косово Александър Вучич и Хашим Тачи. \"Ще свикам поредната среща на високо равнище в Брюксел в рамките на диалога преди сесията на Общото събрание на ООН, за да обединя двете страни за продължаване на работата върху съдържанието на споразумението /за нормализиране на отношенията между Сърбия и Косово/\", каза Могерини. Тя подчерта, че вярва в постигането на споразумение между страните в близките месеци. Днес в Брюксел трябваше да се състои поредният кръг на преговори на високо равнище между Белград и Прищина. Сръбският президент Вучич обаче си тръгна от Брюксел след срещата с Могерини, без да разговаря с косовските представители.", "date": "2018.09.07", "title": "Могерини: Ще свикам нова среща между Сърбия и Косово преди сесията на ООН"}
{"url": "https://www.24chasa.bg/novini/article/7043497", "text": "Спира се строителството на обекта в кв. 104-Б в район „Овча купел“, където рано тази сутрин пропадна неукрепен строителен изкоп. Заповедта за спирането се издава от ДНСК заради допуснатото съществено отклонение от одобрените строителни книжа от фирмата „С. А. Г. Груп“ ЕООД. На място са извикани проектантът по част „Конструктивна“ и надзорната фирма на обекта, на които е разпоредено да се представят техническо решение за укрепване и засипване на пропадналия изкоп. Това съобщиха от пресцентъра на Столична община. Главният архитект на Столична община арх. Здравко Здравков е сезирал за случая Камарата на строителите в България. Столична община и Камара на строителите ще инициират законодателни промени с мерки за санкциониране на строителни фирми, които допускат нарушаване на мерките за безопасност в строителството. Кметът на София Йорданка Фандъкова сезира Софийска градска прокуратура за строителната авария, допусната от фирмата „С. А. Г. Груп“ ЕООД. По-рано тази седмица Направление „Архитектура и градоустройство“ на Столична община стартира процедурата по изработване на задание за цялостен подробен устройствен план на ж.к. „Овча купел-1“. С плана ще се обособят урегулирани поземлени имоти за съществуващите жилищни блокове, необходимите терени за локални градини, ще се оптимизира мрежата от улични паркинги, като се проектират и велоалеи. Процедурата по изработване на ПУП на ж.к. „Овча купел-1“ е по инициатива на кмета на район „Овча купел“ г-жа Христина Семерджиева и на база вече влязлата в сила кадастрална карта за района, както и засиления инвестиционен интерес породен от строителството на третия лъч на метрото. Изработеният проект на задание за ПУП ще се представи на гражданите на района за обществено обсъждане.", "date": "2018.09.07", "title": "Спират строежа в \"Овча купел\", където сутринта пропадна кола"}
{"url": "https://www.24chasa.bg/novini/article/7043498", "text": "На 07 август т.г. в 18.25 ч., на ГКПП -Капитан Андреево, на влизане в страната от Турция, е установен автомобил „Porsche Cayenne“ с холандска регистрация, управляван от турски гражданин. Автомобилът е обявен в Шенгенската информационна система за международно издирване от холандските власти през юни 2016 г., като доказателство в наказателно производство от холандските власти във връзка с пране на пари, предадоха от пресцентъра на МВР. Съгласно действащото законодателство, превозното средство е иззето от служители на гранична полиция и локализирано в ГПУ- Свиленград. Според навигационната система на автомобила крайната цел на пътуването е била Холандия. Благодарение на бързата и ефективна комуникация, осъществена между Бюрото СИРЕНЕ България към Дирекция „Международно оперативно сътрудничество” и Бюрото СИРЕНЕ Холандия, автомобилът вчера е предаден на холандските власти с цел подпомагане на разследването им.", "date": "2018.09.07", "title": "Издирван от холандските власти автомобил е задържан у нас"}
{"url": "https://www.24chasa.bg/novini/article/7043502", "text": "Пътят към окончателно мирно споразумение със Сърбия ще бъде \"труден\", написа във Фейсбук косовският президент Хашим Тачи, съобщава АФП, цитирана от БТА. Косово е решено да постигне окончателно споразумение със Сърбия, което да гарантира взаимно признаване, както и присъединяване към ЕС, НАТО и ООН, отбеляза Тачи след среща с върховния представител на ЕС за външната политика и сигурността Федерика Могерини. Могерини се срещна също със сръбския президент Александър Вучич. Сърбия, която е кандидат за присъединяване към ЕС, отхвърля независимостта на Косово, провъзгласена през 2008 г. Това пътуване ще бъде трудно, но необходимо, за да осигурим в дългосрочен план мира на Западните Балкани, добави Тачи, който е бивш политически лидер на косовските албански бунтовници, които воюваха срещу сръбските сили по време на войната в Косово /1998-99/. Александър Вучич, който се превърна в лидер, подкрепящ присъединяването към ЕС, беше министър на информацията при управлението на Слободан Милошевич по време на косовския конфликт, отнел живота на 130 000 души. Тачи и Вучич обаче заявяват волята си за подновяване на диалога за нормализиране на отношенията, започнал през 2011 г. под егидата на ЕС , който обаче е блокиран от месеци. Те споменаха възможност за \"корекция на границите\", без обаче да дават уточнения. Според наблюдатели би могло да става дума за размяна на Северно Косово, населено главно със сърби, срещу Прешевската долина - район в Южна Сърбия, където живеят основно албанци.", "date": "2018.09.07", "title": "Тачи: Пътят към окончателно споразумение с Белград ще бъде труден"}
{"url": "https://www.24chasa.bg/novini/article/7043501", "text": "Бившият британски външен министър Борис Джонсън, който е спряган за бъдещ премиер, обяви днес, че се е разделил с жена си, с която ще се разведат, предаде АФП, цитирана от  54-годишният политик, който напусна поста през юли заради несъгласие с правителствения план за Брекзит, направи това, след като „Сън“ съобщи на първа страница, че двойката се е разделила заради негови изневери. „Преди няколко месеца, след 25 години брак, ние решихме, че е наш най-добър интерес да се разделим“, се посочва в съвместното изявление на Джонсън и съпругата му Марина Уилър. „Впоследствие решихме да се разведем и този процес е в ход“. „Като приятели, ние ще продължим да подкрепяме нашите четири деца в идните години. Повече няма да коментираме“, продължава изявлението. Смята се, че Джонсън прави опити да измести премиера Тереза Мей като лидер на Консервативната партия, която е дълбоко разделена по въпроса как Великобритания да напусне Европейския съюз. Той бе водеща фигура в кампанията за Брекзит преди референдума през 2016 г. и след оставката си непрекъснато критикува плана на Мей за поддържане на тесни икономически връзки с ЕС. Таблоидът „Сън“ предположи, че новите разкрития за изневери на Джонсън, който е признавал такива в миналото, могат да навредят на шансовете му да поеме лидерския пост. Според други коментатори обаче те могат да „разчистят нещата“, като наяве излязат всички компрометиращи материали, преди той да направи опит за поеме властта. Изявлението за развода идва седмици преди годишната конференция на Консервативната партия, в рамките на която се очаква Джонсън да говори на голям митинг.", "date": "2018.09.07", "title": "Борис Джонсън се развежда заради изневери"}
{"url": "https://www.24chasa.bg/novini/article/7043503", "text": "Пилотът е ранен, а пътникът - бизнесменът Халил Юнвер, който е вицепрезидент на борда на директорите на автобусния производител \"Отокар“, е починал в болница. Други двама души са леко ранени при инцидента, съобщиха официалните власти. Причините за катастрофата се изясняват. Води се разследване.", "date": "2018.09.07", "title": "Вицепрезидентът на \"Отокар\" загина при падането на хеликоптер край Босфора"}
{"url": "https://www.24chasa.bg/novini/article/7043507", "text": "Кола се вряза в търговски център в София след катастрофа с автомобил и бус, а шофьорът лъхал на алкохол. Инцидентът е станал в района на бул. „Монтевидео” и бул. „Президент Линкълн”. Пострадала е клиентка на търговския център, а две деца са с уплаха от инцидента. Първата линейка е пристигнала на мястото шест минути след подаването на сигнала в 13.40 ч. Веднага след това са изпратени още два екипа на Спешна помощ.                                                                                                                                                                                                                                                                                                                       ", "date": "2018.09.07", "title": "Кола се вряза в търговски център в София, шофьорът бил пиян (Обновена, снимки)"}
{"url": "https://www.24chasa.bg/novini/article/7043513", "text": "Президентът на Иран Хасан Рохани, съюзник на сирийския президент Башар Асад, подчерта днес по време на срещата на върха с президентите на Русия и Турция необходимостта от пълен разгром на \"терористите\" в сирийската провинция Идлиб. Той каза също така, че иска да бъде пощаден животът на цивилните, предаде Франс прес. Вземайки под внимание страховете на редица западни държави и неправителствени организации, турският лидер Ердоган предупреди за опасността от \"кървава баня\" в случай на офанзива на режима в Идлиб. Иран, Русия и Турция подкрепят воюващите страни в Сирия, като Техеран и Москва подпомагат финансово властите в Дамаск, а Анкара - бунтовниците, предава БТА. \"Борбата срещу тероризма в Идлиб е неизбежна част от последователната мисия за постигане на мир и стабилност в Сирия\", обяви Рохани в началото на срещата на върха в присъствието на Путин и Ердоган. Той обаче подчерта, че \"борбата не трябва да причинява страдание на цивилните или да доведе до \"политика на изгорената земя\". Офанзива срещу Идлиб би предизвикала \"катастрофа, клане и хуманитарна трагедия\", обяви Ердоган. \"Не желаем ни най-малко Идлиб да се превърне в кървава баня\", добави той. Днес в югозападните части на Идлиб бяха извършени нови руски въздушни удари срещу бунтовнически и джихадистки позиции, отнели живота на двама души, според сирийска НПО. Путин предупреди днес, че бунтовниците в Идлиб планират използването на химическо оръжие, предаде ДПА. Подкрепяни от Русия сирийски правителствени сили се готвят да завладеят Идлиб. Западните държави отдавна обвиняват сирийските военни в използването на химически оръжия. Руският президент каза, че Русия осигурява хуманитарна помощ за Сирия и призова за помощ за изправянето на крака на опустошената от война държава, включително за възстановяването на селското стопанство и тежката промишленост. Държавният глава на Русия се противопостави на предложеното от Ердоган примирие в Идлиб, защото Фронтът Нусра и бойците на \"Ислямска държава\" там не са участвали в преговорите за мир, предаде Ройтерс.", "date": "2018.09.07", "title": "Иран, Русия и Турция решават съдбата на \nсирийската провинция Идлиб (Обновена)"}
{"url": "https://www.24chasa.bg/novini/article/7043774", "text": "Председателят на парламентарната комисия по отбрана ген. Константин Попов ще участва в \"Лятна конференция по отбраната\" в Париж от 9 до 11 септември, съобщиха от комисията, цитирани от БТА. Участието е по покана на председателя на Комисията по отбраната и въоръжените сили във френското Национално събрание Жан-Жак Бриди и от Кристиан Камбон, председател на Комисията по външни работи, отбрана и въоръжени сили на френския Сенат. По време на официалната вечеря за откриване на събитието генерал Попов ще направи изказване на тема: \"Как може да бъде дефинирана европейската стратегическа автономност?\". В рамките на дебата ще участват министрите на отбраната на Франция и Германия и представители от парламентите и на други европейски страни. В българската делегация за Конференцията ще участва и Полина Цанкова-Христова, заместник-председател на Комисията по външна политика на Народното събрание. Това е шестнадесетото издание на конференцията. Всяка година тя събира повече от 400 национални френски и европейски висши политически служители, заедно с ключови административни и индустриални представители. Предвижда се участието на министъра на отбраната на Франция. Конференцията предоставя възможности за оформяне на идеи за бъдещето на отбраната, създава платформа за разисквания с богат диалог и споделяне на мнения между политиците в различни области на сигурността.", "date": "2018.09.07", "title": "Ген. Константин Попов отива на парижката лятна конференция по отбрана"}
{"url": "https://www.24chasa.bg/novini/article/7043784", "text": "През декември 2013 г. Уругвай стана първата страна в света, легализирала производството, дистрибуцията и консумацията на канабис. В Уругвай освен това бе поето предизвикателство, свързано с деривати на растението, предаде Франс прес, цитирана от БТА.  BCBD Медисинал със седалище в Ринкон де Пандо, на около 45 км от Монтевидео, е сред фирмите, на които бе разрешено да работят над продукти, които са деривати на канабиса. След тригодишни изследвания тя създаде чай мате с канабис - новост, която вече бе пусната в продажба в супермаркетите в страната. Фирмата отглежда канабис в парници. Целта е да бъде произведено голямо количество биомаса от канабис с високо съдържание на канабидиол - терапевтичната му съставка. Канабисът след това е смесван с листа от растението йерба мате, въз основа на които се приготвя чай мате. Той има стимулиращ ефект по подобие на кафето. Чаят мате е с горчив вкус и е традиционен за района Рио де ла Плата, Бразилия и Парагвай. Уругвайците го пият целодневно. \"Тайната на чая мате с канабис е в дозировката на количеството канабидиол в зависимост от по-силния или по-слабия аромат на растението\", поясни мениджърът на фирмата Родриго Пуенте. Няма опасност за здравето, тъй като едно пликче чай мате съдържа минимална доза канабис - не повече от 2 процента от общото му тегло. \"Въпросното пликче чай съдъръжа кофеин, но канабидиолът има релаксиращ ефект и сместа осигурява усещане за спокойствие\", увери Пуенте. Той отбеляза, че целта е да се получи усещане за благополучие.", "date": "2018.09.07", "title": "В Уругвай предлагат чай мате с канабис"}
{"url": "https://www.24chasa.bg/novini/article/7043786", "text": "С откриването на новия политически сезон разбрахме, че в БСП са решили да започнат да се срещат с хората. На колегите от опозицията искам да кажа, че като народни представители да провеждаме непрекъснато срещи с гражданите е наше задължение и неслучайно през всичките тези години ГЕРБ нито за миг не се е откъснала от хората по регионите и техните проблеми. Това коментира пред журналисти в с. Драгиново Цветан Цветанов, цитиран от пресцентъра на ГЕРБ. „Днес в село Драгиново се събрахме по много хубав повод - да дадем началото на строителството на нова придобивка за жителите на населеното място и да отчетем поредния изпълнен ангажимент от ГЕРБ. За съжаление, днес тук не дойде нито Корнелия Нинова, нито някой друг представител на БСП“, отбеляза Цветанов. В духа на 6 септември пред представителите на медиите Цветан Цветанов сподели твърдото убеждение на всички в ГЕРБ, че никой няма интерес от непрекъснатото противопоставяне. „Единствено ако сме обединени ще бъдем силни и ще направим България по-добро място за живеене с възможности за лична и професионална реализация“, подчерта той.", "date": "2018.09.07", "title": "Цветанов в Драгиново: На БСП ще кажа, че да сме сред хората е наш дълг"}
{"url": "https://www.24chasa.bg/novini/article/7043785", "text": "Правителството на Македония се извини днес на Австрия за неволната грешка, заради която на тържественото посрещане на канцлера Себастиан Курц в Скопие бе издигнато знамето на Латвия, вместо австрийското, съобщи македонската тв „Сител“. Причината е голямата прилика в размерите и цветовете на знамената на двете страни, се посочва в съобщението на правителството. Двете знамена са много сходни - червени с бяла линия по средата, която на австрийското знаме е малко по-широка. Пропускът бил по вина на службите за протокол в македонското правителство и във външното министерство,  Сгрешеното знаме бе забелязано от австрийски журналисти, отразяващи посещението на Курц. Австрийският канцлер призова гражданите на Македония да участват в референдума, който трябва да отвори за страната пътя към НАТО. „За Македония решението на спора за името на държавата стана импулс. Аз бих искал повече хора да участват в този референдум, за да гласуват „за“, каза Курц на съвместна пресконференция с премиера на Македония Зоран Заев. „Не аз съм този, който ще взима решения, но тъй като съм приятел на Македония, ние смятаме, че би било добре, ако в референдума участват възможно повече граждани, добави австрийският канцлер. Визитата на австрийския канцлер означава, че Македония се е върнала на европейския път, заяви от своя страна Заев и изрази очакване, че референдумът в Македония ще бъде успешен.", "date": "2018.09.07", "title": "Македония се извини на Австрия за обърканото знаме"}
{"url": "https://www.24chasa.bg/novini/article/7043730", "text": "Просветното министерство обмисля да създаде корпус от учители за отдалечени населени места с концентрация на уязвими групи деца. Включването на педагози към формированието ще е на доброволен принцип. Те ще получават допълнително възнаграждение. Това съобщи министърът на образованието Красимир Вълчев в Раковски, където посети ОУ \"Христо Ботев\". По думите му корпусът е една от мерките за преодоляване на кризата с преподаватели. Другата е въвеждане на програма за специалисти, желаещи да придобият педагогическа правоспособност. Обучението ще е 1 г., а финансирането е от Европейската комисия. Според министър Красимир Вълчев това е възможност по-бързо да се набавят нужните кадри, тъй като в следващите 10 години 50% от учителите ще се пенсионират. \"За т.г. учителските места ще бъдат запълнени - на някои места с пенсионери, другаде - с неправоспобни преподаватели\", увери Красимир Вълчев. Според него вдигането на заплатите ще привлече повече млади хора към професията. От 1 януари догодина средното брутно възнаграждение става 1300 лева. В момента е 1080 лв. В Раковски и Карлово министърът на образованието Красимир Вълчев обсъжда с общинските ръководства и с учителите въпроса за отпадането на ученици. \"Три четвърти от децата, които не посещават занятия, са заминали за чужбина. Останалите са в страната, но или не ходят на училище, или отсъстват много, а това се отразява на знанията им\", коментира Вълчев.", "date": "2018.09.07", "title": "Министър Вълчев: Учителите в отдалечени места ще взимат допълнително възнаграждение"}
{"url": "https://www.24chasa.bg/novini/article/7043849", "text": "Бившият затворник Николай Паскалев, задържан за отвличане и зверско изнасилване на 3 проститутки край Слънчев бряг, бил семеен, имал две деца. Това разкри преди минути в кулоарите на съда служебният му защитник Ваня Радиева. Тя ще настоява за изготвяне на съдебно-психиатрична експертиза, която да установи в какво състояние е бил 43-годишният Паскалев по време на престъпленията. Близките му са много разстроени от случилото се и не могат да повярват. Описват го като перфектен съпруг и баща. Той бил с полувисше образование и работел като координатор в голяма фирма. Живеел със семейството си в Бояна. Паскалев бе доведен в бургаския съд за определяне на мярката му за неотклонение. ", "date": "2018.09.07", "title": "Бившият затворник, отвличал проститутки - женен с 2 деца (Видео, снимки)"}
{"url": "https://www.24chasa.bg/novini/article/7043877", "text": "Първата проба на   е показала над 2,9 промила алкохол, предава  . Пострадалите при инцидента са общо 5-ма - две жени, 8-годишно дете и мъж. Шофьорът е настанен във ВМА, а останалите в \"Пирогов\". От \"Пирогов\" съобщават, че се извършват прегледи на пострадалите и към момента няма опасност за живота им. Сигнал за пътното произшествие е получен малко след 14 часа. По първоначални данни лек автомобил „Ситроен“ се е врязал във витрина на търговски обект на столичните булеварди „Монтевидео” и „Президент Линкълн”. Връщайки назад, той е ударил с колата си друг автомобил и бус и е спрял в стена.", "date": "2018.09.07", "title": "Шофьорът, врязал се в търговски център - с 2,9 промила алкохол"}
