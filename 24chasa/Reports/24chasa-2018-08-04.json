{"url": "https://www.24chasa.bg/novini/article/6996218", "text": "Стивън Сегал бе назначен за специален представител на Руското министерство на външните работи за хуманитарните връзки със САЩ, предаде ТАСС, като се позова на съобщение на дипломатическото ведомство. Американският актьор има руско гражданство, предава БТА. \"Стивън Сегал бе назначен за специален представител на Министерството на външните работи на Русия по въпросите на руско-американските хуманитарни връзки. Той има за задача да съдейства за по-нататъшното развитие на руско-американските отношения в хуманитарната сфера, включително взаимодействието в областта на културата, изкуствата, обществения и младежкия обмен и т. н.\", се казва в съобщението. От Руското външно министерство уточниха, че актьорът ще заема обществено-политическа длъжност, за която няма да получава парично възнаграждение. Това е случай, при който \"народната дипломация се среща с традиционната дипломация. В международната практика може да се направи паралел с функциите на посланиците на добра воля на ООН\", казаха от руското външнополитическо ведомство. Роденият в САЩ Стивън Сегал получи руско гражданство през ноември 2016 г. Той често посещава Русия и нееднократно е изразявал симпатиите си към нея, отбелязва ТАСС.", "date": "2018.08.04", "title": "Назначиха Стивън Сегал за представител на Външното министерство на Русия"}
{"url": "https://www.24chasa.bg/novini/article/6996145", "text": "Няколко души загинаха, след като малък самолет катастрофира днес сутринта в горски район в Швейцария и предизвика пожар, в който бе напълно унищожен, предадоха Ройтерс и Асошиейтед прес. Полицията в централния кантон Нидвалден съобщи, че спасителните екипи не могат да достигнат мястото, преди пратените хеликоптери да изгасят пожара от въздуха и да бъде проправена просека в гората. Не е известна причината за падането на самолета; не е известен и броят на жертвите, предаде БТА. ТАСС цитира швейцарския вестник \"Блик\", който пише, че катастрофата е станала в района на планинския масив Пилатус на брега на Фирвалдщетското (Люцернското) езеро. Недалеч е разположено селцето Хертенщайн, в което до 1940 г. е живял руският композитор и пианист Сергей Рахманинов със съпругата си Наталия.", "date": "2018.08.04", "title": "Самолет се разби в Швейцария и изгоря, има загинали"}
{"url": "https://www.24chasa.bg/novini/article/6996147", "text": "Албанският премиер съобщи днес, че НАТО е решила да построи военновъздушна база в страната, предаде Асошиейатед прес. Премиерът Еди Рама написа днес на страницата си във Фейсбук, че Северноатлантическият съвет на НАТО е решил да инвестира 50 милиона евро, за да модернизира въздушната база в Кучова, на 80 км южно от столицата Тирана. Там има военновъздушна база от десетилетия, предаде БТА. Базата ще бъде използвана от Албания и от НАТО за операции по въздушни доставки, логистична подкрепа, охрана на въздушното пространство, тренировки и учения. Албанският премиер съобщи също, че се водят разговори със САЩ за бъдещо модернизиране на албанския военновъздушен капацитет. Албания се присъедини към НАТО през 2009 г. и все още подменя старата си бойна техника, отбелязва АП.", "date": "2018.08.04", "title": "НАТО ще модернизира военновъздушна база в Албания"}
{"url": "https://www.24chasa.bg/novini/article/6996178", "text": "Президентът на САЩ Доналд Тръмп отправи обиди по адрес на баскетболната суперзвезда Леброн Джеймс, негов критик, предаде Асошиейтед прес. Тръмп написа в Туитър, че Джеймс е бил интервюиран \"от най-тъпия човек по телевизията\", водещия по Си Ен Ен Дон Лемън, който \"е направил така, че Леброн да изглежда умен, което не е лесно\", предава БТА. Президентът на САЩ завърши своето послание с думите: \"Харесвам Майк!\" Тръмп явно изрази предпочитание към Майкъл Джордан в дебата той или Леброн Джеймс е най-великият играч в историята на Националната баскетболна асоциация. Джеймс отдавна критикува президента на САЩ, отбелязва АП. В интервюто с Лемън за телевизия Си Ен Ен той каза, че Тръмп разделя страната. Бих обмислил да се кандидатирам за президент на САЩ, ако смятам, че съм единственият човек, способен да попречи на преизбирането на Тръмп, заяви той. Президентът на САЩ отправи нападките си по адрес на Леброн Джеймс броени часове преди да посети днес Охайо за предизборен митинг. Баскетболистът, който според някои е \"любимият син\" на северния американски щат, откри там по-рано тази седмица училище за деца в неравностойно положение.", "date": "2018.08.04", "title": "Тръмп: Леброн Джеймс да изглежда умен - не е лесно"}
{"url": "https://www.24chasa.bg/novini/article/6996194", "text": "Председателят на Народното събрание Цвета Караянчева откри Международния джаз фестивал в Банско. Тя поздрави участниците и гостите на най-големия летен музикален форум в България и го определи като изключително популярно и магнетично за публиката културно събитие, съобщиха от пресцентъра на Народното събрание. Този фестивал, с вече 21-годишна история, се превърна в убежище на съмишленици от всичко континенти, на световни артисти, които общуват на езика на музиката и не се нуждаят от преводач, посочи Цвета Караянчева. Това е невероятно въздействащо, още повече, когато се случва сред приказния декор на Банско, допълни тя. По думите й най-характерното качество на джаза е, че е музика на свободомислещите хора и защитава тяхната индивидуалност. Председателят на парламента отбеляза, че тук, в полите на Пирин, си дават среща знаменитости в изкуството от цял свят – вокални изпълнители, инструменталисти, импровизатори. Цвета Караянчева изрази увереност, че те ще се превърнат в най-добрите културни пратеници на България зад граница. Нека тази неуловима енергия, с която е пропит въздухът на фестивала, да ни свърже с невидимите мостове на приятелството, които само музиката е в състояние да съгради, добави тя.", "date": "2018.08.04", "title": "Караянчева откри 21-вия международен джаз фестивал в Банско (Снимки)"}
{"url": "https://www.24chasa.bg/novini/article/6996209", "text": "Пожар отряза път между Испания и Франция, предаде Франс прес, като се позова на испанската противопожарна служба. Тя съобщи, че заедно с френските огнеборци гасят пламъците в Жонкера, Каталуния. Пожарът вече е овладян с помощта на шест самолета цистерни и хеликоптери, предаде БТА. Огънят в района на испанско-френската граница пламна в момент, когато двете страни са обхванати от гореща вълна. Днес Франция преживя най-тежкия си ден за пътния трафик от началото на годината, с огромни задръствания, причинени от връщането на летовниците от юли и заминаването на почиващите през август.", "date": "2018.08.04", "title": "Пожар отряза път между Испания и Франция"}
{"url": "https://www.24chasa.bg/novini/article/6996115", "text": "Горещината превърна в още по-голямо изпитание традиционните задръствания във Франция в първата събота от август, предаде  . Тази година оформянето на тапи започна три часа по-рано от миналата, още около четири часа сутринта, и достигна пика си към обяд, когато бяха регистрирани почти неподвижни колони от 700 километра. Трафикът в събота ще е прекалено натоварен всяка събота до края на месеца. Съветът към отпускарите, тръгнали на ваканция, е да пътуват в неделя.", "date": "2018.08.04", "title": "700 км задръствания във Франция"}
{"url": "https://www.24chasa.bg/novini/article/6996118", "text": "Турската полиция е конфискувала днес над 50 кг хероин, предаде Анадолската агенция. В източния окръг Ван е заловен 48,5 кг хероин в минибус. Шофьорът на буса е арестуван, предаде БТА. В окръг Битлис, също в Източна Турция, полицията спряла пешеходец, у когото открила малко над 6 кг хероин. Мъжът също е арестуван, съобщи службата на валията. В западния окръг Измир турската полиция е открила 8 575 корена канабис с тегло 845 кг и 172 кг марихуана. Арестувано е едно лице, съобщи източник от силите за сигурност, пожелал анонимност.", "date": "2018.08.04", "title": "Иззеха над 50 кг хероин в Турция"}
{"url": "https://www.24chasa.bg/novini/article/6996122", "text": "Шофьорът, който смъртоносно блъсна с бус 13-годишно момче на тротоар в Златоград, остава за постоянно в ареста, реши снощи Смолянският окръжен съд. Водачът се оказа рецидивист на пътя – от 2000 г. досега има 20 акта и 12 фиша за нарушения, повечето от които за превишена скорост, предаде  . Съден е и за документно престъпление. 56-годишният мъж е обвинен в причиняване на смърт по непредпазливост, а след инцидента родопското градче се надигна на бунт.", "date": "2018.08.04", "title": "Оставиха за постоянно в ареста мъжа, прегазил дете на тротоар в Златоград"}
{"url": "https://www.24chasa.bg/novini/article/6996138", "text": "“При този ръст на икономиката до края на мандата доходите ще се вдигнат поне с 50 процента.” Такава оптимистична прогноза направи премиерът Бойко Борисов днес, след като инспектира българо-турската граница вчера. Да се увеличи броят на туристите в Малко Търново, обеща той. Властта вече отпуснала средства за обновяване на улици, булеварди и градинки в града в размер на 1 млн. лв. “Такава красота като тук никъде няма”, каза Борисов. Целта е Странджа да посреща туристите, както подобава. Малко Търново, Родопите и Делиормана щели да са приоритетни за финансиране догодина. България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят. Това заяви Борисов след изненадващата инспекция на състоянието на границата край Малко Търново, която направи по-рано днес. “Наблюденията, които имаме от Елхово, Звездец, Малко Търново - доволен е премиерът. Над 2500 човека са върнати по страни на произход за близо 1 г. В центровете в страната са настанени 200 мигранти. Борисов обяви, че от утре на оградата ще бъдат командировани още 40 граничари плюс 50 души от специалните сили. Ще се купят и към 15 септември ще влязат в употреба нови 70 автомобила, след като скоро бяха получени 180. На граничарите е дадено и нужното облекло. Осигурили сме превоз за всички граничари, които живеят извън този район. Сутрин и вечер автобуси ще ги превозват от мястото, където живеят до работното място, за да не си развалят семейството”, отчете премиерът. “Доволен съм много от усилията, които се полагат. Българите имат храбри и добре подготвени граничари. Всички спим спокойно и си мислим, че това е даденост, а то не е - дължим го на граничарите, които денонощно пазят границата”, похвали служителите Борисов. И допълни: “Правят се всяка нощ заградителни мероприятия, задържат се хора. Това са 19-20-годишни младежи, които тичат и са много пъргави. Имаме случай с Но така или иначе и с това се справят.” Най-изявените граничари ще бъдат наградени. “Притеснителното е, че 15 каналджии имаме с деца, а законът към тях е снизходителен. Снощи е имало две групи, но те са задържани заедно с българските гранични власти” разкри премиерът. Той съобщи още, че е създадена система, по която с европейски пари се плащат директно билетите за самолет на връщаните. “Надявам се и тази година да минем на 1000 - 1500 върнати човека”, оптимист е Борисов. Той е амбициран стокооборотът ни с Турция да надхвърли 10 млрд. долара годишно.", "date": "2018.08.04", "title": "Борисов: До края на мандата доходите ще се\nувеличат с 50% (Обзор)"}
{"url": "https://www.24chasa.bg/novini/article/6996116", "text": " Бившият депутат от ДПС Несрин Узун е задържан при акцията за залавянето на бургаския наркобос Митьо Очите, потвърдиха след въпрос на \"24 часа\" от МВР. Узун, който е два мандата народен представител, е бил в хотел \"Рамада\" на площад \"Таксим\" в   в стаята на общинския съветник от БСП в Бургас Бенчо Бенчев. Бенчев се прочу с това, че кара \"Ролс-Ройс\" за 200 000 евро. Задържани са още няколко български граждани, които по това време са били в хотела. Очите и придружителите му влезли в Турция през Гърция.", "date": "2018.08.04", "title": "Първо в \"24 часа\": Бившият депутат от ДПС Несрин Узун задържан с Очите в Истанбул"}
{"url": "https://www.24chasa.bg/novini/article/6995970", "text": "Изявленията на албанския министър на диаспората Пандели Майко, че от януари 2019 г. вече няма да има граница между Албания и Косово трябва да се разглеждат предимно като средство за пропаганда и изборни гласове, вместо като нещо реално, което може да се случи скоро, пише днес в. \"Коха Диторе\", цитиран от агенция МИА. Пандели Майко заяви в сряда, че от 1 януари 2019 г. ще започне свободно движение между Албания и Косово и че това решение вече е взето от премиера Еди Рама, предаде БТА. Косово и Албания вече няма да имат класическа граница помежду си. Хората, които посещават двете страни, вече няма да бъдат спирани от граничната полиция. Ако всичко върви както трябва, \"шенгенът\" на двете страни ще влезе в сила на 1 януари 2019 г., заяви Майко. Бившият албански премиер, а сега министър на диаспората, участваше в честване, посветено на косовската диаспора, на което присъстваха косовският премиер Рамуш Харадинай и президентът Хашим Тачи, които не реагираха на изявлението за заличаването на границата.", "date": "2018.08.04", "title": "\"Коха Диторе\": Изявленията за границата Косово - Албания са повече пропаганда, отколкото реалност"}
{"url": "https://www.24chasa.bg/novini/article/6995977", "text": "Най-малко 38 души бяха арестувани в южна и източна Турция за предполагаеми връзки с терористичната групировка ПКК, съобщи Анадолската агенция, позовавайки се на източници от сигурността. В източния окръг Ван 25 заподозрени бяха задържани в района Ерджис, съобщи окръжното полицейско управление, предаде БТА. Петнадесет от задържаните са обвинени, че са членове или са подпомагали терористична организация. Същевременно петима сирийци, за които се смята, че са членове на сирийски клон на ПКК, бяха задържани в южния окръг Килис. Други осем заподозрени бяха задържани при антитерористични операции в Истанбул.", "date": "2018.08.04", "title": "Арестуваха най-малко 38 предполагаеми\nтерористи в Турция"}
{"url": "https://www.24chasa.bg/novini/article/6996007", "text": "Руското министерство на отбраната заяви, че е предложило на САЩ да си сътрудничат за Сирия по въпросите за бежанците и разминирането. Това е станало чрез писмо, изпратено до най-висшия американски военен, предаде Ройтерс. Предложенията за бежанците се отнасят до бежанския лагер в Рукбан. В писмото началникът на руския генерален щаб ген. Валерий Герасимов посочва, че страната му е готова да обсъди с правителството в Дамаск даването на гаранции за сигурност за блокираните в Рукбан бежанци, както и създаването на условия за тяхното завръщане по домовете им, предаде БТА. Рукбан е на 55 км навътре в зоната за деескалация, създадена от САЩ, за да гарантират сигурността на гарнизона си край иракско-сирийската граница, отбелязва Ройтерс. \"Предложена беше и координация по хуманитарното разминиране, включително в Ракка, и други приоритетни въпроси от хуманитарната сфера\", заяви руското министерство на отбраната.", "date": "2018.08.04", "title": "Русия: Предложихме на САЩ да си сътрудничим за Сирия"}
{"url": "https://www.24chasa.bg/novini/article/6996012", "text": "Общинският съветник на БСП в Бургас Бенчо Бенчев е бил снощи, научи \"24 часа\". Двамата мъже били близки и отседнали в един и същ хотел в Истанбул. Той не е част от бандата на Митьо Очите и не е подведен под отговорност за рекет, палежи и наркотици, каквито обвинения имат несебърския бос и други 8 мъже. Бенчев е известен с това, че кара поръчков “Ролс-Ройс” за 200 000 евро, което ядоса соцлидерката Корнелия Нинова. Бенчо Бенчев е основен акционер в близката до Очите охранителна фирма \"Аркус\", в която той се води само консултант. Минава за един от най-големите спонсори на БСП в Бургас, от чиято гражданска квота влезе в Общинския съвет на изборите преди 3 години. Мултимилионерът е и зам.-председател на местния парламент. Бенчев е известен със склонността си към лъскавите коли, притежава и частен самолет. Освен щесдростта си към БСП, той е спонсорирал и много обществени прояви по различни поводи и каузи в черноморския град. Звездата му изгря в началото на 90-те, когато прави първия си удар, натоварвайки кораб със зърно за износ към Скандинавието. Беше много близък приятел с покойния президент Жельо Желев, който често канеше на гости в Бургас и обзаведе президентския му кабинет в София.", "date": "2018.08.04", "title": "Общинар от БСП задържан с Митьо Очите в Турция (Обновена)"}
{"url": "https://www.24chasa.bg/novini/article/6996062", "text": "Руската полиция арестува днес около 25 защитници на правата на хората с нетрадиционна сексуална ориентация, участвали в неразрешен митинг в Санкт Петербург, предаде Ройтерс, като се позова на очевидци. Няколко десетки активисти се събрали следобед на Дворцовия площад във втория по големина град в Русия и по този начин нарушили забраната за провеждане на такава демонстрация, предаде БТА. Организаторите бяха заявили, че ще устроят протести от по един човек с искане за свобода на събирането и сдружаването, след като властите в Санкт Петербург отхвърлиха искането им да проведат парад. Полицията задържала активисти, които развявали знамена с цветовете на дъгата и носели транспаранти. Не се е стигнало до сблъсъци. През 2013 г. в Русия бе приет закон, забраняващ разпространението на хомосексуална пропаганда. Миналия месец московската полиция за кратко задържа британския активист за защита на сексуалните малцинства Питър Тачъл, който протестирал край Кремъл в подкрепа на правата в Русия на хората с нетрадиционна сексуална ориентация, припомня Ройтерс.", "date": "2018.08.04", "title": "Арестуваха около 25 активисти за права на гейовете в Санкт Петербург"}
{"url": "https://www.24chasa.bg/novini/article/6995904", "text": "Харви Уайнстийн и предполагаема негова жертва на сексуално насилие са поддържали любовна връзка, продължила години след извършването му, увериха адвокати на бившия холивудски продуцент, цитирани от световните информационни агенции. Адвокатите на Уайнстийн представиха документи, които според тях показват, че в съдебния процес срещу клиента им има неточности. Става въпрос за около 40 имейла от една от обвинителките му, която твърди, че Уайнстийн я изнасилил в хотелска стая през 2013 г. В един от имейлите тя уверява, че го обича, но мразела да има усещането, че е момиче на повикване. Имейлите, изпратени след предполагаемото сексуално насилие, навеждат на мисълта за интимна връзка с Уайнстийн по взаимно съгласие. Адвокатите по-рано увериха, че жената имала връзка с Уайнстийн по взаимно съгласие в разстояние на повече от 10 години, предаде БТА.  В иска си за прекратяване на съдебното дело срещу Уайнстийн адвокатите му представиха извадки от кореспонденция, която според тях свидетелства за любовна връзка, продължила най-малко до 2017 г. \"Надявам се да те срещна днес\", \"Можем да обядваме заедно, ако имаш свободно време\", се казва в някои от имейлите. Адвокатите на Уайнстийн освен това припомниха, че приписваните на клиента им други два случая на сексуално насилие датират отпреди 12 и 14 години.", "date": "2018.08.04", "title": "Адвокатите на Харви Уайнстийн поискаха да бъде прекратено съдебното дело срещу \nнего"}
{"url": "https://www.24chasa.bg/novini/article/6995911", "text": "Фирмата The Fit се специализира в производството на най-малките презервативи в света, след като се установи, че търсенето им непрекъснато расте, пише в. \"Дейли мирър\", цитиран от БТА.  Предлаганите предпазни средства са с дължина 7,8 сантиметра при широчина 2,6 сантиметра. За сравнение, традиционният презерватив е с дължина около 18 сантиметра и с широчина 4,1 сантиметра. От фирмата-производител обясниха, че предлаганите досега от различни марки предпазни средства с \"малки размери\" всъщност доста несъществено се различавали от останалите. Поради тази причина на практика те се оказвали непригодни за много клиенти с по-скромни габарити. Дори и рекламираните като \"малки\" кондоми все пак на дължина си оставали над 15 сантиметра. За да задоволят вкусовете на всички клиенти, от The Fit предлагат разнообразие от 65 малки размера.", "date": "2018.08.04", "title": "Компания се специализира в производството на мини презервативи"}
{"url": "https://www.24chasa.bg/novini/article/6995919", "text": "Национален събор \"Да покажем българското\" започна от днес във Вършец по повод празника на курорта, минералната вода и Балкана, който се отбелязва през седмицата, предаде БТА.  В местността \"Иванчова поляна\" в Стара планина над Вършец се представят животни от различни видове и породи, създадени в България - кучета, коне, овце и т.н. В събора участват стопани с техните животни от всички краища на България - София, Пловдив, Плевен, Враца, Видин, Монтана, Костинброд, Първомай и т.н. Националният събор, който ще продължи два дни, е организиран от общината във Връшец. В продължение на седмица в града текат различни прояви за празника на града, с които целим популяризиране на курорта, обяви кметът на Вършец Иван Лазаров.", "date": "2018.08.04", "title": "Национален събор на български породи \nживотни започна във Вършец"}
{"url": "https://www.24chasa.bg/novini/article/6995928", "text": "Полицията в Благоевгад издирва шофьор, който избягал след катастрофа. По обед на оживено кръстовище той се забил с колата си в пекарна в центъра на града. За щастие няма жертви и пострадали, предаде Нова тв. Според очевидци шофьорът опитал да изпревари друга кола, но се ударил в нея, загубил контрол и така се озовал в сградата. В колата освен шофьора е имало и дете. Секунди след удара мъжът взел детето и изчезнал. Малко по-късно жена отишла при полицаите и обяснила, че тя е шофирала по време на катастрофата. От полицията обаче заявиха, че продължават да издирват мъжа, който е бил зад волана.", "date": "2018.08.04", "title": "Кола се вряза в пекарна в центъра на Благоевград, шофьорът избягал"}
{"url": "https://www.24chasa.bg/novini/article/6995933", "text": "Президентът на Косово Хашим Тачи призова гражданите и институциите в Косово да се въздържат от каквито и да било провокации, съобщи Макфакс. Тачи призова гражданите да запазят спокойствие в този много важен период за Косово. Република Косово е посветена на постигането на исторически, правно задължаващ договор в рамките на последната фаза от диалога за нормализиране на отношенията между Белград и Прищина, предаде БТА. По време на това пътуване, необходимо за осигуряването на дълготрен мир в Западните Балкани, Косово строго ще се придържа към обещанието да запази спокойствието и по никакъв начин да не застрашава целта за цялостно нормализиране на отношенията между двете страни, заяви. Тачи. Той добавил, че институциите в Косово са създали мениджърски екип, който трябва да финализира работата по изработването на проект за статут на Съюза на общини със сръбско мнозинство въз основа на договора постигнат през 2013 г. и 2015 г. в Брюксел между Косово и Сърбия.", "date": "2018.08.04", "title": "Тачи към гражданите и институциите: Въздържайте се от каквито и да било провокации"}
{"url": "https://www.24chasa.bg/novini/article/6995935", "text": "Проливни дъждове предизвикаха в петък наводнения в района на Ламия и Карпениси в Централна Гърция, съобщава вестник \"Катимерини\". Наводнени са земеделски площи и пътища. Спасители за извадили двама души от автомобил преди той да бъде отнесен от водите на река край село Лигария. Реката била излязла от коритото си, предаде БТА. Жители на Лигария описаха времето като безпрецедентно за този период на годината.", "date": "2018.08.04", "title": "Проливните дъждове наводниха Централна Гърция"}
{"url": "https://www.24chasa.bg/novini/article/6995937", "text": "Окончателно и компромисно решение на конфликта между Белград и Прищина засега не съществува, заяви днес пред журналисти президентът на Сърбия Александър Вучич, отговаряйки на въпроса какво ще бъде окончателното компромисно решение, за което постоянно се говори в последно време, предаде ТАСС. То ще бъде окончателно, когато стане окончателно, не по-рано. За това ще говоря, ако е възможно постигането на такова решение, сега такова решение няма и ние не сме го получили. Има ли го на хоризонта? Мисля, че не, аз не съм оптимист по този въпрос, каза Вучич, предаде БТА. Преди това президентът на Косово Хашим Тачи зави, че споразумение между Белград и Прищина скоро ще бъде подписано, то ще бъде юридически задължаващо и окончателно. От своя страна президентът на Сърбия смята, че въпросът за Косово не може да бъде решен без подкрепата на световните сили. Вучич заяви, че не изключва възможността за участие в косовския диалог не само на западни страни, но също на Русия и Китай.", "date": "2018.08.04", "title": "Вучич: Компромисно решение за конфликта между Белград и Прищина засега няма"}
{"url": "https://www.24chasa.bg/novini/article/6995940", "text": "Опозиционната ВМРО-ДПМНЕ заяви в декларация днес, че колкото по-бързо падне правителството на СДСМ, толкова по-добре ще бъде за гражданите на Република Македония, съобщи МИА. СДСМ не може да скрие от народа факта, че зароби Македония. Зоран Заев върна държавата 20 години назад в мрачните времена на прехода, заяви ВМРО-ДПМНЕ в декларация, предаде БТА. Според тази партия Заев и СДСМ са причината за краха на цялата държава. Македония затъва във всички сфери, а членството в ЕС и НАТО става все по-далечно, смята ВМРО-ДПМНЕ. За най-важния въпрос, от който зависи македонската идентичност, история, традиция и култура, не бе консултирана опозицията. СДСМ погреба демокрацията в Македония, заяви ВМРО-ДПМНЕ. Единствените, които пречат на европейското бъдеще на гражданите, са Зоран Заев и СДСМ. Досегашното тяхно управление не донесе нищо, освен корупция, престъпност и политизиране на институциите и съдебната система, се казва още в съобщението.", "date": "2018.08.04", "title": "Опозицията в Македония: Страната затъва във всички сфери"}
{"url": "https://www.24chasa.bg/novini/article/6995943", "text": "Групата млади футболисти, които бяха спасени, след като бяха задълго блокирани в пещера в Тайланд, приключиха днес деветдневното си послушание в будистки манастир в знак на благодарност за своето оцеляване, предаде ДПА. Облечени в оранжеви роби и с обръснати глави, единайсетте момчета на възраст от 11 до 16 години се сбогуваха с монасите, грижили се за тях, преди завръщането им у дома. Футболистите и техният треньор отправиха будистка молитва и пред входа на пещерата, чиито пленници бяха за повече от две седмици поради наводнение, предаде БТА. По-късно днес ще има и друга церемония за благодарност към хората по света за тяхното участие и подкрепа за драматичната спасителна операция. Вероятно треньорът, 25-годишният Екапол Чантавонг, ще остане в монашество още три месеца.", "date": "2018.08.04", "title": "Момчетата, спасени от пещерата в Тайланд, \nсе прибраха у дома след 9 дни в будистки манастир"}
{"url": "https://www.24chasa.bg/novini/article/6995953", "text": "Дискова косачка, откачила се от трактор, ударила ръката на жена в Берковица. Инцидентът станал на 3 август към 18 и 15 часа, съобщиха от ОД на МВР- Монтана. На ул. „Тракия“ преди кръстовището с ул. „Владимир Заимов“ с посока на движение от ул. „Антон Страшимиров“ към ул. „Марин Дринов“ водачът на колесен трактор Д. З. М. с прикачен инвентар дискова косачка преминавал, когато косачката се откачва от застопоряващия я болт и се завърта надясно към тротоара . Жената, уплашена, подскочила встрани, но косачката ударил ръката й. По това време тя изхвърляла смет в контейнер. Водачът създава опасност и пречка за движението и поставя в опасност живота и здравето на пострадалата. Тя е прегледана в спешния център за медицинска помощ. К.Н.М. от Берковица е с натъртване и охлузване на пръстите на ръката. Трактористът не е останал на мястото на произшествието. Установен е от полицаите на домашния си адрес към 21 и 30 часа. Връчени са му три акта за нарушения на закона за движение по пътищата. Изготвен е и констативен протокол за пострадалата жена.", "date": "2018.08.04", "title": "Косачка, откачила се от трактор, удари жена в Берковица"}
{"url": "https://www.24chasa.bg/novini/article/6995972", "text": "Безпрецедентно съдия Пламен Евгениев закри делото по мерките за неотклонение на петима, сочени за част от бандата на Димитър Желязков-Митьо Очите. Първо такова искане направиха защитниците на обвинените с мотива, че ако делото се гледа публично, какъвто е един от принципите на правосъдието, ще бъдат разгласени интимни тайни от живота им. Двама прокурори се съгласиха с тях. Без да дава много подробности, съдия Евгениев отпрати всички присъстващи от съдебната зала.  Преди това той провери самоличността на петимата обвинени. Те са Венцислав Христов, Радослав Николов, Йордан Въчев, Иван Найденов и Иван Пишиев. Направи впечатление, че повечето от тях са осъждани и адресите им по лична карта се водят в Бургас. Според обвинението бандата на Митьо Очите, която се състои от общо 9 души, е рекетирала печеливши бизнеси по Южното Черноморие. Който собственик на погребална агенция, такси или вендинг автомат не отчитал такса \"спокойствие\" на групата, бил наказван със заплахи, побоища и палежи.", "date": "2018.08.04", "title": "Спецсъдът закри делото срещу бандата на Митьо Очите"}
{"url": "https://www.24chasa.bg/novini/article/6996094", "text": "Турция ще замрази авоарите на двама официални американски представители в отговор на санкциите на САЩ срещу турските министри на правосъдието и на вътрешните работи заради задържането на американски пастор. Тази по-скоро символична, отколкото практична мярка обяви днес турският президент Реджеп Тайип Ердоган, предаде Асошиейтед прес. В реч, произнесена в Анкара, Ердоган каза, че Турция демонстрира \"търпение\", откакто министерството на финансите на САЩ обяви санкциите в сряда, но допълни, че е наредил на турските властите \"да замразят авоарите в Турция на американските министри на правосъдието и на вътрешните работи, ако имат такива\", предава БТА. Остава неясно как това ще засегне американските представители, отбелязва АП. Министрите на правосъдието и на вътрешните работи на Турция приеха с насмешка американските санкции срещу тях, като заявиха, че нямат никакви авоари в САЩ, но влошаването на турско-американските отношения доведе до ново понижаване на стойността на турската лира, посочва агенцията. Ердоган нарече санкциите проява на \"сериозно неуважение към Турция\" и обвини САЩ в двуличие заради искането за освобождаване на евангелисткия пастор Андрю Брънсън, докато техният съюзник Турция го съди за връзки с терористични групи. Брънсън, който живее в Турция от десетилетия, бе арестуван през декември 2016 г., а в момента е под домашен арест. Той е заплашен от присъда от 35 години затвор, ако бъде осъден за \"извършване на престъпления в полза на терористични групи, без да е техен член\" и за шпионаж. Високопоставени американски представители, включително президентът Доналд Тръмп и вицепрезидентът Майк Пенс, заявиха, че няма доказателства срещу Брънсън и настояха за освобождаването му. Въпреки че обяви ответни санкции, Ердоган призова за възстановяване на партньорството между двете държави, отбелязва АП. \"Ние мислим, че няма проблем, който да не можем да разрешим с американската администрация\", каза турският президент и призова правителството на Тръмп да смекчи тона и да се върне към здравия разум. Двустранните конфликти между Турция и САЩ включват арести на американски граждани, включително консулски персонал, американски сенатори, които оказват натиск за блокиране на доставката на изтребители Ф-35 за Турция след обещанието на Анкара да купи руски зенитни системи С-400, и турското настояване живеещият в САЩ мюсюлмански проповедник Фетхуллах Гюлен да бъде екстрадиран в Турция заради участието му в опита за преврат през 2016 г. Гюлен отхвърля тези обвинения. Друг въпрос, който може допълнително да нагнети напрежение между Анкара и Вашингтон, е дали САЩ ще наложат солена глоба на турската държавна банка Халкбанк, след като съд в Ню Йорк осъди нейния заместник генерален директор за ролята му в схема за избягване на американските санкции срещу Иран. Мехмет Хакан Атила има да излежава още 15 месеца затвор, а според медийни публикации от тази седмица Атила и Халкбанк може да бъдат част от споразумение за Брънсън, посочва АП. Ердоган обвини САЩ, че опитват да направят размяна и каза, че този манталитет не подхожда на неговата страна. Според турския президент Халкбанк няма връзка със схемата за заобикаляне на санкциите и затова не трябва да бъде принуждавана да плаща. Преди време обаче самият Ердоган предложи размяна между пастор Брънсън и Фетхуллах Гюлен, припомня АП. \"Ние не искаме да бъдем част от губеща игра. Да придаваш икономическо измерение на политически и съдебни разногласия, вреди и на двете страни\", каза Ердоган, докато турската икономика показва сериозни признаци на нестабилност, отбелязва АП.", "date": "2018.08.04", "title": "Турция налага санкции на двама официални американски представители"}
{"url": "https://www.24chasa.bg/novini/article/6995901", "text": "Два лекомоторни самолета се сблъскаха днес в окръг Сучава, Северна Румъния, предаде информационният сайт Зиаре, цитиран от БТА. Инцидентът е станал по време на тренировъчен полет. Един от пилотите е загинал, съобщи Инспекторатът за извънредни ситуации в Сучава. Вторият пилот е изваден от самолета и е стабилизиран. Летците участвали в тренировъчни полети преди началото на авиошоу с международно участие на летище \"Щефан Велики\" в Сучава, допълва агенция ТАСС. Представители на окръжната администрация водят разследване около обстоятелствата на инцидента, а авиошоуто бе отменено, съобщава ТАСС.", "date": "2018.08.04", "title": "Два лекомоторни самолета се сблъскаха в Румъния, един от пилотите е загинал"}
{"url": "https://www.24chasa.bg/novini/article/6995887", "text": "Въпреки усилията на лекарския екип, 6-годишното дете, което беше блъснато от кола в Сандански, е починало, предаде NOVA, цитирайки пресцентъра на УМБАЛСМ „Пирогов“. Детето беше прието в лечебното заведение на 25 юли в тежко състояние и с опасност за живота, след като беше блъснато на тротоар от автомобил, управляван от 73-годишен мъж. Шофьорът беше задържан за 24 часа, след което освободен под парична гаранция заради влошено здравословно състояние", "date": "2018.08.04", "title": "Починало е 6-годишното дете, блъснато на тротоар в Сандански"}
{"url": "https://www.24chasa.bg/novini/article/6995890", "text": "Димитър Желязков – Очите е бил задържан за един час в Истанбул снощи. Лично турският министър се е задействал по случая заедно с главния прокурор, съобщи премиерът Бойко Борисов от ГПУ „Малко Търново”, предаде  . Митьо Очите все още не е екстрадиран, сега се подготвят документите, допълни Борисов. Арестът е станал около 3 ч. тази нощ в хотел, съобщиха по-рано от специализираната прокуратура, откъдето допълниха, че Желязков е преминал границата Гърция – Турция в четвъртък и благодарение на светкавичната реакция на турските власти е бил задържан. „Министър Радев, главният прокурор Цацаров, аз каквото можах, още вчера се свързахме с турските колеги и затова ви казвам, че колкото и да не е модерно, отношенията ни с Турция, когато имаме такива прагматични отношения – доведе до резултат. Разговаряхме с техния вътрешен министър и един час след това в Истанбул вашият съгражданин го задържаха. Мисля, че се действа по тези международни заповеди за екстрадиция. Не трябва да сте толкова взискателни, може да избяга някой, но както казах, може малко да забавят, но винаги ги хващат. Арестуван е и сега действат международните заповеди за екстрадиция. На мига лично министърът на Турция на вътрешните работи се задейства, заедно с техния главен прокурор, да го задържат и го задържаха в рамките на час\", каза премиерът Борисов. Димитър Желязков беше официално обявен за издирване от Интерпол преди дни, след като при специализирана акция в Бургас бяха задържани общо 19 души, за които се смята, че са близки до него.", "date": "2018.08.04", "title": "Борисов: Лично турският министър се задейства за залавянето на Митьо Очите"}
{"url": "https://www.24chasa.bg/novini/article/6995874", "text": "Турските сили за сигурност провеждат мащабна операция срещу членове на ФЕТО - Фетхуллахистката терористична организация, която според турските власти е организирала осуетения опит за преврат преди 2 години. Операцията се провежда едновременно в 18 окръга на страната начело с Ван, Източна Турция. Обхванати са Истанбул, Адана, Анкара, Газиантеп, Чанаккале, Битлис, Балъкесир, Одрин и др. Участват спецразделения за борба с терора, предаде БТА.  Инициатор и координатор на акцията е валийството във Ван, Източна Турция. С въвеждането на новата президентска система се дадоха широки правомощия на валиите /областните управители/, като иницииране и координация на акции, задържане и арести на заподозрени от силите по сигурността. В рамките на операцията са арестувани 12 военни служители, които са ползвали кодирана система за комуникация, идентична с тази на ФЕТО, съобщиха медиите. Има и други арестувани. Акцията продължава с обиски на различни адреси и арести. В същото време турски медии съобщиха, че трима бивши турски полицаи, които са били уволнени заради принадлежност към ФЕТО, са били задържани в района на град Одрин при опит да избягат нелегално в Гърция. Бегълците - Рамазан С., Бахтияр Ш. и Бурхан С., били задържани от екип на гранични войски към командването на 54-та Механизирана пехотна бригада в района на град Одрин, която популярно наричат Гранични орли. Задържаните са били предадени на правосъдието.", "date": "2018.08.04", "title": "Мащабна операция срещу гюленисти \nв 18 окръга на Турция"}
{"url": "https://www.24chasa.bg/novini/article/6995699", "text": "През първата половина на 2018 г Пекинското международно летище е било второто най-натоварено в света, само след летището в Атланта, САЩ, сочи скорошен доклад, цитиран от  49.38 милиона пътници са преминали през пекинското летище през първата половина на годината, което е с 5.91% повече спрямо същия период на 2017 г. Броят на пътниците, пътуващи през международното летище в Атланта е достигнал 52.64 милиона, с 2.46% ръст спрямо същия период на миналата година. Докладът сочи, че средно 30 милиона пътници са преминали през всяко от 15-те най-натоварени летища в света през първата половина на 2018 г. Международните летища в Хонконг, Шанхай и Гуанджоу са трите следващи Пекин в класацията, съответно нареждайки се на 8-мо, 9-то и 11-то място.", "date": "2018.08.04", "title": "Пекинското летище е второто най-натоварено в света за 2018 г"}
{"url": "https://www.24chasa.bg/novini/article/6995702", "text": "Нов железопътен маршрут за товарни превози от източната провинция Шандун до италианския град Милано бе официално открит в петък, предаде  Влак превозващ 41 контейнера с дрехи, електронни продукти и машини отпътува от гарата на град Янджоу в петък сутринта местно време. Той се очаква да пристигне в Милано след 18 дни и измине 10 900 км. Директният маршрут от Шандун до Европа ще е редовен и отпътува всеки петък. Стоките ще бъдат превозвани до Варшава, Хамбург, Дуизбург и преминат през Русия и Беларус. До края на юни, товарните влакове между Китай и Европа са извършили 9000 пътувания от старта на трансконтиненталните превози през 2011 г. Влаковете в момента оперират между 48 китайски и 42 европейски града в 14 държави.", "date": "2018.08.04", "title": "Китай откри нов маршрут за товарни превози до Милано"}
{"url": "https://www.24chasa.bg/novini/article/6995711", "text": "Учени идентифицираха блуждаеща в нашата галактика планета, която е на едва 20 светлинни години от Земята, съобщи Сайънс алърт, цитиран от БТА.  Като използваха свръхголемия радиотелескоп Very Large Array в Ню Мексико, астрономи от университета на Аризона откриха блуждаеща планета със свръхсилно магнитно поле в района на Слънчевата система. Новооткритата планета е около 12 пъти по-голяма от най-голямото небесно тяло в Слънчевата система - Юпитер. Точни данни за състава на планетата SIMP J01365663 + 0933473 засега няма, но възрастта й вероятно е не по-малко от 200 милиона години. Астрономите освен това установиха, че температурата на повърхността й е 825 градуса Целзий. Те са мнение, че изследването на планетата ще позволи да се опознае по-добре поведението на небесните тела в космоса и ще допринесе да си създадем представа за изхвърлените извън пределите на звездните системи небесни тела, чиито размери са значително по-големи от тези на която и да било планета от земен тип.", "date": "2018.08.04", "title": "Астрономи откриха блуждаеща планета \nв Млечния път"}
{"url": "https://www.24chasa.bg/novini/article/6995704", "text": "Новите мерки на Китай за налагане на допълнителни тарифи на стойност от около 60 милиарда щатски долара върху вноса от САЩ са \"рационални и умерени\", каза говорителят на Министерството на търговията на 3 август, цитиран от  Решението е взето в отговор на плана на САЩ за повишаване на тарифите, които ще бъдат наложени на китайските стоки на стойност 200 млрд. долара, от 10% на 25%. Говорителят на Министерството на търговията заяви, че мерките за противодействие с диференцирани тарифи са рационални и умерени и са предложени след широко събиране на мнения и внимателна оценка. В мерките са взети предвид различни фактори, включително благосъстоянието на хората, способността на фирмите да понесат тежестта и поддържане функционирането на световната индустриална верига, добави той.", "date": "2018.08.04", "title": "Допълнителният тарифен план на Китай върху американските вносни стоки е \"рационален и умерен\""}
{"url": "https://www.24chasa.bg/novini/article/6995721", "text": "Пожар избухна в музея на писателя Иван Тургенев на улица \"Остоженка\" в центъра на Москва, съобщи ТАСС, като се позова на източници от спешните служби, предаде БТА.  Сградата е дървена, в нея тече реконструкция. Гори фасадата, двете огнища на възпламеняване са били в мазето. Къщата е построена през 1819 г. От 1839 г. е наета от майката на писателя и самият той отсяда там при посещенията си в Москва. Тургенев е описал дома в повестта \"Муму\", в която прототип на господарката е майка му. По-късно сградата е проустроена изцяло, запазен е бил само холът. През 2009 г. в нея е открит музей на Тургенев.", "date": "2018.08.04", "title": "Пожар избухна в музея на Тургенев в Москва"}
{"url": "https://www.24chasa.bg/novini/article/6995715", "text": "В отговор на решението на САЩ за увеличаване на тарифите върху китайския внос от 10 на 25% на обща стойност 200 милиарда долара, Митническата тарифна комисия на Държавния съвет реши в петък да наложи допълнителни тарифи на четири различни ставки (25%, 20% 10% и 5%) на продукти на стойност 60 млрд. долара, внасяни от Съединените щати, предаде  Целта на Китай е да защити своите законни права и чрез противодействие да сдържи ескалацията на търговските търкания. Едновременно с това, мерките ще намалят влиянието върху вътрешното производство и нуждите на населението. Ако САЩ предприемат по-нататъшни агресивни стъпки, Китай ще запази правото си на контрамерки, заяви говорителят на китайското министерство на търговията.", "date": "2018.08.04", "title": "Китай реши да наложи допълнителни тарифи на американските продукти за 60 млрд долара"}
{"url": "https://www.24chasa.bg/novini/article/6995725", "text": "Движението по пътя за Разлог и Банско ще бъде ограничено през почивните дни. То се отбива по стария път. Причината – фестивалът „Пирин пее”, предаде  В събота от 8 до 23 ч. ще бъде затворен пътят Симитли – Разлог в участъка от бензиностанция „Петрол” на Предел до местността Кулата. Ще се пропускат само автомобилите с участниците. За гостите ще има обособени паркинги.", "date": "2018.08.04", "title": "Ограничено е движението по пътя за Разлог и Банско"}
{"url": "https://www.24chasa.bg/novini/article/6995717", "text": "Пекинските власти публикуваха тази седмица насоки за подобряване на санитарните условия в ресторантите в столицата, в които са включени повече от 40 наредби, предаде  Служителите в ресторантите трябва да проверяват санитарните условия на всеки час и всеки 15 минути по време на пиковите часове. Всички тоалетни трябва да бъдат дезинфекцирани минимум веднъж дневно, а останалите съоръжения като мивки, вентилация, сушилни за ръце и други поне четири пъти дневно. В насоките се забранява на ресторантите да използват персонализирани табели, трудни за идентифициране. Тоалетните трябва да разполагат с огледала, отделни кабини и еднократни покрития за тоалетните седалки. Официално лице от съответното ведомство заяви, че тези насоки маркират началото на „тоалетната революция\" в пекинските ресторанти. През 2015 г, Китай стартира национална тоалетна революция в опит да направи обществените тоалетни по-чисти и по-регулирани.", "date": "2018.08.04", "title": "Пекин стимулира „тоалетната революция\" в 5000 ресторанта"}
{"url": "https://www.24chasa.bg/novini/article/6995734", "text": "Горещините продължават да властват в повечето страни в Централна и Западна Европа. В Португалия се очакват 47 градуса, предаде  Горещият въздух от Северна Африка доведе до най-големите жеги на Иберийския полуостров. Португалия вече е обхваната от 45-градусова топлина, а за днес се очаква термометрите да показват 47 градуса. Властите са в очакване на горски пожари. В съседна Испания обстановката е същата. В 41 от общо 50 административни района е обявено предупреждение за големи горещини. Очаква се температурите да достигнат 44 градуса. Рекордите и за двете страни са над 47 градуса. В Белгия пенсионери в старчески домове намериха начин да се разхладят. Те получиха надуваем басейн и сладолед. Температурите в Белгия са над 30 градуса.", "date": "2018.08.04", "title": "Горещините в Европа продължават: В Португалия очакват 47 градуса"}
{"url": "https://www.24chasa.bg/novini/article/6995737", "text": "Американският държавен секретар Майк Помпейо обеща днес, че САЩ ще предоставят финансиране в размер на близо 300 милиона долара за укрепване на сигурността на Югоизточна Азия, предаде Ройтерс, цитирана от БТА.  Помпейо посочи тази сума пред репортери в кулоарите на среща на външните министри от 10-членната Асоциация на държавите от Югоизточна Азия (АСЕАН) и от други страни в Сингапур. \"Като част от нашия ангажимент да допринасят за укрепване на регионалната сигурност в индо-тихоокеанския регион, САЩ с вълнение обявяват близо 300 милиона ново финансиране за засилване на сътрудничеството в областта на сигурността в целия регион\", каза той. Новата помощ е предназначена за засилване на морската сигурност, за хуманитарна помощ, мироопазване и възпрепятстване на \"транснационалните заплахи\". САЩ казаха по-рано през седмицата, че ще инвестират 113 милиона в технологии, енергетика и инфраструктура в нововъзникващите пазари в Азия. Китайският топдипломат Ван И заяви пред журналисти на същия форум, че Пекин приветства и е готов да работи със САЩ, за да помогне с по-бързото развитие и по-добрата сигурност в региона. Той обаче добави, че САЩ изпращат \"масивни стратегически оръжия\" в Южнокитайско море и региона като демонстрация на военна мощ, а това поставя Китай и други страни под натиск. По думите му Вашингтон е най-голямата сила, стояща зад милитаризацията на региона.", "date": "2018.08.04", "title": "САЩ обещават близо 300 млн долара за укрепване на сигурността в Югоизточна Азия"}
{"url": "https://www.24chasa.bg/novini/article/6995745", "text": "Учени от САЩ и Великобритания установиха, че древната цивилизация на маите вероятно е загинала в резултат на продължителна голяма суша, съобщи Сайънс алърт, цитиран от БТА.  Известно е, че през 9-и век цивилизацията на маите била в упадък, свързан с бързо намаляване на населението, обезлюдяване на градове и разрушаване на системи за водоснабдяване. Учените предложиха няколко хипотези, които обясняват изчезването на цивилизацията на маите с недостиг на плодородни земи и питейна вода, епидемии или завоевания на други народи от Централна Америка. Били изследвани наслагвания в езерото Чичанчанаб на полуостров Юкатан, за да се изясни какъв бил климатът през епохата на цивилизацията на маите. При продължителна суша обемите вода в езерото вероятно значително са намалели и в резултат са се образували съдържащи вода кристали гипс. Учените констатирали, че от началото на 9-и век до началото на 11-и век валежите намалели със 70 на сто. Сушата съвпаднала с началото на Средновековния климатичен оптимум, известен също като Средновековен топъл период - епоха, която се характеризира с относително топъл климат в северното полукълбо, предизвикан от увеличаване на слънчевата активност и намаляване на вулканичните изригвания.", "date": "2018.08.04", "title": "Суша погубила цивилизацията на маите"}
{"url": "https://www.24chasa.bg/novini/article/6995739", "text": "\"Както обещахме вчера, че Димитър Желязков-Митьо Очите ще бъде задържан - това се случи в ранните часове днес, около 3 ч. Той е арестуван в хотел в турския град Истанбул. Информацията ни е, че в четвъртък   той е бил в Гърция и след това издаването на европейската му заповед за арест, е преминал в Турция, но там го е чакала червена бюлетина и благодарение на бързите и адекватни действия на турските власти е бил задържан\", каза пред \"24 часа\" шефката на Специализираната прокуратура Даниела Начева. Прокурорката предполага, че връщането на Очите у нас ще бъде скоро. \"Действия по предаването му вече са предприети\", добави Начева. И посочи, че обещанието, което е даде вчера на извънредната пресконференция за бандата на Очите, че той ще бъде задържан, е изпълнено. Начева не спести благодарности на турските власти, които са действали професионално и светкавично по залавянето на несебърския бос. Днес Специализираната прокуратура ще поиска от съда постоянен арест на 5-има членове на бандата на Очите. Те са обвинени в престъпна група за изнудване, побоища, палежи и търговия с дрога. Бандата рекетирала успешни бизнеси по морето с такса \"спокойствие\".", "date": "2018.08.04", "title": "Шефката на спецпрокуратурата: Очите е задържан в хотел, благодаря за бързата реакция на турските власти"}
{"url": "https://www.24chasa.bg/novini/article/6995748", "text": "Една опасна тенденция София и Бургас си оспорват първенството по шофьори, употребили наркотици. През миналата година установените дрогирани зад волана са били 2822-ма. Само за първите шест месеца на тази година вече са близо 1800. Пред камерата на \"По света и у нас\" белезници щракнаха около ръцете на дрогиран шофьор в София. Хващат дрогирани зад волана по всяко време на денонощието и на най-различни места. Дори 24 часа преди проверката да си взел доза, пробата ти отново може да бъде положителна, особено при синтетичните наркотици. Поредният дрогиран столичните пътни полицаи залавят в часовете преди обед на входа на София. Употребилият наркотици шофьор е задържан от пътните полицаи и отведен в болница, където му взимат кръв и за втори анализ. Ако откаже, тогава за доказателство се полза резултата от полевия тест. За 2017 година в София установените дрогирани шофьори са били 265, а само за първите 6 месеца на тази година вече са 209. През 2017-та първенец по задържани дрогирани шофьори е Бургас - 406. Най-много през летните месеци. Проверките по крайбрежието и това лято са постоянни, включително и през изминалата нощ. През последните месеци по Южното Черноморие вече са задържани 150 дрогирани шофьори.", "date": "2018.08.04", "title": "Само за 6 месеца: Близо 1800 шофьори са задържани след употреба на наркотици"}
{"url": "https://www.24chasa.bg/novini/article/6995763", "text": "Косовската полиция арестува двама души в Джаковица, които публикуваха в социалните мрежи видео как палят турското знаме, съобщи МИА, цитирана от БТА.  След реакцията на граждани и някои партии полицията започна разследване и днес с решение на прокурор задържа двете лица. На видеото се вижда как двама души палят турското знаме и казват, че правят това в подкрепа на заместник външния министър Герг Дедай, който бе обвинен за изявления, обидни за турската държава и турската общност в Косово. На видеото задържаните скандират лозунги против Турция, против Сърбия и против турския президент Реджеп Тайип Ердоган. Инцидентът бе осъден от косовския премиер Рамуш Харадинай.", "date": "2018.08.04", "title": "Косовската полиция арестува двама души, запалили турското знаме"}
{"url": "https://www.24chasa.bg/novini/article/6995765", "text": "От 1 август светът живее на кредит от планетата Земя. До тази дата човечеството е изразходвало всички ресурси, които планетата може да възобнови за една година, предаде NOVA.  Тенденцията е критичният ден да е все по-рано всяка година. Само за 10 години той се е преместил 2 месеца по-напред в календара. За да задоволим световната консумация на ресурси, човечеството има нужда от почти две планети като Земята. Ядем повече, отколкото Земята може да ни даде. Замърсяваме въздуха по-бързо, отколкото атмосферата може самостоятелно да пречисти. Сечем повече гори, отколкото планината може да възпроизведе. Без промяна на този модел, това е рецепта за край на света такъв, какъвто го познаваме. „Повредата по екосистемите – горите, реките, океаните – ще бъде такава, че тези материали, от които имаме нужда, няма да ги има. Ще започнат процеси по разрушаване на тези екосистеми”, обяснява Веселина Кавръкова, директор на WWF-България. Всяка година този „кредит” към планетата е по-голям, а „лихвата” – по-безмилостна. Защото учени и експерти са категорични - връзка между изсичането на горите и наводненията има. Защото дъждове винаги е имало, но вече няма достатъчно гора, която да задържи водата. И през реки и дерета тя влиза в домовете на хората.", "date": "2018.08.04", "title": "От 1 август светът живее на кредит от планетата Земя"}
{"url": "https://www.24chasa.bg/novini/article/6995774", "text": "Премиерът Бойко Борисов пристигна в граничния полицейски участък - Малко Търново, където директорът на Главна дирекция \"Гранична полиция\" главен комисар Светлан Кичиков го запозна със състоянието на преградното съоръжение. Министър-председателят ще инспектира оградата след малко.                                                                                                                                                                                                                                                                                                                       ", "date": "2018.08.04", "title": "Борисов пристигна на Малко Търново"}
{"url": "https://www.24chasa.bg/novini/article/6995078", "text": "Бактериите от дръжките, седалките и вратите на метрото могат да предизвикат световна суперепидемия, съобщи в. “Дейли мейл”. Изданието цитира разработка на учени от института “Ханс Ноел” в Германия и на техни колеги от университета в Хонконг. Подземната железница си остава едно от най-опасните хранилища на патогени, смятат експерти. Учените събрали образци от дланите на хората, често посещаващи метрото. Специалистите открили невероятно количество бактерии, сред които са особено опасните за здравето на човека микроорганизми от вида Helicobacter pylory. Те са способни да причинят възпаления на стомаха и язва. Микробиолозите предполагат, че при наличието на такова голямо количество опасни бактерии, стремително мутиращи под въздействието на някои антибиотици, в скоро време антибактериалната терапия срещу инфекциите ще престане да действа. Един от съветите за предпазване от бактерии е след слизане от метрото, хората да ползват антибактериални мокри кърпички, които се оказват панацея в много случаи. Специалистите са на мнение, че метрото наистина е удобно транспортно средство, но от здравна гледна точка то представлява потенциална заплаха за здравето. ", "date": "2018.08.04", "title": "Бактерии в метрото ще  донесат суперепидемия"}
{"url": "https://www.24chasa.bg/novini/article/6995322", "text": "Една от най-новите санкции в Гърция е за шофиране с чехли и джапанки. Ако те спипат бос да натискаш педала на газта, наказанието е 50 евро при съседите. “Тези забрана отдавна действа в Европа, дори размерът на глобите е значително по-висок. Неведнъж са съставяли актове на наши шофьори за това, че са карали боси или с чехли. Наказанията са по 100-200 евро в различните европейски държави”, казва Петко Ангелов, един от най-големите превозвачи у нас. Той непрекъснато предупреждава шофьорите си на тирове да внимават и да карат с летни обувки. Дори в гореща Испания, където фирмата му има база и превозва товари. Вестта за новата санкция при гърците, макар и не толкова прилагана, вече е стреснала и българите. Пловдивчанин, който през уикенда се изтягаше на плажа край Александруполис, бързо изтупа пясъка от краката си и смени джапанките с платнени обувки, качвайки се в автомобила си. “Ще вземат да ми хакнат някоя глоба, после иди се оправяй”, коментира мъжът. Пътни полицаи от Солун признават, че досега не са налагали санкции за шофиране с чехли. “Неизползването им по време на каране е елементарно изискване за всеки нормален водач. Нещо като самоконтрол”, казва Георгиос Василиадис, който над 20 години дебне по пътищата за нарушители. Той обаче уточни, че ако те спрат за рутинна проверка и те видят да караш с чехли, веднага те предупреждават. Казват ти, че поставяш на риск живота на пътуващите с теб, а и на останалите участници в движението. В гръцкия закон пише черно на бяло: “Шофьорът е длъжен да е в състояние да контролира автомобила и да има пълна свобода на действие, за да реагира при необходима маневра”. “Регистрирали сме не една и две тежки катастрофи, които се дължат именно на това - водачът е бил с чехли и кракът му се е подхлъзнал. уточнява пътният полицай Василиадис. Съветът му е след предупреждение водачът веднага да се коригира и да си обуе обувки. Дотук глоба няма, защото гръцките ченгета засега са снизходителни. Но ако, не дай боже, шофьор причини катастрофа заради отворени обувки, това утежнява вината му, тъй като не е спазил изискването на Закона за движение по пътищата. Василиадис толкова се въодушеви от темата, че дори направи разяснение що е то джапанка. “Това е лятна обувка, в която пръстите и петата на крака са свободни, тоест могат да се движат в различни посоки и няма статичност. Желателно е да се ползват такива пособия, с които шофьорът да може да контролира крака си. Това важи за чехли и дори за сандали с каишка, където петата е открита”, добави той. По думите му при евентуална катастрофа в акта се посочва, че водачът не е успял да маневрира заради носеното от него облекло.  Гръцката полиция препоръчва, без да налага глоба, Но не от естетически съображения, а защото имало случаи, когато при пътен инцидент човекът зад волана е получил по-големи изгаряния, понеже бил гол. Отделно може да изпусне и волана, ако го ухапе оса по гърдите. Добре е българите да знаят, че в Гърция е забранено и носенето на нож в автомобила, защото спада към хладните оръжия. Това правило включва и ножове за обичайна употреба с по-голяма дръжка на острието. Полицаите не мерят дължината му, а просто го конфискуват. И тук прилагането на мярката зависи до голяма степен от великодушието на служителите на реда. Едва ли ще те пратят на съд заради месарски нож, с който си тръгнал на пикник. След последните промени в Закона за движение по пътищата в Гърция, които вече са в сила, е премахнато намалението от 50%, ако глобата се плати в рамките на 10 дни. Гърците могат да я платят на вноски, но за чужденците това не важи. Те броят пълния размер. В категорията “чести нарушения”, съпроводени с отнемане на книжка за два месеца, е употреба на мобилен телефон без слушалки или мотопедист да кара без каска. Наказва се солено и возенето на деца, без да имат сигурност в колата. Не се уточнява дали става въпрос за предпазни колани, детска седалка или да ги сложиш до водача. Просто полицаят те спира, вижда дете и посочва на какъв риск си го поставил. Ползването на bluetooth е разрешено. Българите, които пътуват из Гърция, никога да не хвърлят през прозореца каквото и да било. Това нарушение е в категорията “действия срещу другите и евентуален риск” и се тълкува като замърсяване на околната среда или пък като източник на пътно произшествие или пожар. Гръцките власти въведоха и така наречените “нулеви фишове”. На тях няма глоби в пари, но са наказателни - отнемат книжка и Самите пътни полицаи твърдят, че “това е писано на коляно от невежи”. Става въпрос за нарушения, но не си предизвикал някаква рискова ситуация. Например влязъл си за малко в аварийна лента или майка е спряла на място за инвалиди да слезе детето и я вижда полицай. Според поправките трябва да ѝ вземат книжката и да спират колата. Самите гръцки катаджии казват, че не го прилагат. Но не е зле българите да го знаят.  Всеизвестни са тежките нарушения, където санкцията е на стоп или за шофиране след употреба на алкохол. Както и за каране със скорост, по-ниска от минималната допустима, или за неправилно изпреварване или влизане в насрещното платно. Много често българи и въобще чужденци биват глобявани със 160 евро за теглич. Почти всички съвременни модели на автомобилите имат такъв. Гърците не забраняват колата да има такъв, но трябва да е вписан в документите на колата. Инак как ще си карат лодките и караваните до морето. С 2000 евро олекваш, ако при рутинна проверка бъде установено, че си монтирал антирадар. Освен парична санкция книжката се отнема за месец, а номерата се свалят за 60 дни. За алкохол над 1,1 промила глобата е 1200 евро, шест месеца без книжка и евентуално затвор до два месеца. Нищо не спестяват, само може да си навлекат големи главоболия, особено сега, след библейските пожари\", обръщат се с молба към съседите гръцки полицаи.", "date": "2018.08.04", "title": "Най-страшната  глоба в Гърция е за  антирадар - 2000 евро"}
{"url": "https://www.24chasa.bg/novini/article/6995518", "text": "В Дания бе наложена първата глоба за носене на ислямско було никаб на 28-годишна жена, предаде Франс прес, цитирана от БТА.  Полицията била повикана в търговски център в североизточния град Хорсхолм, където тази жена се сбила с друга жена, която се опитала да й махне никаба, съобщи полицейски говорител. При боричкането никабът паднал, но после жената отново си го сложила. Тогава полицията снимала жената с никаба и взела кадри от инцидента от наблюдателните камери на мола. Жената била уведомена, че ще получи по пощата известие за глоба от 1000 крони (134 евро) и че трябва или да махне никаба, или да напусне публичното място. Тя избрала второто. От 1 август носенето на обществени места в Дания на бурка (изцяло покриващо лицето було), никаб (було, което покрива лицето без очите) или други скриващи лицето аксесоари се наказва с глоба до 10 000 крони (1340 евро). Правозащитници се обявяват против тази мярка, докато поддръжниците й смятат, че тя цели да улесни интеграцията на мюсюлманските имигранти в датското общество. Други европейски страни, където са въведени подобни ограничения, са Белгия, Франция, Германия и Австрия, отбелязва АФП.", "date": "2018.08.04", "title": "В Дания за пръв път бе наложена глоба за носене на ислямско було"}
{"url": "https://www.24chasa.bg/novini/article/6995520", "text": "Северна Корея не е прекратила ядрената и ракетната си програма в нарушение на санкциите на ООН. Това се казва в поверителен доклад на ООН, цитиран от Ройтерс. Докладът от независими експерти, които следят прилагането на санкциите на ООН, е връчен на комисията за санкции срещу КНДР към Съвета за сигурност снощи. Северна Корея \"не е спряла ядрената и ракетната си програма и продължава да нарушава резолюциите на Съвета за сигурност чрез значително увеличаване на незаконните прехвърляния на петролни продукти от кораб на кораб, както и подобни прехвърляния на въглища през 2018 г.\", пишат експерти в доклада от 149 страници, предаде БТА.  В доклада се казва още, че КНДР поддържа военно сътрудничество със Сирия и се опитва да продаде оръжия на шиитските бунтовници хуси в Йемен. Пхенян е нарушил и забрана в текстилния сектор като е изнесъл стоки за повече от 100 милиона долара между октомври 2017 и март 2018 г. в Китай, Гана, Индия, Мексико, Шри Ланка, Тайланд, Турция и Уругвай. Докладът идва в момент, когато Русия и Китай предлагат Съветът за сигурност да обсъди смекчаване на санкциите срещу Северна Корея, след като президентът на САЩ Доналд Тръмп и лидерът на КНДР Ким Чен-ун се срещнаха за пръв път през юни и Ким обеща да работи за денуклеаризация на страната си, отбелязва Ройтерс.", "date": "2018.08.04", "title": "Северна Корея не е прекратила ядрената и ракетната си програма"}
{"url": "https://www.24chasa.bg/novini/article/6995522", "text": "Държавният секретар на САЩ Майк Помпейо увери, че въпреки напреженията заради задържането на американски пастор и други разногласия, Турция остава ключов съюзник в НАТО, предадоха Ройтерс и Асошиейтед прес, цитирани от БТА.  САЩ възнамеряват да работят в сътрудничество с Турция въпреки наложените от администрацията на Тръмп санкции срещу двама турски министри заради продължаващото държане в затвор на американския пастор Андрю Брънсън, който е обвинен от Анкара в шпионаж и подкрепа на тероризма. На въпрос по време на среща на външните министри на Асоциацията на държавите от Югоизточна Азия (АСЕАН) в Сингапур дали този проблем застрашава членството на Турция в НАТО Помпейо отговори: \"Турция е партньор в НАТО, с който САЩ имат пълното намерение да продължат да работят в сътрудничество.\" Помпейо изрази надежда, че спорът около задържането на пастора и на трима местни служители на Държавния департамент ще бъде решен в близките дни.", "date": "2018.08.04", "title": "Помпейо: Турция остава ключов съюзник в НАТО въпреки разногласията със САЩ"}
{"url": "https://www.24chasa.bg/novini/article/6995536", "text": "Индия съобщи днес, че ще въведе по-високи мита върху някои вносни стоки от САЩ от 18 септември, предаде Ройтерс, цитирана от БТА.  Делхи се ядоса на отказа на Вашингтон да направи изключение за Индия от новите американски мита и през юни реши да повиши от 4 август митата върху някои продукти от САЩ, включващи бадеми, орехи и ябълки, но впоследствие отложи влизането в действие на тази мярка. Търговските спорове между Индия и САЩ нараснаха откакто президентът Доналд Тръмп встъпи в длъжност. ПРез 2016 г. двустранният обмен се увеличи до 115 милиарда долара, но администрацията на Тръмп иска да намали търговския си дефицит от 31 милиарда долара с Индия и настоява Делхи да смекчи търговските бариери.", "date": "2018.08.04", "title": "Индия ще повиши митата за някои стоки от САЩ през септември"}
{"url": "https://www.24chasa.bg/novini/article/6995559", "text": "Над 1500 мигранти за загинали през първите седем месеца на годината в Средиземно море, като трафикантите вече прибягват до още по-непригодни за море плавателни съдове. Това обяви Службата на Върховния комисар на ООН за бежанците, цитирана от Асошиейтед прес. Само през юни и юли над 850 души са намерили смъртта си на път за Европа по море. През тези два месеца един от 31 мигранти е намирал смъртта си в морето, докато през цялата минала година съотношението е било 1:49. Броят на загиналите мигранти в Средиземно море се е повишил, въпреки че броят на пристигналите по море в Европа през тази година е около 60 хиляди досега - около два пъти по-малко, отколкото през същия период на 2017 г., предаде БТА.  По думите на Венсан Коштел, специален пратеник на Върховния комисар, агенцията на ООН за бежанците призовава държавите и властите, през които минават транзитните пътища на мигрантите, \"да вземат всички необходими мерки\" за разбиването на трафикантските мрежи.", "date": "2018.08.04", "title": "Над 1500 мигранти са загинали в Средиземно \nморе на път за Европа от началото на годината"}
{"url": "https://www.24chasa.bg/novini/article/6995565", "text": "Испания ще създаде централно оперативно командване, което да се занимава с миграцията, съобщи испанският премиер Педро Санчес, цитиран от Асошиейтед прес. По думите му новото ведомство ще координира действията на властите, свързани хилядите мигранти, които пристигат всеки месец в страната. Санчес каза, че неговото правителство преговаря с Мароко, откъдето трафиканти транспортират мигранти през Средиземно море. Преговори се водят и с властите на африканските държави, откъдето произхождат хората, търсещи по-добър живот в Европа, предаде БТА.  Засилилият се през лятото приток на мигранти от Северна Африка поставя под напрежение държавните и местните власти в Испания, отбеляза АП. По данни на агенцията на ООН по миграцията през първите пет месеца на тази година в испански териториални води са били спасени 8150 мигранти. Но от края на май досега броят на спасените от лодките е близо 15 хиляди души, средно по 240 дневно. Така Испания измести Италия като главна цел на устремилите се по море към Европа, посочи АП.", "date": "2018.08.04", "title": "Испания създава оперативно командване по миграцията"}
{"url": "https://www.24chasa.bg/novini/article/6995588", "text": "В Германия бе унищожена с контролиран взрив 250-килограмова бомба от Втората световна война в източния град Потсдам, след като сапьорите прецениха, че тя не може да бъде безопасно обезвредена, предаде ДПА, цитирана от БТА.  Бомбата била заровена на дълбочина едва 60 см. Тя била леко деформирана и затова нямало как да бъде обезвредена. Около 3000 души, живеещи в радиус от 800 метра от местоположението на бомбата, били евакуирани от домовете си. В зоната за евакуация попаднали и сгради на регионалните власти и централата на федералната полиция. Това е 189-ото взривно устройство от Втората световна война, което е открито и обезопасено в Потсдам от обединението на двете Германии.", "date": "2018.08.04", "title": "В Източна Германия бе взривена бомба \nот Втората световна война"}
{"url": "https://www.24chasa.bg/novini/article/6995622", "text": "Броят на жертвите от катастрофата с хеликоптер Ми-8 в Красноярск вече е 18 души, предаде  \"На борда на хеликоптера на компанията \"ЮТейр\" са се намирали тричленен екипаж и 15 пасажери. Всички те са загинали\", казва източника.                                                                                                                                                                                                                                                                                                                       ", "date": "2018.08.04", "title": "Хеликоптер се разби в Красноярск, има жертви"}
{"url": "https://www.24chasa.bg/novini/article/6995627", "text": "Движението по магистрала „Тракия” в участъка Карнобат –Бургас в поска Бургас, се осъществява в една лента, съобщават от Агенция „Пътна инфраструктура”.  Причината е катастрофа. Движението се регулира от екип на Пътна полиция.                                                                                                                                                                                                                                                                                                                       ", "date": "2018.08.04", "title": "Катастрофа затруднява движението по „Тракия”"}
{"url": "https://www.24chasa.bg/novini/article/6995646", "text": "Чили стана първата държава в Южна Америка, която забрани със закон найлонови торбички за търговска употреба, съобщава Би Би Си, цитирана от БТА.  Новото законодателство, одобрено от Конгреса и подписано от президента Себастиан Пинера, предвижда две години гратисен период на по-малките търговски обекти да се адаптират към новите изисквания. За супермаркетите и големите търговски вериги периодът е шест месеца. Междувременно на всеки от клиентите им ще бъдат позволени по максимум две найлонови торбички, в които да носят покупките си. Магазините, които нарушават забраната, ще бъдат глобявани с 370 долара. Според властите целта на новите мерки е да се помогне на Чили да се изчисти от вредните за околната среда пластмасови отпадъци.", "date": "2018.08.04", "title": "Чили забрани употребата на найлонови торбички"}
{"url": "https://www.24chasa.bg/novini/article/6995195", "text": "От избирането на Румен Христов за председател на СДС централата на “Раковски” 134 се е затворила за всякакви партньорства, споделиха пред “24 часа” запознати с преговорите. Новият син лидер парирал опипването на почвата и от страна на партията, която в края на 2001 г. създаде Стефан Софиянски  - Съюза на свободните демократи (ССД). Преди дни бившият столичен кмет заяви пред “24 часа”, че ако всички застанат заедно зад обща кауза, той би подкрепил дори вариант сегашните партии да се разпуснат и да се влеят отново в една. Структурата е второстепенният въпрос, първият е идеята, подчерта Софиянски. А той самият не е преставал да се чувства седесар. ССД формално вече има нов председател - бившия общински съветник Радослав Кацаров, макар че разпознаваемото лице на формацията остава самият Софиянски. Въпреки совалките, които са инициирали оттам след избирането на Румен Христов, от “Раковски” не върнали нито намек, че обединение е възможно. Което е изненадващо, при положение че през 1997 г. новият син лидер беше земеделски министър на служебния премиер Стефан Софиянски и практически това проправи пътя му в политиката. В резултат на това преди дни Кацаров избързал да обяви учредяването на движение “Възход” - коалиция с “Движение демократично действие” на Стефан Иванов, някогашен лидер на младежкия СДС, с когото бе по едно и също време столичен общински съветник, и с Единна народна партия на Валентина Василева. Целта е обединение на десни партии, неправителствени организации и отделни граждани - модела, който повече от година разработва платформата на Христо Иванов и Атанас Атанасов “Демократична България”, където отидоха голяма част от реформаторите като например Мартин Димитров.", "date": "2018.08.04", "title": "СДС отряза малките десни партии, Софиянски сърдит на бившия си министър"}
{"url": "https://www.24chasa.bg/novini/article/6995672", "text": "Вследствие на горещините в Арктика ледник, който покрива южния връх на планинския масив Кебнекайсе, е загубил статута си на най-висока точка в Швеция, сочат резултатите от изследване, цитирани от Франс прес и  .  \"Досега не бях виждала в южната част на масива да се топи толкова много сняг, колкото това лято\", заяви експертката по география Гунхилд Росквист от Стокхолмския университет. Тя ръководи изследователски център близо до масива Кебнекайсе. Росквист години наред измервала височината на върха в рамките на изследователски проект, посветен на климатичното затопляне. Според нея южният връх е загубил 4-метрова снежна покривка миналия месец. Това се равнява на ежедневна загуба на 14-сантиметрова снежна покривка през юли, когато в Швеция бяха регистрирани рекордно високи температури, предизвикали десетки горски пожари. Новите измервания показват, че южният връх се издига на височина 2097 метра, докато северният връх е висок 2096,8 метра, т.е. разликата между двата върха е само 20 сантиметра. Вчера северният връх вероятно е станал по-висок от южния връх.", "date": "2018.08.04", "title": "Ледник в Швеция се топи вследствие на горещините в Арктика"}
{"url": "https://www.24chasa.bg/novini/article/6995674", "text": "Израелските военни съобщиха, че са спрели в Средиземно море втори за по-малко от седмица европейски плавателен съд с пропалестински активисти, опитващи се да пробият блокадата на ивицата Газа, предаде Франс прес, цитирана от БТА.  Според съобщението на израелската армейска пресслужба, яхтата \"Свобода\" (Freedom), плаваща под шведски флаг, с 12 души и медицински материали на борда, е била прехваната в сответствие с международното законодателство и ескортирана до пристанище Ашдод, след като нарушила законната морска блокада, наложена на ивицата Газа. Пасажерите са задържани за разпит, а при задържането не е имало инциденти. Същата формулировка бе използвана и след задържането на 29 юли на норвежката яхта \"Ал Ауда\" /Завръщане\"/ с 22-ма души на борда, но правозащитници твърдат, че пътниците и екипажът са били бити, срещу тях били използвани електрошокови палки и белезници, спиращи кръвообращението.", "date": "2018.08.04", "title": "Израел прехвана шведска яхта, опитваща се да пробие блокадата на Газа"}
{"url": "https://www.24chasa.bg/novini/article/6995676", "text": "Димитър Желязков - Митьо Очите е бил арестуван тази нощ в Истанбул, научи \"24 часа\".  Задържането му е станало след съвместна операция на българските и турски служби, координирана на най-високо ниво, разказаха източниците на \"24 часа\". Задържането е станало в продължение на акцията по разпространение на наркотици, при която Очите успя да се изплъзне.  Очаквайте подробности. ", "date": "2018.08.04", "title": "Арестуваха Митьо Очите в Истанбул"}
{"url": "https://www.24chasa.bg/novini/article/6995679", "text": "Министър-председателят Бойко Борисов ще направи днес проверка на състоянието на граничната ограда между България и Турция, потвърдиха от Министерския съвет от \"24 часа\".  Очаква се премиерът да бъде в участъка при Малко Търново около 12:30 ч. Очаквайте подробности.                                                                                                                                                                                                                                                                                                                                                                                                                                                                                                                                                                                                                                              ", "date": "2018.08.04", "title": "Премиерът отива на проверка на границата с Турция"}
{"url": "https://www.24chasa.bg/novini/article/6995684", "text": "Ирански демонстранти нападнаха снощи духовно училище в намиращия се недалеч от столицата Техеран град Иштехад, съобщи днес агенция Фарс, цитирана от Франс прес. \"Около 500 демонстранти нападнаха училището към 21 часа местно време, опитвайки да разбият вратите и да изгорят предмети\", заяви за агенцията директорът на училището Ходжатеслам Хиндани, предаде БТА.  По думите му протестиращите са изпотрошили с камъни прозорците на молитвената зала и са скандирали лозунги срещу режима Той каза, че демонстрантите са били разпръснати от полицията и някои са били арестувани.", "date": "2018.08.04", "title": "Демонстранти нападнаха духовно училище в Иран"}
{"url": "https://www.24chasa.bg/novini/article/6995773", "text": "Шестчленната група от представители на различни съдебни институции от провинция Ляонин в северозточен Китай се срещнаха и разговаряха с административния ръководител на Районен съд – Варна Eрна Якова, заместник-председателя Десислава Жекова и съдии. Гостите са на визита у нас по линия на международния правно-информационен обмен. Китайските магистрати разговаряха с колегите си по въпроси от областта на наказателното, семейното и гражданско право, като засегнаха теми, свързани със защитата на права и на интелектуална собственост. Беше обменена информация за структурата на съдилищата в Република България и организацията на работа на съдебните органи в Китайската народна република. Чуждестранните гости се запознаха с кратка презентация за дейността на Районен съд – Варна, за успешно работещия вече трета година Център за медиация към съдебния район, както и с опита и механизмите на организация на специализираните съдебни състави в провеждането на т.нар. „щадящи изслушвания“ в сферата на детското правосъдие. Визитата включваше информационен тур-обиколка в съдебната палата с посещение в съдебна зала, деловодства и регистратура, като естетвено приключи с пожелания за градивен професионален обмен и множество снимки за спомен.", "date": "2018.08.04", "title": "Магистрати от Китай гостуваха на варненските си колеги"}
{"url": "https://www.24chasa.bg/novini/article/6995785", "text": "Със съдействието на Посолството на САЩ в България, Военноморските сили получиха безвъзмездно четири бързоходни лодки – три лодки тип RHIB (надуваеми с твърдо дъно) и една средна патрулна лодка. Сретификатите на служещите, преминали курс на обучание за управлението им, бяха връчени на официална церемония в пункта за базиране във Варна. \"България е първата държава от Черноморския регион, която получава такива лодки. Дарението - техниката заедно с оборудването и обучението на българските военни в училището на специалните сили на САЩ, е на стойност около 2 милиона долара. Радвам се на добрите вазимоотношения в тази насока\", каза посланикът на САЩ у нас Ерик Рубин на церемонията по освещаване на лодките във Варна. \"Придобиването на новите плавателни съдове подобрява възможностите за бързо придвижване и доставяне на специалните сили на ВМС по море. Ползвайки вертолетите \"Пантер\" и тези високоскоростни лодки, военният флот вече има пълен комплект за бърза реакция. Оборудването на лодките е на много високо ниво, като специалният противотерористичен катер е снабден с хидроакустична станция, както и с камери за нощно и топлинно виждане, които могат да засичат водолази. На всички лодки може да бъде монтирано и тежко автоматично оръжие. Скоростта на средната лодка достига 40 възела (74 км./ч), а радиусът им на действие е над 100 морски мили\", обясни командирът на ВМС контраадмирал Митко Петев. Плавателните съдове могат да се ползват при терористичен акт, подпомагане при задържане, проверка или ескортиране на кораби. Освен това с лодките може да се извършват търсене и спасяване в морето, както и медицинска евакуация на пострадали. Те ще бъдат и в помощ на МВР в борбата с нелегалната имиграция, допълни Петев. На официалната церемония строя прие командирът на ВМС контраадмирал Митко Петев. Новите лодки бяха осветени от протосингелът на Варненска и Великопреславска Света Митрополия отец Димитър Стоев. Посланикът на САЩ благодари лично и на кмета на Варна Иван портних за топлото посрещане.", "date": "2018.08.04", "title": "Флотът ни получи 4 бързоходни лодки, подарък от САЩ (Снимки)"}
{"url": "https://www.24chasa.bg/novini/article/6995797", "text": "Министърът на външните работи на Северна Корея каза днес, че е все по-разтревожен от отношението на САЩ към неговата страна, но изрази твърда решимост за прилагане на постигнатите през юни споразумения с Вашингтон, предаде Ройтерс, цитирана от БТА.  САЩ и Северна Корея се договориха на среща на лидерите си в Сингапур през юни за слагане на край на ядрената програма на Пхенян и за сключване на мир на Корейския полуостров. \"КНДР е твърда в решимостта и в ангажимента си за прилагане на съвместното изявление на КНДР и САЩ по отговорен и добросъвестен начин\", заяви И Йон-хо. Това, което обаче е тревожно, са настойчивите опити, правени в САЩ, за връщане към старото положение, в противоречие с намеренията на техния лидер, добави той. Американският държавен секретар Майк Помпейо призова тази седмица в Сингапур страните от Югоизточна Азия да продължат да прилагат санкциите срещу Северна Корея. Той обаче се обяви за оптимист, че сделката за севернокорейската ядрена програма ще бъде приложена. И Йон-хо каза в комюнике, че Пхенян е показал добра воля чрез мораториума върху ядрените опити, изпитанията на ракети и разрушаването на ядрения си полигон. \"Но САЩ, вместо да отговорят на тези мерки, надават вой за запазване на санкциите срещу КНДР\", заяви И.", "date": "2018.08.04", "title": "Северна Корея заяви решимост да изпълни \nспоразуменията си със САЩ"}
{"url": "https://www.24chasa.bg/novini/article/6995853", "text": "Държавният секретар на САЩ Майк Помпейо съобщи, че е предал днес на севернокорейския си колега писмо от американския президент Доналд Търмп на форума на АСЕАН в Сингапур, предаде ТАСС, цитирана от БТА.  \"Днес имах възможността да поговоря със своя колега от КНДР И Йон-хо. Имахме кратък и вежлив разговор. Нашата делегация също така има възможността да предаде отговора на Тръмп на писмото от Ким Чен-ун\", написа днес Помпейо в Туитър. По думите на ръководителката на пресслужбата на държавния департамент на САЩ Хедър Науърт става дума за отговор на писмото, което Ким Чен-ун изпрати на американския президент на 1 август.", "date": "2018.08.04", "title": "Държавният секретар на САЩ е предал в Сингапур писмо от Тръмп за Ким Чен Ун"}
{"url": "https://www.24chasa.bg/novini/article/6995870", "text": "Двама млади мъже са загинали, след като тази сутрин били блъснати от товарен влак в района на кьолнска жп гара, съобщи германската полиция. Трети е в критично състояние, предаде ДПА, цитирана от БТА.  Двамата загинали са на възраст 20 и 21 години. Оцелелият е 21-годишен. По първоначални данни от разследването тримата се намирали на релсите на гара \"Еренфелд\" - недалеч от центъра на Кьолн в западна посока - когато били блъснати от влака. Засега не е ясно какво са правили там. Единият от загиналите е починал на местопроизшествието, а 21-годишният е бил откаран в болница, където по-късно издъхнал от раните си. Полицията разглежда инцидента като нещастен случай.", "date": "2018.08.04", "title": "Двама души загинаха в Кьолн, след като бяха блъснати от товарен влак"}
{"url": "https://www.24chasa.bg/novini/article/6995872", "text": "Един от най-изтъкнатите политици в левия спектър в Германия Сара Вагенкнехт поставя началото на ново движение, имащо за цел по думите й да подобри влошаващите се позиции на левицата във федералната република. Новината се посреща обаче със скептицизъм, предаде Асошиейтед прес, цитирана от БТА.  Днес движението на Вагенкнехт, наречено \"Изправи се!\" (Aufstehen) откри своя страница в интернет, а официалното му начало ще бъде поставено следващия месец. \"Нашата цел, разбира се, са други политически мнозинства, както и ново правителство със социален дневен ред\", заяви тя. В Германия има три партии, които като цяло са смятани за леви: Германската социалдемократическа партия, Зелените и Лявата партия, от която е и Вагенкнехт. Заедно обаче те не могат да постигнат парламентарно мнозинство и също така между тях има сериозни различия. Вагенкнехт, която е член на ръководството на парламентарната група на Лявата партия, се ползва с репутация на спорна фигура дори и в собствената си политическа сила заради това, че зае скептична позиция по отношение на миграцията.", "date": "2018.08.04", "title": "Германски политик поставя началото на ново ляво движение в страната"}
{"url": "https://www.24chasa.bg/novini/article/6995876", "text": "Спасители предупреждават, че през август морето е най-опасно. Това е периодът, в който се появява така нареченото мъртво вълнение и големите вълни, които завличат къпещите се навътре. Със сигурност плажовете са пълни днес, предаде  Наистина морето е опасно през най-отпускарския месец на годината. Все пак Илинден мина, а с този ден и рисковете се увеличават. В момента има по-голямо вълнение и се очаква да се появи и мъртво течение. Ето защо спасителите предупреждават за по-голямо внимание при влизането в морето. Въпреки силните дъждове, които валят почти през цялото лято, качеството на водата не се е променило. Показателите са добри, дори и за плажовете, които през минали години пробите са показвали замърсяване на водата.", "date": "2018.08.04", "title": "През август морето е опасно"}
{"url": "https://www.24chasa.bg/novini/article/6995909", "text": "България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят. Това заяви министър-председателят Бойко Борисов след инспекция на състоянието на границата в района на Малко Търново. Премиерът отбеляза, че натискът по границата е голям, но контролът е силен, а споразумението с Турция работи много добре. Борисов изтъкна, че над 2500 човека са върнати по страни на произход за близо година. Министър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло. „Доволен съм много от усилията, които се полагат. Българите имат храбри и добре подготвени граничари“, заяви премиерът Борисов. Той отбеляза, че има около 200 мигранти в центровете в страната. „Всички спим спокойно и си мислим, че това е даденост, а то не е – дължим го на всички граничари, които денонощно пазят границата“, каза още министър-председателят и добави, че най-изявените ще бъдат наградени. На въпрос за Димитър Желязков премиерът коментира: „Още вчера се свързахме с турските колеги. Разговаряхме с техния вътрешен министър и час след това беше задържан“. В момента се работи по документите за екстрадиране.", "date": "2018.08.04", "title": "Борисов: Българският вариант за охрана на границата работи добре"}
