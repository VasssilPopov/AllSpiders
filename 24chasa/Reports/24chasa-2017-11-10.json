{"url": "https://www.24chasa.bg/novini/article/6543714", "text": "Крадци обрали детска градина „Червена шапчица“ в заветското село Брестовене, съобщиха от ОДМВР - Разград. През нощта на 9 срещу 10 ноември от забавачницата са задигнати лаптоп „Тошиба“ с охладител, лаптоп „НР 250“ и сумата от 341 лв. Нанесените щети са за близо 2000 лв. По случая се води досъдебно производство по чл.195, ал.1, т.4 във връзка с чл.194, ал.1 от НК.", "date": "2017.11.10", "title": "Ограбиха детска градина в Разградско"}
{"url": "https://www.24chasa.bg/novini/article/6543569", "text": "Току-що произнесената оправдателна присъда за бившата кметица на район \"Централен\" в Пловдив Райна Петрова обиколи мълниеносно местната власт и градската централа на ГЕРБ. \"Райна се завръща!, бяха първите коментари на активисти на партията. Те не изключват тя отново да заеме поста, от който беше отстранена през юли 2014 г.  по искане на прокуратурата.  Петрова беше обвинена от окръжния прокурор Румен Попов в длъжностни престъпления и получаване на подкуп от бизнесдамата Надежда Минчева. \"Невинна!\", отсече обаче съдия Силвия Цанкова след продължителен процес. Според нея обвиненията срещу Райна Петрова и Надежда Минчева не са доказани. Не се установи длъжностно престъпление от страна на кметицата.  По второто обвинение - за подарения ваучер от 9780 лева, няма причинно-следствена връзка, отсече съдът. Сумата била подарък за рождения ден на Райна Петрова. Двете с Надежда Минчева, която зареждала детските заведения с храни в района, били приятелки. Бизнесдамата направила подаръка  непосредствено преди рождения ден на Петрова. Не са допуснати нарушения и в Закона за обществените поръчки от страна на кметицата, отсече съдът. По време на процеса Райна Петрова отслабна над 10 г. Тя се похвали, че е спряла цигарите и води здравословен начин на живот. Не е изключено, ако решението бъде потвърдено и на следващите инстанции, Петрова да заведе дело за обезщетение и претърпени вреди. Връщането й на ръководния пост обаче е невъзможно, тъй като настоящият кмет Георги Стаменов е спечелил мажоритарни избори.", "date": "2017.11.10", "title": "Оправданата кметица от Пловдив може да се върне триумфално в район \"Централен\""}
{"url": "https://www.24chasa.bg/novini/article/6543578", "text": "България и Кипър ще подпишат меморандум за сътрудничество между морските администрации на двете страни. Това е било обсъдено днес, по време на среща между министъра на транспорта, информационните технологии и съобщенията Ивайло Московски и министъра на транспорта, телекомуникациите и благоустройството на Република Кипър Мариос Димитриадис. Очаква се документът да бъде подписан в края на ноември, съобщиха от пресслужбата на МТИТС. С меморандума се регламентира сътрудничеството между двете държави в процеса на квалификация на морските кадри. България и Кипър ще си партнират още при изработване на позиции, свързани с международното морско корабоплаване, както и при подготовката на европейски регламенти и директиви. Двамата министри са разговаряли още за използването на публично-частното партньорство при реализация на различни транспортни проекти. Мариос Димитриадис е подчертал, че кипърската страна успешно развива пристанищната и летищната инфраструктура чрез концесии и това е изключително успешен модел на партньорство. Ивайло Московски е запознал кипърския си колега с приоритетите на страната за предстоящото Европредседателство, както и с предстоящото въвеждане на тол системата. Двамата са се договорили още за засилване на сътрудничеството в областта на инфраструктурните проекти и продължаване на доброто сътрудничество в рамките на Международната морска организация", "date": "2017.11.10", "title": "България и Кипър ще си сътрудничат\nв областта на морския транспорт"}
{"url": "https://www.24chasa.bg/novini/article/6543576", "text": "Руският президент Владимир Путин и американският президент Доналд Тръмп се срещнаха във Виетнам, съобщи Ройтерс. Те се ръкуваха и размениха няколко думи, докато се подреждаха за обща снимка, на срещата на Азиатско-Тихоокеанското икономическо сътрудничество (АТИС) в град Дананг. Тръмп се приближи до Путин на фотосесия на световните лидери и го потупа приятелски по рамото. От няколко дни лидерите разговарят и се опитват да си уговорят среща, но до сега не стана ясно дали са си определили официална такава.", "date": "2017.11.10", "title": "Виж как Путин и Тръмп все пак се срещнаха във Виетнам (Видео)"}
{"url": "https://www.24chasa.bg/novini/article/6543511", "text": "Доставка на летищна горивозареждаща цистерна с вместимост 40/45 куб.м. отговаряща на стандарти EURO 5 и JIG 1, издание 12 от януари 2016г. Техническите характеристики за описани подробно в Приложение 1 от тръжната документация. 2.1.Тръжната документация се получава срещу заявка. Форма на Заявка за участие в търга можете да получите по начина, посочен в т.3.2.. 2.2. Моля попълнете заявката и я изпратете по един от трите посочени начина : - По пощата на адрес : “ЛУКОЙЛ Ейвиейшън България” ЕООД 1303 София, бул. „Тодор Александров” № 42 Елена Милчева – тел. +359 2 9174 171 - електронната поща : еmilcheva@lukoil.bg - по факс : + 359 2 9174 277 2.3. Тръжната документация ще Ви бъде изпратена в най-кратък срок ( в рамките на деня на получаване на заявката, ако сте посочили като начин на получаване на тръжната документация електронна поща или факс).  от кандидатите в търга и получаването на екземпляр от тръжната документация е   от момента на публикуване на настоящата покана. Краен срок за получаване на оферти, изготвени съгласно тендерната документация и Инструкцията на претендента -  . „ЛУКОЙЛ Ейвиейшън България” ЕООД 1303 София, бул. „Тодор Александров” № 42 Елена Милчева 31- я ден след публикуване на обявата, 10,30 часа  София, бул. „Тодор Александров” № 42, ет. 4 Срокът на валидността на тръжните предложения не може да бъде по-малко от 90 календарни дни, считани от датата на провеждане на търга. С победителя от търга ще бъде сключен договор в срок до 30 календарни дни, считани от датата на изпращане на съответното уведомление за резултатите от проведения търг.", "date": "2017.11.10", "title": "“ЛУКОЙЛ Ейвиейшън България” ЕООД -\nТендер № T-04-2017 обявява открит едноетапен търг за ДОСТАВКА НА ЕДНА НОВА ЛЕТИЩНА ГОРИВОЗАРЕЖДАЩА ЦИСТЕРНА С ВМЕСТИМОСТ ОТ 40/45 КУБ.М."}
{"url": "https://www.24chasa.bg/novini/article/6543044", "text": " – коментира Изпълнителният директор на ДЕВИН ЕАД. - Бутилираната вода продължава да бъде най-бързо растящата категория на пазара на безалкохолни напитки през 2016 г., след енергийните напитки, които са значително по-малки като сегмент. С увеличение от близо 6% в сравнение с 2015 г., бутилираната вода движи развитието на целия сектор. Причините за това са няколко – световната тенденция към здравословен начин на живот; постоянната комуникация, свързана с ползите от добрата хидратация, която налагаме и подкрепяме, както и създаването на нови продукти и иновации в опаковките. Като лидер на пазара, DEVIN е основният двигател на цялата категория чрез постоянна комуникация и образователни кампании, насочени към приема на вода и значението й за здравословния и активен начин на живот. Ние инвестираме в дългосрочни инициативи, които целят подобряване качеството на живот в страната и здравето на българските потребители. - Смятам, че човек трябва да обича това, което прави, за да има успех. Същото важи и за компаниите. За да бъде една компания успешна, тя трябва да се грижи за хората си, за местните общности и за региона, в който се развива. В нашия бизнес е много важно всеки от нас да бъде изключително отговорен. Защото продаваме вода. Продукт, без който животът е невъзможен. Разнообразието от натурални минерални и изворни води е истинско национално богатство за България. Трябва да се грижим за опазването и развитието на този ресурс, предоставяйки на потребителите широк избор от различни видове бутилирана вода и да гарантираме най-високите стандарти на качество. Ние в Девин постоянно инвестираме в нови технологии, иновации и системи за производство, за да отговорим на международните стандарти и да предложим на потребителите качество, сигурност и постоянен контрол. - България е красива страна с голям потенциал в много сектори на бизнеса. По отношение на водата, страната ви притежава изключителни природни дадености и разнообразие на минерални и изворни води. Работейки в този сектор, непрекъснато се питам защо този ресурс не се използва, защо стои неразработен, при положение че може да бъде национално богатство и отличителна марка за България на картата на Европа, а и по света. В момента ефективно се използват едва 13 от разкритите 144 находища в страната. Вместо да търсят начини за разработването на нови находища, някои играчи имат за цел да паразитират на гърба на същестуващи компании и марки. Правителството индиректно подкрепя този модел, като не прилага съществуващото законодателство. Правната рамка или не се прилага, или се прилага двусмислено, което отваря възможности за корупция. - На първо място това е законовата рамка. Преди дни бе приет на първо четене Законът за храните, с който се регулира и бизнесът с бутилирани натурални води. Ако законопроектът бъде приет в този му вид и на второ четене, ще се срине доверието в целия сектор и неминуемо ще се стигне до хаос, допълнително неспазване на европейското законодателство и в крайна сметка – сериозен удар върху пряката и непряка заетост. Хиляди преки и непреки работни места са изложени на риск. Асоциацията на производителите на безалкохолни напитки, чийто член е „Девин“, представи своите предложения за оптимално регулиране на сектора в съответствие с европейското законодателство. Намеренията на всички участници в процеса бяха най-сетне да се сложи ред в сектора, който заедно развиваме вече 25 години. Тези текстове бяха в основата на закона, изпратен за нотификация в Европейската комисия, който бе приет без никакви забележки в сектор Води. Огромно бе удивлението ни, когато в проекта, внесен за разглеждане в парламента, се оказа, че почти целият раздел Води е подменен. Без да бъде обсъден с браншовите организации, без да бъде нотифициран в ЕК и без има оценка на въздействието, както следва да бъде по законов ред. Новите текстове повтарят единствено мнението на един конкретен човек, който в продължение на години се опитва да саботира развитието на цялата индустрия. - Ще се отрази пряко. Ще създаде хаос на пазара. Защото с новия закон се създават предпоставки за отмяна на принципа „едно находище – един бутилировач“. Това означава следното: една компания е инвестирала в разработването на находище, в изграждане на фабрика, в наемане на хора, в маркетинг за налагане на търговска марка. Изведнъж се появява някой и започва да бутилира вода от същото находище. Такава практика не съществува никъде в Европа! И това не е случайно. Подобна стъпка би довела до пълно размиване на отговорността относно качеството на продукта и опазването на ресурса. Как потребителите ще са сигурни за качеството на водата, която купуват, ако не са наясно какви критерии са спазени при нейното бутилиране и кой носи отговорността за продукта? Имам още редица въпроси, които не мога да си обясня, защото противоречат на здравата логика. Надявам се, че управляващите ще се вслушат в аргументите на чистия и отговорен бизнес, защото в противен случай ще разрушат цялата индустрия. - Всички ние, бутилиращите компании, които правят кристално чист бизнес, а това означава, че изцяло спазваме законодателството и сме прозрачни в дейността си, се питаме следното: как е възможно българският парламент, като най-високата институционална власт в страната, да бъде подведен да гласува за частта Води в Закона за храните, която отразява единствено интереса на един конкретен човек. Може би някои от тях са подведени от размахваната популистка националистическа теза, че мултинационалните корпорации искат да посегнат на най-изконното – българските ценности, каквито според тях са названията на българските извори. Аз съм удивен – повечето названия на минералните и изоврни води, бутилирани на местния пазар, са български – те са свързани с произхода на водата. Девин е душата на нашия бизнес, Девин е родното място на хората, с които работим. Девин е водата, която идва от сърцето на Родопите. Инвестирали сме толкова много в инфраструкура, в регионалното развитие на града. Даваме прехрана на 500 служители и техните семейства. Девин се развива и ние сме горди да бъдем част от този процес. Ето защо разчитаме на здравия разум на политиците, за да не допуснем индустрията ни да се върне години назад в своето развитие, а ние да сме в ситуация, при която ще сме принудени да закрием работни места и да започнем от нулата. Защото това ще доведе до хаос в целия сектор, а с това - и до негативно влияние върху икономическите показатели и инвестиционния климат в страната. - Премахването на тази процедура би могло да улесни само компании, които не могат да докажат, че дейността им и продуктите, които произвеждат, съответстват на законовите изисквания. Затова пък се дава възможност за административен произвол. Всеки може да пусне каквото си поиска на пазара. Кой ще носи отговорност – пак не става ясно. Само ако всеки отделен бизнес спазва най-високите стандарти за качество и прозрачност в бизнеса, те биха могли да се превърнат в норма за целия сектор и за цялата българска икономика. „Девин“ е една от компаниите, които следват ясни правила за правене на бизнес, ясни стандарти за качество, имат ясни социални ангажименти към своите служители и отговорност към цялото българско общество. Ето защо вярвам, че народните преддставители няма да позволят законови поправки да дестабилизират социално отговорния бизнес модел, по който работим, и то не само ние, а над 70% от компаниите в сектора, заради личните интереси на един човек. Не бива да допускаме това, защото в една правова държава, законите би трябвало да работят в полза на обществения, а не на личния интерес.", "date": "2017.11.10", "title": "Томас Кренбауер: Правителството рискува опазването на водните ресурси, сигурността на потребителите и работните места в бутилиращата индустрия"}
{"url": "https://www.24chasa.bg/novini/article/6543640", "text": "Липсата на адекватни действия срещу оскверняването на паметници и проявите на ксенофобия и антисемитизъм стимулират извършителите им към още по-агресивни неофашистки действия. Това коментира лидерът на БСП - София Калоян Паргов по повод оскверняването с фашистки символи и антисемитски надписи на паметници в навечерието на годишнината от Кристалната нощ. Както е известно, на 9-и срещу 10-и ноември 1938 година е организиран погром срещу евреите в Германия и Австрия от паравоенната организация Щурмбтайлунг на управляваната от Адолф Хитлер партия. Това съобщиха от БСП София. \"Съвсем малка е крачката, която дели посегателствата срещу паметници от посегателства срещу хора, коментира Калоян Паргов. - Ето защо обществото и институциите трябва да са безкомпромисни към подобни прояви. Не е достатъчно само да ги осъждаме, а трябва да им се противопоставяме с всички позволени от закона средства. В Столичния общински съвет от години говорим за тези проблеми, но до действия управляващите така и не стигат. Обсъждали сме темата за охрана и видеонаблюдение на монументите за опазване от посегателства и оскверняване. Резултат - никакъв!\".", "date": "2017.11.10", "title": "Калоян Паргов: Липсата на адекватни мерки срещу вандалите стимулират още по-агресивни неофашистки действия"}
{"url": "https://www.24chasa.bg/novini/article/6543629", "text": "4,85% поскъпване на природния газ от 1 януари 2018 г. прогнозира \"Булгаргаз\". Увеличението е заради по-високия курс на лева спрямо щатския долар и очакваните по-високи доставни цени на синьото гориво от внос.  Цената, която прогнозира газовата компания е 359,87 лв. за 1000 куб. м, тя е без цени за достъп, пренос, акциз и ДДС и увеличението е с 16,65 лв. в сравнение с четвъртото тримесечие на тази година. Според Закона за енергетиката \"Булгаргаз\" е задължен в едномесечен срок преди подаване в КЕВР на заявление за изменение нацените, да оповести прогноза.  Окончателното си предложение за утвърждаване цената на природния газ за първото тримесечие на 2018 г. компанията ще внесе в Комисията за енергийно и водно регулиране на 11.12.2017 г. ", "date": "2017.11.10", "title": "Прогноза: близо 5% поскъпване на газа от 1 януари"}
{"url": "https://www.24chasa.bg/novini/article/6543638", "text": "Девет души загинаха при срутването на блок в руския град Ижевск. Предполага се, че до инцидента се е стигнало след взрив на битова газ, предаде  . Сред загиналите има и малко дете. Спасителните работи продължиха цяла нощ. Беше обявена минута тишина, за да могат да се чуят евентуално викове или стонове на затрупани хора. , при който се разрушиха 32 апартамента. ", "date": "2017.11.10", "title": "9 вече са жертвите на срутения в Русия блок"}
{"url": "https://www.24chasa.bg/novini/article/6543655", "text": "12-годишно момче от София сбъдна мечтата си – да учи заедно с другите, съобщи   Съученици и учители събраха за един ден пари за акумулаторна количка, с която петокласникът с детска церебрална парализа вече се движи самостоятелно. Преподавателите от 125-о училище посрещнаха 15 септември без букети. Парите за цветята събирали за Любчо. Количката, която се полага от държавата на Любчо, му е неудобна и често родителите му го пренасят на ръце. „Той е щастлив, самостоятелен и наистина води пълноценен живот, за който досега само мечтаеше. Дано нещата се променят към добро, дано аз съм последният случай на отчаяна майка, която търси помощ”, заяви майката на Любчо Красимира Михайлова.", "date": "2017.11.10", "title": "Съученици и учители събраха пари за акумулаторна количка на петокласник от София"}
{"url": "https://www.24chasa.bg/novini/article/6543659", "text": "Окръжна прокуратура – Благоевград внесе за разглеждане в съда обвинителен акт срещу Н.П. за извършено от него престъпление по чл. 343, ал. 1, б. „в“, вр. чл. 342, ал. 1, пр. 3 от НК, съобщиха от пресцентъра на Апелативна прокуратура – София. Около 02:10 часа на 28 август 2016 г., пътувайки в посока от Сандански за Петрич, в района на зеленчукова борса с. Кърналово, при управление на лек автомобил „Сузуки Витара“, обвиняемият П. нарушил правилата за движение, установени в ЗдвП. При разрешената максимална скорост от 50 км/ч, сигнализирана с пътен знак В26, обвиняемият се движел с 115,7 км/ч. В резултат на това Н.П. предизвикал пътнотранспортно произшествие и по непредпазливост причинил смъртта на пресичащия пътното платно пешеходец.", "date": "2017.11.10", "title": "Съдят шофьор, карал с превишена скорост и прегазил пешеходец в Благоевградско"}
{"url": "https://www.24chasa.bg/novini/article/6543690", "text": "Основната опозиционна Народнорепубликанска партия (НРП) обвини президента Реджеп Тайип Ердоган, че се възползва от паметта на Мустафа Кемал Ататюрк - основателя на модерната и светска турска република, с цел извличане на политическа изгода преди изборите през 2019 г., предаде ДПА, цитирана от БТА. Какво ще правиш, когато трепериш от страх за изборите през 2019 г., посочи днес заместник-председателят на парламентарната група на НРП Йозгюр Йозел. Той каза, че необичайното изявление за възхвала на Ататюрк, направено по-рано днес от Ердоган в деня, когато Турция отбелязва 79-годишнината от кончината на основателя на републиката, \"не идва от дъното на сърцето му, а от избирателните секции\". Ердоган, който е лидер на управляващата ислямо-консервативна Партия на справедливостта и развитието /ПСР/, обеща да защити наследството на Ататюрк и обвини НРП, че злоупотребява с паметта му. Ататюрк е основал НРП и е бил неин лидер до смъртта си през 1938 г. Ние трябва да спасим Ататюрк и неговата памет от деспотизма на тези злоумишленици, каза Ердоган в Анкара. Той обвини НРП, че експлоатира паметта на Ататюрк. Критиците разглеждат днешното изявление на Ердоган като стремеж да привлече светския електорат преди местните, парламентарни и президентски избори през 2019 г. Противниците на Ердоган го обвиняват, че подкопава основните принципи на секуларизма, заложен в турската конституция, като същевременно насърчава ислямизация на обществото. През април Ердоган обяви победа в спорен референдум за разширяване на президентските пълномощия, но превесът на гласовете в полза на реформата бе по-малък от очакваното от ПСР. В Турция е в сила извънредно положение след опита за преврат от юли миналата година. Мерките в рамките на извънредното положение дават на режима широки пълномощия.", "date": "2017.11.10", "title": "Опозицията обвини Ердоган: Използва Ататюрк за политическа изгода"}
{"url": "https://www.24chasa.bg/novini/article/6543672", "text": "Пътнически самолет на британската нискотарифна авиокомпания Flybe кацна без носов колесник на летището в Белфаст, предаде Би Би Си. Самолетът, изпълняващ полет от столицата на Северна Ирландия до шотландския град Инвърнес, е кръжал над час и половина в небето над Ирландско море, предава Фокус. Техническият проблем е възникнал малко след излитането. На борда на летателния апарат е имало 52-ма пътници и четирима души екипаж, които са били евакуирани след кацането.", "date": "2017.11.10", "title": "Самолет без носов колесник кацна извънредно на летището в Белфаст"}
{"url": "https://www.24chasa.bg/novini/article/6543359", "text": "Средно със 70 на сто са се увеличили посещенията и ползването на регионалните и общинските библиотеки, според социологическо изследване на агенция ЕСТАТ, представено на Националния форум \"Библиотеките днес\", съобщават от екипа. Подобрява се състоянието на читалищните библиотеки, участници в програмата \"Глобални библиотеки\", според проучването. Като сериозни общи проблеми се очертават остарялата материална база, недостатъчното оборудване, неактуалният фонд и липсата на подготвен персонал. Близо половината от библиотеките в страната никога не са били преобзавеждани, 69 на сто се помещават на площ, по-малка от 100 кв. м., а 22 на сто от библиотеките нямат нито едно постъпление в книжния си фонд за 2016 г. , според изследването. Основният извод от него е, че българските граждани имат нужда и искат съвременни библиотеки, посочват от екипа. Старши ръководителят в програмата \"Глобални библиотеки\" на фондацията \"Бил и Мелинда Гейтс\" (САЩ) Дарън Хорнер е разказал на форума за опита си с малки библиотеки с ограничени ресурси, но с голям принос за подобряване живота на хората в местните общности. Преди лекцията си той е получил от зам.-министър Амелия Гешева престижното отличие на Министерството на културата \"Златен век\" - печат на Цар Симеон Велики, с което фондацията \"Бил и Мелинда Гейтс\" е отличена за най-голямата инвестиция в българските обществени библиотеки през последните 25 години. Националният форум \"Библиотеките днес\" е под патронажа на президента Румен Радев. Събитието с участието на близо 50 експерти от три континента и над 450 представители на библиотечните среди от цялата страна продължава до 11 ноември в София.", "date": "2017.11.10", "title": "Посещенията в регионалните и общинските библиотеки са се увеличили със 70%"}
{"url": "https://www.24chasa.bg/novini/article/6543374", "text": "Петима мъже са арестувани за телефонни измами при акция на Главна дирекция \"Национална полиция\", СДВР и Областните дирекции на МВР във Велико Търново и София. Бандата е отговорна за измами за над 120 000 лв. Задържани са цялата верига бандити - от мулетата, вземали парите, през куриерите, които ги носели, дори и хората, обаждали се по телефона - т.нар въртачи. Те са от Горна Оряховица. Задържането на петимата е станало веднага след извършена телефонна измама за 2700 лв. на 9 ноември, на възрастна жена от с. Владо Тричков, обл. София. П. Н., Н. Н., П. Х. и С. Н. са заловени край с. Джулюница до Горна Оряховица, а Г. Г. – в района на болница „Александровска“ в столицата, в момент на вземане на пари, оставени от жертвата до кош за боклук. При последвалите действия по разследването, в жилището и автомобила на Г. Г. са открити доказателства, сочещи че той е отговорен и за телефонна измама, извършена през месец октомври в София на стойност 116 000 лева.", "date": "2017.11.10", "title": "Първо в \"24 часа\": Хванаха банда телефонни измамници - въртачи, муле и куриер"}
{"url": "https://www.24chasa.bg/novini/article/6543372", "text": "По искане на Окръжната прокуратура в Русе съдът допусна екстрадиране на румънец, издирван от Интерпол. Това съобщиха от прокуратурата. Екстрадирането е по повод на официална молба от Федералния департамент за правосъдие и полиция на Швейцария и валидна заповед за арест от 15 юни тази година от прокуратурата в Женева. Мунтеан Т. бил арестуван на 25 септември тази година на ГКПП \"Дунав мост\", при влизане в България. Мъжът се издирва за взломни кражби, извършени в Женева през ноември миналата година. Решението на съда в Русе е окончателно.", "date": "2017.11.10", "title": "Екстрадираме в Швейцария румънец, издирван от Интерпол"}
{"url": "https://www.24chasa.bg/novini/article/6543288", "text": "28 години след 10 ноември 1989 - а България е различна държава, в която хората имат възможности, за които не са и мечтали по времето на комунистическия режим. Това напомни в сутрешния блок на телевизия \"Европа\" проф. Михаил Неделчев, който е сред основателите на СДС и участник в Кръглата маса. \"България е съвсем различна страна. Всички ние сме различни хора, други хора, ние живеем нов живот. Аз лично имам такова усещане за себе си, пък и не само аз, и хората, които познавам, с които общувам. И те имат усещането, че след 1989 година един нов, различен, втори, трети живот. Това е основното, което трябва да знаем и трябва да помним, колко различна е нашата страна, колко различни сме ние. И колко различно присъстваме в света, начина, по който общуваме с хората в другите страни, възможностите да пътуваме. Разбира се, всички можем да се отнасяме критично към себе си и към това, което се случи в България. Демокрацията е непрекъснат процес, демокрацията не е нещо, което може да бъде постигнато и като бъде постигнато, оттук нататък става демокрация. Както и свободата е нещо, което ти непрекъснато постигаш, стремиш се към него, по същия начин е демокрацията\", каза проф. Неделчев. Проф. Неделчев посъветва да бъдат неглижирани провокациите от страна на Москва, като последното изявление за спасяването на българските евреи от Червената армия. \"Какво ме интересува тази говорителка? Някаква си говорителка била казала еди какво си - но тя е говорителката на руското външно министерство - но самият факт, че ние реагираме по този начин означава, че продължаваме да сме зависими по някакъв друг начин. Ние като общество не би трябвало да сме толкова бързо и толкова радикално реагиращи на такива провокации. Трябва да се изкаже нашата говорителка, а даже не министър и не човек на много високо равнище. Трябва да бъде помощник-говорителя на нашето външно министерство да се изкаже, да реагира, а не всички ние да дискутираме по една абсолютно недопустима провокация\", добави той. По повод скандалното изказване на депутата от БСП Иво Христов, че 80% от българите са дебилни, проф. Неделчев коментира, че е лично решение на всеки дали ще си подаде оставката, но според него поведението на Христов е недопустимо за народен представител.", "date": "2017.11.10", "title": "Михаил Неделчев: След 10 ноември България е друга страна, а ние имахме шанс за нов живот"}
{"url": "https://www.24chasa.bg/novini/article/6543351", "text": "34-годишен мъж от Разград е задържан в следствения арест, съобщиха от пресцентъра на ОДМВР - Разград. На 7 ноември К.Г. е привлечен като обвиняем за това, че е набирал и транспортирал непълнолетни, които да бъдат използвани за развратни действия независимо от тяхното съгласие.  Задържаният е криминално проявен и осъждан. В по-голямата си част незаконните му прояви са свързани с извършени престъпления против собствеността. Днес в съдебно заседание е постановена постоянна мярка „задържане под стража“. Повдигнато му е и второ обвинение по чл.155, ал.5 от НК", "date": "2017.11.10", "title": "Задържаха мъж от Разград, набирал непълнолетни за разврат"}
{"url": "https://www.24chasa.bg/novini/article/6543370", "text": "Италия споделя напълно приоритетите на българското председателство на Съвета на ЕС, стана ясно след среща в Рим на нашия вицепремиер и министър на външните работи Екатерина Захариева с колегата й Анджелино Алфано. „Българо-италианските отношения са чудесни. България винаги е можела да разчита на Италия, вкл. и за Шенген.”, каза Захариева след срещата пред български журналисти в Рим. „Обсъдихме приоритетите на българското председателство. Моят колега Алфано ми каза: „Вашите приоритети са и наши приоритети и може да разчитате на подкрепата ни по време на българското председателство, за да постигнете набелязаните от вас цели”. Според Захариева в центъра на разговорите били и външната и вътрешната сигурност на Европа във връзка с мигрантската криза. Западните Балкани също били акцент. „Италия е една от членките на ЕС, която подкрепя перспективата за членство на Западните Балкани, когато те са готови за него”, коментира вицепремиерът. Захариева определи Италия като „изключително важен търговски партньор на България”, тъй като двустранната ни търговия достига 4,25 млрд.евро годишно по данни за 2016 г. България има с 200 млн.евро по-голям износ за Италия, отколкото тя у нас и това е сравнително балансирано търговско салдо, според министър Захариева. Италианският пазар е вторият най-голям за българския износ след германския, а италианският внос у нас е на трето място след Германия и Русия по данни за 2016 г. Италия е четвъртият по обем пряк чуждестранен инвеститор в България за 1996-2016 г., след Холандия, Австрия и Гърция. Според министър Захариева всяка година се увеличават с 20-30 на сто и туристите между двете страни. „По време на председателствсвото ще имаме постоянна връзка с Италия и това е много важно, защото можем да разчитаме изцяло на италианската страна”, каза Екатерина Захариева. „Един от основните приоритети на нашето председателство ще бъде сигурността във връзка с миграцията. Италия и България като външна граница в ЕС споделят доста подобни позиции за реформата, която трябва да извършим в рамките на Дъблинския регламент, във връзка с Шенген, но и за приемане на обща европейска политика за убежище на ЕС. България и Италия могат да работят заедно в този аспект и споделят принципите за солидарност и отговорност.” Външният минисър на България допълни и за друг коментиран с италианския й колега акцент - кохезионната политика. „Това е приоритет за България. Ние подкрепяме обща отбрана и отбранителна политика на ЕС. Италия е един от инициаторите, а България е един от най-големите поддръжници, защото можем да бъдем по-ефективни и ефикасни, когато говорим за обща европейска програма... Без кохезионна политика дупката между Север и Юг, Изток и Запад ще стане по-голяма и ще доведе до проблеми за сигурността и за обединението на ЕС”, каза Захариева. „Няма как да няма реформа в кохезионната политика. По време на председателството ни ще започне обсъждане и на новата финансова рамка – през май. Амбицирани сме да допринесем в този дебат, който няма да бъде лесен.” Очаква се през следващата седмица българо-италианските разговори на тези теми да бъдат продължени и на още по-високо ниво, тъй като на 14 ноември Бойко Борисов ще дойде в Рим, за да се срещне с колегата си Паоло Джентилони. По време на срещата между българския и италианския външен министър е била изразена и признателността на Рим за значението на България за стабилността на Балканите. На разговорите е била засегната и темата за много доброто сътрудничество в областта на отбраната. Преди месеци беше подписано споразумение между двете министерства на отбраната, което доведе до още по-интензивни връзки. По време на срещата италианският министър Анджелино Алфано е приел поканата на нашия посланик в Рим Марин Райков да присъства на приема в посолството ни за откриването на българското председателство в началото на януари.", "date": "2017.11.10", "title": "България представи в Италия приоритетите си за европейското председателство"}
{"url": "https://www.24chasa.bg/novini/article/6543379", "text": "Обединението вдясно трябва да го има и това ни го казаха над 300 000 избиратели. То обаче не трябва да се прави бързо, на парче, по начина по който донякъде стана Реформаторският блок. Това коментира в Русе председателят на СДС Божидар Лукарски, цитиран от БТА. По думите му обединението вдясно трябва да бъде на ясна идеологическа и принципна основа, а заместник-председателят на СДС Румен Христов допълни, че е нужно да има и яснота по темите, които са много важни за обществото. Според Лукарски СДС е отворена за коалиции, но иска да запази своята идентичност в дадения формат. Той припомни, че преди месец са отправили покана за разговори към ДСБ, но отговор от там все още нямало. \"В същото време виждаме опити на ДСБ за обединение с \"Да, България\", \"Зелените\", \"ДЕОС\" и БЗНС, което реално все още е в Реформаторския блок. Доколко това обединение е дясно, бих поспорил, защото нито \"ДЕОС\", нито \"Зелените\", нито \"Да, България\" са десни. Това за нас е леко притеснително\", заяви Лукарски. Той информира, че в Русе днес ще се състои събрание на местните организации на СДС от Северен централен район по повод на 10 ноември.", "date": "2017.11.10", "title": "Лукарски: Обединението вдясно е нужно, но не трябва да се прави бързо"}
{"url": "https://www.24chasa.bg/novini/article/6543396", "text": "Министър-председателят Бойко Борисов назначи Росица Велкова - Желева на длъжността заместник-министър на финансите. Тя ще заеме мястото на Кирил Ананиев, който бе избран за министър на здравеопазването. Росица Велкова - Желева има дългогодишен опит в Министерството на финансите, където е заемала различни експертни позиции. До момента е началник на отдел в дирекция „Държавни разходи“. Отговаряла за бюджетите, програмите и проектите, които се финансират от държавния бюджет. В Министерството на здравеопазването премиерът назначи Бойко Пенков и Жени Начева за заместник-министри. И двамата имат богат опит в сферата на здравеопазването. Пенков е заемал различни позиции в здравния сектор, включително е бил заместник-министър на здравеопазването. Жени Начева е отговаряла за бюджета и финансовите параметри на Националната здравноосигурителна каса, която по-късно оглавява; до момента е директор на дирекция в Министерството на финансите. Бойко Пенков и Жени Начева заемат местата на Мирослав Ненков и Лидия Нейчева.", "date": "2017.11.10", "title": "Росица Велкова-Желева заменя Ананиев във финансите, Бойко Пенков и Жени Начева - здравни зам.-министри"}
{"url": "https://www.24chasa.bg/novini/article/6543500", "text": "Зам.-председателят на ГЕРБ и председател на ПГ на партията Цветан Цветанов ще участва утре в откриването на научната конференция на тема „100 години от болшевишкия преврат в Русия и влиянието му в България“, съобщиха от пресцентъра на ГЕРБ. Двудневният форум ще се проведе в Ловеч в сградата на читалище „Наука – 1870 г.“. Организатори на събитието са община Ловеч и политолозите Антон Тодоров и Тома Биков. Официалното откриване е насрочено за 10.00 часа, като Цветан Цветанов ще даде старт на форума заедно с кмета на Община Ловеч Корнелия Маринова. Гост-лектори на конференцията ще бъдат политологът Иво Маев, журналистът Христо Христов и историците проф. дин Людмил Спасов, Янко Гочев, проф. дин Лизбет Любенова, доц. дин Даниел Вачков, доц. Лъчезар Стоянов и проф. Евелина Келбечева. Организаторите на събитието Антон Тодоров и Тома Биков също ще изнесат презентации пред присъстващите.", "date": "2017.11.10", "title": "Цветанов ще участва в конференцията „100 г. от болшевишкия преврат в Русия...\""}
{"url": "https://www.24chasa.bg/novini/article/6543505", "text": "Групировката \"Ислямска държава\" си върна днес почти половината от град Букамал, ден след като сирийската армия обяви, че е превзела бившия бастион на екстремистите с помощта на свои съюзници, предадоха световните агенции и БТА, като се позоваха на Сирийския център за наблюдение на правата на човека. Центърът каза, че \"Ислямска държава\" е предприела контраатака, при която си е върнала контрола върху над 40 процента от Букамал. Групировката е завзела квартали в северната, североизточната и северозападната част, принуждавайки правителствените войски и техните съюзници да се оттеглят в южните райони на града, разположен в богатата на петрол сирийска провинция Дейр аз Зур до границата с Ирак. Центърът заяви, че в Букамал, който беше последната голяма крепост на \"Ислямска държава\" в Сирия, се водят ожесточени сражения. Целта на днешната контраатака е да покаже, че групировката е жизнена въпреки военните поражения, които търпи напоследък в Сирия и Ирак. Медийна организация, свързана със сирийската армия, заяви, че лидерът на \"Ислямска държава\" Абу Бакр ал Багдади може би се намира в източната част на Букамал. Информацията беше отречена от сирийски опозиционни активисти, според които по този начин правителството се опитва да прикрие своите загуби в Букамал, след като екстремистите са си върнали голяма част от града. Предвожданата от САЩ коалиция, която води борба с \"Ислямска държава\", каза, че не разполага с \"годна за публикуване информация за местонахождението\" на Багдади.", "date": "2017.11.10", "title": "\"Ислямска държава\" си върна половината \nот сирийския град Букамал"}
{"url": "https://www.24chasa.bg/novini/article/6543512", "text": "\"Вие сте млади, образовани, бъдещи лидери и политици. От вас ще зависят много решения за бъдещето на страната ни. Бъдете директни, прями и смели. Имайте позиции и ги защитавайте. Никога не губете връзка с реалния живот - това е най-опасното в политиката\". Това посъветва председателят на БСП Корнелия Нинова младежи, които са част от стажантската програма на левицата \"Опознай ни!\", съобщиха от пресцентъра на БСП. По време на дискусия, която се проведе в Народното събрание, Нинова ги запозна с дейността на парламентарната група, направените предложения от БСП и желанието на левицата за преодоляване на неравенствата в страната. Една от най-обсъжданите теми по време на срещата беше корупцията в страната. Нинова обясни, че след \"Кумгейт\" е започнала вълна от сигнали, получени в централата на партията. \"Ще има вот на недоверие. Всяка система в България губи милиарди заради корупция. Тя е големият бич за страната“, категорична е Нинова. Според нея хората вече не се страхуват толкова и подават сигнали с доказателства, като застават с имената си зад тях. Младежите поздравиха народните представители от БСП за инициативата \"културен чек\", с която се предвижда младите хора да имат по-голям достъп до българската култура и изкуство. На срещата присъстваха зам.-председателят на ПГ на \"БСП за България\" Антон Кутев, зам.-председателят на левицата Крум Зарков, секретарят на парламентарната група Кристиан Вигенин и евродепутатът Петър Курумбашев.", "date": "2017.11.10", "title": "Нинова към младежи: Никога не губете връзка с реалния живот"}
{"url": "https://www.24chasa.bg/novini/article/6543526", "text": "Във връзка с пресцентърът на МОСВ съобщава, че в периода 29 септември – 4 октомври 2017 г. в аереозолните проби от стационарните мониторингови пунктове от Националната система за мониторинг на околната среда (НСМОС) на Министерството на околната среда и водите е измерена специфична активност на техногенния радионуклид рутений-106. Данните от шестте пункта в Бухово, с. Яна, Бургас, Враца, Плевен и Монтана са били своевременно публикувани на страницата на Изпълнителната агенция по околната среда и водите (ИАОС) в раздел „Атмосферна радиоактивност“  Експертите са уточнили, че измерените стойности са значително по-ниски от допустимата средногодишна специфична активност за рутений – 106, която е 1900 mBq/m3 съгласно Наредбата за основните норми за радиационна защита. На 6 октомври т. г. Агенцията за ядрено регулиране (АЯР) е обяснила, че в няколко европейски държави, между които и България, през последните дни са регистрирани следи от рутений-106 в атмосферния въздух. ", "date": "2017.11.10", "title": "Екоминистерството: Няма превишени норми за радиоактивност в България"}
{"url": "https://www.24chasa.bg/novini/article/6543530", "text": "Райна Петрова, бивш кмет на пловдивския район \"Централен\", е невинна. Това постанови съдия Силвия Цанкова преди минути. Тя прочете оправдателна присъда и за бизнесдамата Надежда Минчева. Прокуратурата поиска 3 г. условно за Петрова и 2 г. условно за Минчева.  Повече от година продължи съдебния процес срещу Петрова, която беше отстранена от поста. Тя беше обвинена, че е получила 9780 лева подкуп от Минчева във вид на ваучер, за да да пътува на екзотична екскурзия до Тайланд заедно със своята дъщеря. В замяна Минчева получила обществена поръчка за 376 000 лева за доставка на храни за детските градини в район \"Централен\". Според съда ваучерът бил подарък за рождения ден на Петрова, а не подкуп. Кметицата и бизнесдамата били приятелки. \"Оставям всичко в ръцете на бог\", заяви след решението на съда Райна Петрова. Според нейни съпартийци от ГЕРБ не е изключено тя да се завърне триумфално на кметския пост в район \"Централен\". Тя беше свалена по настояване на прокуратурата във втория й мандат. Първият спечели мажоритарно. Окръжният прокурор Румен Попов обяви, че ще обжалва решението на съдия Силвия Цанкова.", "date": "2017.11.10", "title": "Оправдаха бившата кметица от Пловдив Райна Петрова и бизнесдамата Надежда Минчева"}
{"url": "https://www.24chasa.bg/novini/article/6543521", "text": "Екип на Специализиран отряд за борба с тероризма-Варна провери съдържанието на куфара, заради който бе отцепен район пред хипермаркет в Шумен, предаде „Фокус“ В куфара са открити няколко пластмасови кутийки с надписи на китайски език, съобщи Ася Йорданова, говорител на ОДМВР-Шумен. Направена е снимка на съдържанието на куфара и след като експертите са преценили, че то не е опасно, са го отворили. . Веднага към мястото са насочени полицейски екипи и са предприети действия за обезопасяване на района, където е забелязан предметът. На място директорът на ОДМВР- Шумен ст. комисар Ялчън Расим е разпоредил да бъде отцепен и паркингът пред хипермаркета.", "date": "2017.11.10", "title": "Откриха пластмасови кутийки в куфара, забравен до хипермаркет в Шумен"}
{"url": "https://www.24chasa.bg/novini/article/6543527", "text": "е участвала в задигането на 116 хил. лв. от софиянец преди месец. Тогава човекът разказа историята си пред \"24 часа\". Със сигурност мулето Георги Георгиев е взело парите от 73-годишният мъж. Чака се видеотехническа експертиза, която да го потвърди. Двамата въртачи са братовчеди - Николай и Сергей Николови. Смята се, че единият е говорил с мъжа, а другият - с мулето. “Обясниха, че издирвана група телефонни измамници ще се свърже с мен”, разказа тогава измаменият мъж пред “24 часа”. По думите им бандата била от чеченец, българин, циганин и руснак. Малко след като разговорът прекъснал, телефонът иззвънял пак. Плачеща жена искала пари, но била заглушена от странни шумове. След това отново се обадил мнимият полицай. “Каза ми, че измамниците ще влязат вкъщи, затова трябва да занеса всички пари на безопасно място”, обясни мъжът, пожелал анонимност. Човекът събрал парите, с които разполагал вкъщи, включително служебни и на сестра му, 3 златни пръстена и кръстче. Обяснил на ало измамниците, че има и влог в банка от продаден отдавна апартамент, наследен от баща му. Те го инструктирали веднага да изтегли всичко, което има. Банковите служители отказали да дадат всички пари накуп, въпреки че той ги излъгал как парите му трябват за покупка на апартамент. “Пий една ракия и от нас. Ще се почерпим, когато всичко приключи” - това му казали измамниците същата вечер.  На следващата сутрин пенсионерът изтеглил и останалата част от спестяванията си - общо 110 хил. лв., навил ги на пачки и ги сложил в голям плик, който хвърлил в кашон до кофа край Евангелистката църква. Когато се прибрал, с него се свързал мъж, представящ се за полковник Василев. Обяснил, че хванали 3-ма, но 2-ма успели да избягат. “Каза ми да не споделям с някого, дори със сестра ми, иначе неговото семейство може да пострада”, добави мъжът.", "date": "2017.11.10", "title": "Мулето на телефонните измамници взело 116 бона от софиянец преди месец"}
{"url": "https://www.24chasa.bg/novini/article/6543283", "text": "Френският президент Еманюел Макрон и германският му колега Франк-Валтер Щайнмайер изтъкнаха днес спешната необходимост Европа да бъде \"изградена наново\", веднага щом в Берлин встъпи в длъжност ново правителство, предадоха Франс прес и БТА. \"Ние споделяме дълбокото убеждение, че преустройството е необходимо и спешно, и че следващата година ще е определяща в това отношение\", заяви Макрон след среща между двамата в Елисейския дворец по случай честванията на годишнината от края на Първата световна война. \"Наша обща отговорност е след съставянето на коалиционно правителство да работим за това. Разчитам да извършим тази работа с канцлера Меркел\", подчерта френският президент. \"Всички партньори в коалицията, която е на път да бъде създадена, потвърдиха по време на предизборната кампания движещата роля на френско-германския екип за осъществяването на нов европейски проект\", отбеляза Макрон и изрази надежда, че контурите на този проект ще бъдат очертани в идните месеци. Германският президент приветства смелата реч на Макрон на 26 септември в Сорбоната, в която той изложи насоки за реформиране на Европа, \"в момент на силен скептицизъм\". \"Сигурен съм, че ентусиазмът на речта в Сорбоната ще увлече и бъдещото германско правителство\", заяви Щайнмайер. След срещата си двамата лидери отпътуваха за Елзас, където следобед ще открият тържествено френско-германския музей близо до връх Хартмансвилеркопф. На това място са се водили едни от най-кървавите сражения през Първата световна война и са убити около 25 000 френски и германски войници. Откриването на т.нар. \"Историал\" ще постави началото на честванията за 11 ноември 1918 г. - Деня на примирието, с който се слага край на войната.", "date": "2017.11.10", "title": "Макрон и Щайнмайер: Европа трябва да бъде \"изградена наново\""}
{"url": "https://www.24chasa.bg/novini/article/6542088", "text": "10 пъти по-скъпо да плащат шофьорите, които искат специални номера за колите си. Това предложение на МВР за промяна в Закона за държавните такси е публикувано вече за обществено обсъждане. Номер с числа по избор вече ще струва 300 лв. Досега таксата за тази екстра беше само 30 лв. Собственик на кола, който иска табели с 4 еднакви числа, ще трябва да плати 2000 лв. Досега тарифата беше два пъти по-евтина. Запазва се най-солената такса от 7000 лв. за баровците, които искат да изпъкнат на пътя с 6 цифри в номера. За тях има опция на номера да бъде изписано и име в комбинация от 6 букви по желание на клиента. Популярният преди години рапър Иван Главчев, прочут повече като Ванко 1, който лежа в затвора и за трафик на жени, движеше в родния Пловдив с автомобил, на табелата на която “грееше” името му - VANKO, припомниха полицаи. “Увеличението на размера на таксите за специални услуги е заради засиленото търсене. Възможният брой на този вид табели за регистрация на моторни превозни средства е много ограничен. С повишаването на таксите се цели ограничаване на търсенето”, пише в мотивите към проекта. Един на 50 души вече изявявал желание сам да посочи цифрите в номера си, като най-много са мераклиите за това в София, научи “24 часа”. Повечето от тях били с годината, в която е роден шофьорът - например 1990-а. Предимно млади и по-заможни столичани изявявали лични претенции. Друг мотив за поскъпване на таксите за табели с еднакви цифри или с номера по желание са повечето пари, които ще влязат в бюджета, става ясно от документа. Манията по еднаквите номера на колата е отпреди 1989 г. Тогава обаче тази екстра е достъпна само за “по-специалните българи”, т.е. за хората в ръководството на някогашната комунистическа партия. От 90-те години на миналия век се смята, че еднаквите цифри на автомобила са символ на просперитет, благополучие и престиж в обществото. Първи на колите си поставиха еднакви цифри мутренските босове. Разстреляният през 1995 г. шеф на силовата групировка ВИС 1 Васил Илиев обикаляше София с мерцедес с номер 9988. Брат му Георги Илиев, убит от снайперист в Слънчев бряг 10 г. по-късно, не му отстъпваше. Той се движеше с брониран мерцедес с номер 3350. Техният верен съратник Константин Димитров-Косьо Самоковеца, прочул се като контрабандист №1 в началото на новия век, се беше спрял на джип мерцедес тип “кубче” с номер 8899. Филип Найденов-Фатик обикаляше града със сребриста лимузина мерцедес с номер BB FN 888. Номерът на колата означаваше: BB – baba (в превод от турски “баща”), F – Фатик, N – Найденов, обясняват полицаи. За сметка на предстоящото поскъпване на еднаквите цифри в номера обаче други такси, събирани от МВР, ще бъдат намалени, ако предложението бъде гласувано от правителството. 35 лв. ще се плащат за първоначална регистрация на кола, както и за възстановяване на прекратена. За ремаркетата цената ще е 30 лв., а за мотопед - 28. Транзитните номера ще струват 20 лв. Отпада досегашната такса за монтаж на регистрационните табели. Прекратяването на регистрацията на автомобили по желание на собственика ще струва само 5 лв., предвижда проектът. От МВР са помислили и за своите автомобили. Колите на полицията ще бъдат освободени от заплащане на такси за всички услуги, това ще важи още за посолствата и консулствата. ", "date": "2017.11.10", "title": "Екстри! За престижни номера шофьори ще плащат десет пъти по-скъпо"}
{"url": "https://www.24chasa.bg/novini/article/6543306", "text": "Офицери от Втора планинска бригада на Румъния бяха на четиридневно работно посещение в 101-ви алпийски батальон-Смолян, съобщиха от Министерство на отбраната. Целта на визитата е обмяна на опит между военнослужещите от алпийските формирования на Сухопътните войски на двете страни в областта на тактико-специалната подготовка. Румънските военнослужещи наблюдаваха действията на българските си колеги по време на ротно-тактическо учение. Те се запознаха с възможностите на планинските учебни терени и маршрути, които използват българските военнослужещи при провеждането на специализираната си ски и алпийска подготовка. Командирът на 101-ви алпийски батальон подполковник Димитър Кацаров запозна румънските си колеги с функциите и задачите на формированието и с възможностите на учебно-материалната база.", "date": "2017.11.10", "title": "Румънски военни наблюдаваха дейността на българските си колеги в Смолян"}
{"url": "https://www.24chasa.bg/novini/article/6543269", "text": "КНСБ иска увеличение между първо и второ четене на разходите за заплати в четири области - земеделие, здравеопазване, социални заведения и транспорт. Това каза пред журналисти президентът на синдиката Пламен Димитров след среща с ГЕРБ по проектобюджетите на държавата, на държавното обществено осигуряване и на Националната здравно-осигурителна каса, предаде БТА. За първи път в бюджета за 2018 г. има толкова повече средства, предвидени за заплати, отколкото всеки друг преди това, за съжаление обаче тези средства отиват приоритетно в секторите образование и сигурност, а в други сектори има сериозни проблеми, коментира Димитров. Малко над 20 млн. лева липсват в бюджета на Министерството на здравеопазването за увеличение на заплатите на работещите в регионалните здравни инспекции, психиатричните болници и центровете по кръвопреливане, каза президентът на КНСБ. По думите му около 14 хиляди души работят в тези системи и за тях новият здравен министър трябва да намери допълнително средства. Според КНСБ трябва да бъдат дадени още около 15 милиона за увеличение на заплатите на работещите в социалните заведения и домове. В сектор земеделие от синдиката искат прехвърляне на 10 милиона лева от капиталови разходи в Министерството на земеделието, храните и горите към средства за персонал, за да се осигури увеличение на заплатите в Агенцията за борба с градушките и в Изпълнителната агенция по горите. Пламен Димитров поиска да се осигури и нормално финансиране на държавната фирма \"Транспортно строителство и възстановяване\", която винаги е първа при бедствия и аварии. При наводнения първо те отиват заедно с Пожарната и Гражданска защита да помагат, даде пример той. Димитров отбеляза, че във фирмата има 4,6 млн. лева забавени заплати и за следващата година няма заложени 1,2 млн. разходи. Очакваме поне там да бъдат намерени тези средства, добави той. Председателят на бюджетната комисия в НС Менда Стоянова /ГЕРБ/ коментира, че това, за което са говорили днес с КНСБ, са \"фини настройки\", а основните проблеми на практика са решени. За заплати и осигуровки в бюджет 2018 г. са заделени около 1 млрд. лева, като само увеличението на заплатите е 730 млн. лева, посочи тя. Ще продължим анализа, ще видим какви са възможностите да се обърне внимание на онези сектори, които са останали пренебрегнати, добави Стоянова. Споделям мнението, че в сферата на социалните услуги заплатите са доста ниски, там работа на хората на терен е изключително тежка и трудна и трябва да търсим решение, коментира председателят на бюджетната комисия. Тя посочи, че има добро завишение на единния разходен стандарт за регионалните библиотеки и ще провери защо Националната библиотека не е включена.", "date": "2017.11.10", "title": "КНСБ иска увеличение на разходите за заплати в четири области"}
{"url": "https://www.24chasa.bg/novini/article/6542993", "text": "Привържениците на Алексей Навални възнамеряват да организират протести из цялата страна и да бойкотират президентските избори през март догодина, ако на опозиционния деец не бъде позволено да се кандидатира в изборите. Това заявява в интервю за лондонския \"Таймс\" Леонид Волков, шеф на предизборния щаб на Навални, предаде Би Би Си. \"Ще продължим да казваме на електората, че това не са избори, ако от тях е изключен главният съперник. Това е имитация от времената на Съветския съюз. Това е скандал и за честния човек е по-добре да не гласува\", казва Волков. В отговор на въпрос той каза, че не изключва властите да регистрират все пак Навални като кандидат, тъй като \"те се страхуват най-много от голям брой хора на улиците\", предаде БТА. Би Би Си припомня, че руските власти вече са заявили, че Навални не може да бъде кандидат за президент, защото срещу него има произнесена присъда. Привържениците на Навални твърдят, че по конституция Русия трябва да изпълнява международните закони и споразумения. В частност това се отнася за решението от миналата година на Европейския съд по правата на човека, че процесът срещу Навални през 2013 г. в Русия по обвинение в измама е бил несправедлив, какъвто е бил и повторният процес. Анализатори се съмняват, че руските власти ще рискуват да допуснат Навални до участие в изборите, тъй като тогава той ще получи достъп до държавните телевизии за агитация срещу корупцията. От друга страна, сътрудниците на Путин се опасяват, че ниската избирателна активност ще се отрази зле на неговия авторитет, отбелязва Би Би Си. Пред \"Таймс\" Волков казва, че шансовете Навални да бъде допуснат до изборите са 50 на 50. \"Те ще вземат решението в последния момент. Нашите опоненти са много рационални. Ако пресметнат, че политическата цена на отказа на регистрация натежи спрямо съгласието за неговото участие, те ще го регистрират\", казва той. \"Това е нашето политическо айкидо. Ние използваме силата на противника. Ние трансформираме тази сила в слабост. Ние казваме: \"Погледнете, той решава с кого да си съперничи, и щом като не иска да се състезава с нас, се бои. Това означава, че той не може да победи в честен бой\", цитира \"Таймс\" Волков. По думите му ниската избирателна активност ще бъде сериозен удар по легитимността на Путин, а \"империята започва да се разпада, когато хората започнат да се подиграват на своите лидери\".", "date": "2017.11.10", "title": "Привържениците на Навални заплашват \nс протести и бойкот на изборите догодина"}
{"url": "https://www.24chasa.bg/novini/article/6542997", "text": "Проучване, посветено на представите за сексуален тормоз, разкрива съгласие, но и някои изненадващи разминавания между страните в Западна и Северна Европа, предаде Ройтерс, цитирана от БТА.  Сред проявите, масово считани за неприемливи, са мъжете да показват гениталиите си, да искат сексуални услуги от жените, да докосват задните им части и да правят снимки под полите им. Допитването на YouGov е обхванало 8490 души от Великобритания, Дания, Франция, Финландия, Германия, Норвегия и Швеция. Освен сходства в представите, проучването разкрива и някои разногласия, основно в позициите на мъжете и жените, но също и между националностите. \"Зяпането\" на дамски гърди, например, поражда различни реакции. В Германия 73 процента от мъжете и 58 процента от жените не възприемат подобна проява като сексуален тормоз. За сравнение - 57 процента от британките я намират за неуместна. Разногласие между нациите е отчетено и по отношение на \"пусканите\" от мъжете сексуални шеги пред дамите. Подобно поведение се тълкува като сексуален тормоз от по-голяма част от жителите на Финландия (67 процента) и Франция (53 процента), но не и в Норвегия (47 процента) или Швеция (38 процента). Само 17 на сто от участвалите в допитването представители на Дания считат въпросното поведение за неуместно. Проучването разбива и някои представи за характерни национални черти. Французите, често възприемани като \"флиртаджии\", се оказват по-строги във възгледите си по някои сексуални въпроси от обитателите на скандинавските страни.", "date": "2017.11.10", "title": "Вижте разликите в представите за сексуален тормоз между Западна и Северна Европа"}
{"url": "https://www.24chasa.bg/novini/article/6542998", "text": "28-г. дилър, жена му и тъща му са били задържани вчера в София с 5 кг марихуана и 1,7 кг кокаин, съобщи директорът на СДВР старши комисар Ивайло Иванов. Той обясни, че и тримата са действали заедно, а дрогата била с изключителна чистота. Ако беше стигнала до улицата, стоката щеше да реализира печалба от близо половин милион лева, посочи полицай номер 1 в София. И тримата са криминално проявени, мъжът има и предишни присъди за наркотици, посочи шефката на Софийска градска прокуратура Емилия Русинова. Тя обясни, че за тримата ще се иска постоянен арест.", "date": "2017.11.10", "title": "Хванаха дилър, жена му и тъщата с 5 кила трева и 1.7 кг кокаин за половин млн. лева"}
{"url": "https://www.24chasa.bg/novini/article/6543017", "text": "Не се води точна статистика на децата живеещи в България с родители в чужбина. Това стана ясно от изказване на вицепремира Валери Симеонов по време на парламентарния контрол. \"Безспорно тези деца, чиито родители работят зад граница и са подкрепени финансово, но не и емоционално, влияе на поведението и развитието им и оставя отпечатък на цялото им личностно израстване\", обясни Симеонов. \"Те се включват в общата група на деца в риск по Закона за закрила на детето. Спрямо тях могат да се вземат мерки за закрила от съответната дирекция по местопребиваването на детето. Част от мерките са - настаняване в семейство на близки и роднини, в приемно семейство или социална услуга от резидентен тип. През 2017 г. Държавната агенция за закрила на детето извърши проверка относно броя на децата на емигранти със съдействието на Агенцията за социално подпомагане и регионалното управление на образованието, каккто и областните администрации. От подадените от регионални дирекции за социално подпомагане справки стана ясно, че не се води точна статистика. За лицата, чиито родители живеят и работят в чужбина, не се поддържа база данни или регистър на родителите емигранти. Констатирана е чувствителна разлика на децата в тази целева група, подадена от РО - 10 618 и областните инстанции -6 048 деца\", каза още той. \"Парадоксално представлява излезналата в медиийте новина през 2016 г., че децата в Неделино се отглеждат предимно от техните роднини, защото родителите им работят в чужбина, а същевременно по данни за тази община - там няма такива деца. Така, че статистиката е \"гола вода\", смята Симеонов.", "date": "2017.11.10", "title": "Симеонов: Няма точна статистика на децата, живеещи в България с родители в чужбина"}
{"url": "https://www.24chasa.bg/novini/article/6543010", "text": "Расте потокът от мигранти по острови в северната част на Егейско море, съобщава гръцкият в.\"Вима\", цитиран от БТА. Изнесени от изданието данни показат, че само за първите десет дни на ноември на островите Лесбос, Хиос и Самос са пристигнали 1157 бежанци и мигранти. По-специално на остров Лесбос новопристигналите са били 705, на остров Хиос - 338 и на остров Самос - 114.", "date": "2017.11.10", "title": "Расте потокът от мигранти по острови в Егейско море"}
{"url": "https://www.24chasa.bg/novini/article/6543058", "text": "Средствата за заплати в бюджет 2018 г. са повече от тези в бюджетите досега. Това стана ясно от изказване на президента на КНСБ Пламен Димитров след среща на синдикатите с парламентарната група на ГЕРБ в парламента. \"За първи път в Бюжета за 2018 г. има толкова повече средства, предвидени за заплати, отколкото всеки друг бюджет досега. Концентрацията на тези средства, спрямо очакваното изпълнение на 2017 г. отиват приоритетно в секторите \"Образование\" и \"Сигурност\". Забелязваме, че в някои други сектори има сериозни проблеми\", каза Димитров. \"Първо да благодаря на КНСБ за конструктивния диалог. Ние се срещаме не за първи път по темата бюджет. Благодаря, че оценяват това, което Бюджет 2018 г. прави в социалната сфера, в частта на работните заплати, пенсиите, здравното обслужване и т.н. Това, за което днес говорихме са фини настройки. Основните проблеми на практика са решени\", каза депутатът от ГЕРБ и шеф на бюджетната комисия Менда Стоянова. \"Ние ще продължим анализа. Естествено това е и работата на Комисията по бюджет и финанси, ще видим какви са възможностите да се обърне внимание на секторите, които са останали пренебрегнати от внесения бюджет. За трета поредна година ще има сериозен ръст на БВП. Благодарение на това, че икономиката се развива, българският бизнес работи и изнася, осигурил е 10 % ръст на заплатите в реалния сектор и завишено потребление вътре в страната, са възможни и бюджетните разходи\", каза още Стоянова. Тя обясни, че заплатите в сферата на националните услуги са много ниски и там трябва да се тръсят решения.", "date": "2017.11.10", "title": "Димитров: Средствата за заплати в бюджет 2018 г. са повече от тези в бюджетите досега"}
{"url": "https://www.24chasa.bg/novini/article/6543050", "text": "Областният управител на Перник Ирена Соколова е удостоила с грамота и награда служители на Регионална дирекция \"Пожарна безопасност и защита на населението\", съобщи пресцентърът на областна администрация. Паметен знак за проявена смелост, професионализъм и жертвоготовност при изпълнение на служебния си дълг са получили инспектор Васил Василев, младшите инспектори Иво Петров, Станислав Йоцев, Васил Петров, Чавдар Димитров, Живко Живков, Веселин Димчев и младшите експерти Димитър Томов, Явор Цанков. Екипът на деветимата пожарникари работи усърдно за овладяване на ситуацията миналата нощ, при която тежкотоварен автомобил със сръбска регистрация аварира при моста на разклона за село Врабча преди град Трън и кабината му надвисна над река Ябланишка.", "date": "2017.11.10", "title": "Наградиха пожарникарите, спасили мъж от надвиснал камион над Ябланишка"}
{"url": "https://www.24chasa.bg/novini/article/6543091", "text": "Прокуратурата е внесла в Софийския районен съд обвинението срещу Владимир Стоянов за причиняване на лека телесна повреда на доктор Албена Гагова, съобщиха от пресцентъра на държавното обвинение. Той е обвинен за това, че на 1 юли е ударил д-р Гагова, след като лекарката е отказала да му предостави плацентата от раждането на съпругата му. При удара в областта на главата, Гагова е изпаднала в безсъзнание, получила е мозъчно сътресение и има счупени костици. За това престъпление се предвижда затвор от една до пет години, допълват от прокуратурата. В момента Стоянов е задържан за постоянно в ареста.", "date": "2017.11.10", "title": "Прокуратурата внесе в съда делото за битата докторка от болница \"Шейново\""}
{"url": "https://www.24chasa.bg/novini/article/6543109", "text": "Няма основание Гърция да протестира за лъва пред НДК. Това заяви вицепремиерът Крaсимир Каракачанов в парламента по повод протеста от страна на Гърция срещу връщането на статуята на лъва от Войнишкия мемориал, който предстои да бъде изцяло възстановен пред Националния дворец на културата. \"Това са земите от българското землище част от Санстефанския договор. Дали на някой това се харесва или не, това е друг въпрос. С този идеал Санстефанска България участваше в Сръбско-Българската война, Балканската, Междусъюзническата и Първата световна, като даде над 200 хиляди жертви. Това не означава, че ние трябва да изрежем част от нашата история, защото някой някъде би се почуствал ощетен. Защото, когато е съществувала Санстефанска България, макар и за кратко и със съжаление, тези земи са били част от Османската империя. Този паметник е връщане на една историческа справедливост, която се връща на мястото си\", каза Каракачанов. Той заяви, че е ходил на екскурзии в Гърция, където има много паметници с открито обидни наименования към българите, но не го повдига на въпрос в името на добрия тон. \"Преди малко си говорихме за 3-ти март и Санстефанска България, това е великата дата. 10-ти ноември е поредният партиен преврат. Факт е, че имаше много неща, които биха могли да се случат по различен начин. Приватизацията не вкара необходимите пари в бюджета. Направи се по начин, който ощети и държавата и гражданите, които останаха без работа. Много неща можеха да се направят много по-умно например, както унгарците или хърватите - да бъдат запазени определени придобивки като безплатното здравеопазване и образование\", заяви Каракачанов по повод изказването на лидера на \"Атака\" Волен Сидеров за 10 ноември, че с \"мръсната вода\" тогава е \"изхвърлено и бебето\", защото част от постиженията е имало възможност да бъдат запазени.", "date": "2017.11.10", "title": "Каракачанов: Няма основание Гърция да протестира за лъва пред НДК"}
{"url": "https://www.24chasa.bg/novini/article/6543065", "text": "Бившият председател на регионалния парламент на Каталуня Карме Форкадел е платила гаранцията от 150 хил. евро за освобождаването й, след като в четвъртък бе задържана заради ролята й в едностранното обявяване на независимост на испанския регион, предава Франс прес, цитирана от Фокус. „Гаранцията за Карме Форкадел беше е приета, чакаме заповедта на съдията да я освободи\", заяви пред репортери говорител на Върховния съд на Испания.", "date": "2017.11.10", "title": "Платиха 150 хил. евро за гаранцията на бившата шефка на каталунския парламент"}
{"url": "https://www.24chasa.bg/novini/article/6543138", "text": "По повод визитата на Председателския съвет на Европейския парламент (включващ председателя на ЕП Антонио Таяни и лидерите на политическите групи) в България Информационното бюро на ЕП организира дебат със студенти и млади хора на 21 ноември 2017 г. от 16.30 ч. в зала 272 на Софийския университет „Св. Климент Охридски“. Това се казва в прессъобщение от ЕП. Дискусията с Таяни и членовете на Председателския съвет на ЕП ще бъде под надслов „Гласът на младите: Каква Европа искаме?“ и ще даде възможност на младите хора да изразят своите виждания и очаквания, свързани с бъдещото развитие на европейския проект, както и да отправят своите въпроси към политическите лидери на Парламента. Събитието е част от работното посещение на Председателския съвет на ЕП в София на 21 ноември 2017 г. във връзка с предстоящото председателство на Съвета на Европейския съюз, което България поема от месец януари 2018 година. В допълнение към срещите си с министър-председателя, президента и председателя на Народното събрание на Република България по време на краткия си престой в страната г-н Таяни и Председателският съвет също така ще обсъдят с български студенти и младежи представите им за бъдещето на Европа. В дискусията се очаква да вземат участие над 600 млади хора. Сред темите на дебата ще бъдат актуални въпроси от дневния ред на Европейския съюз като перспективите пред младите хора в ЕС, борбата с младежката безработица, бедността и социалната изолация, възможностите за обучение и пътуване в страните от ЕС, както и проблемите на сигурността, миграцията и защитата на границите. Предварителна регистрация Желаещите да участват в дискусията трябва да се регистрират не по-късно от 19 ноември, използвайки този формуляр. За тези, които не могат да присъстват в залата, целият дебат ще бъде излъчван на живо на страницата на Информационното бюро на ЕП и във Фейсбук. Антонио Таяни (ЕНП, Италия) бе избран за председател на Европейския парламент през месец януари тази година. Той ще бъде начело на институцията за две години и половина, т.е. за половин парламентарен мандат, като може да бъде преизбран. Председателят представлява Европейския парламент извън рамките на институцията и в отношенията на Парламента с останалите институции на ЕС. Визитата на г-н Таяни в рамките на Председателския съвет идва в навечерието на важни събития, които ще очертаят бъдещето на Европейския съюз в идните години и затова позицията на младите хора е от изключително значение. Председателският съвет на Парламента е политическият орган на ЕП, който притежава правомощия относно организацията на дейността на ЕП и законодателната програма, предоставянето на правомощия на комисиите и делегациите, както и определянето на техния състав, връзките с останалите институции на Европейския съюз, националните парламенти и трети държави. Председателският съвет се състои от председателя на Европейския парламент и от лидерите на политическите групи. С участието си в дискусията българските студенти и млади хора ще имат възможност пряко да повлияят върху дневния ред на Съюза и да зададат въпросите си не само на председателя на Европейския парламент, но и на лидерите на политическите групи.", "date": "2017.11.10", "title": "Таяни ще дискутира с млади хора бъдещето на европейския проект в София на 21 ноември"}
{"url": "https://www.24chasa.bg/novini/article/6543106", "text": "Има нужда да се увеличат средствата за безплатни закуски на децата в подготвителните групи и учениците от първи до четвърти клас. Това каза министърът на образованието и науката Красимир Вълчев в отговор на депутатски въпрос за качеството на безплатните закуски, предаде БТА. Министърът посочи, че нормативът за подпомагане на храненето се определя от Министерския съвет и за тази бюджетна година е 72 лв. на дете, сумата остава същата и за 2018 г. Министърът добави, че има необходимост и от повишаване качеството на храната. Вълчев отбеляза обаче, че няма опасност за здравето на децата. Красимир Вълчев посочи, че в МОН е сформирана работна група, която да направи препоръки относно качеството на храненето в училищата и детските градини. Министърът каза, че не може да се съставят общи изисквания за храненето във всички училища и детски градини. По думите му има училища, където учениците са от социално по-добри семейства, и в много случаи те ходят закусили на училище и за тях е по-важно да е нещо малко, но по-здравословно. Същевременно има училища, където са повече социално слабите учиници, и за тях е по-важно да има повече калории, посочи министърът и допълни, че ще се търси диференциран подход и включването на родителите в обсъждането на този въпрос. Вълчев обясни, че в договорите на училищата с фирмите, осигуряващи храната, може да се запише изискване за съгласуване на предварително седмично меню.", "date": "2017.11.10", "title": "Красимир Вълчев: Има нужда от увеличение на средствата за безплатни закуски"}
{"url": "https://www.24chasa.bg/novini/article/6543163", "text": "Аз не смятам, че сме изпуснали бандитите, които взломяват банкомати. Знаем кои са, хванахме един и имаме доказателства, създадена е организация и ще ги хванем, заяви главният секретар на МВР Младен Маринов. \"Да стреляме ли трябваше, за да си решим проблема\", обърна се към журналистите професионалист номер 1 в МВР. По данни на МВР апашите не са напуснали страната. \"Според нас те са отговорни за поне 4 взломявания\", съобщи още Маринов.", "date": "2017.11.10", "title": "Главсекът на МВР: Не смятам, че сме изпуснали обирджиите на банкомати, ще ги хванем"}
{"url": "https://www.24chasa.bg/novini/article/6543165", "text": "Преди 6 месеца хванахме банда, която разбива банкомати, а нейният лидер е в ареста, съобщи главният секретар на МВР Младен Маринов. Той обясни, че това престъпление е внесено от чужбина. В Германия през 2015г. имало 257 взривени банкомата, а през м.г. поне 316. Мъжът. за когото Маринов говореше, че е в ареста, е с прякор Францията, научи \"24часа\". Именно той внесъл патента и метода за разбиване на устройствата. Друг доайен във взривяването на банкомати беше софиянец с псевдоним Кокала, той обаче загина в катастрофа с мотор преди 10-тина дни.", "date": "2017.11.10", "title": "Преди 6 месеца хванали бандит, взривявал банкомати, друг се убил с мотор преди 10 дни"}
{"url": "https://www.24chasa.bg/novini/article/6543190", "text": "Ремонтът и поддръжката на двигателите на самолетите, които се намират на въоръжение в България - МиГ-29, е най-добре да се осъществява от страната-производител. Това каза министърът на отбраната Красимир Каракачанов по време на днешния парламентарен контрол. Той уточни, че се очаква да пристигне работна група от РСК \"МиГ\", която трябва да направи преглед и оценка на двигателите на самолетите и да даде оценка за стойността за ремонта им. Военният министър припомни, че още в началото на мандата му се е срещнал официално в България с генералния директор на РСК \"МиГ\" и следствие на това е бил подписан меморандум, който се очаква да бъде подписан и от руската страна, предава БТА. След като пристигне работната група от РСК \"МиГ\" ще се прецени дали всичките самолети ще бъдат обект на това споразумение или само част от тях. \"Всичко зависи от цената и степента на модернизация, която може да осигурим\", поясни Каракачанов. Каракачанов отговори още, че крайната цена на споразумението между правителствата на България и Полша, относно осигуряване на логистична подкрепа за самолетите МиГ-29, е 1,23 млн. евро на двигател или 6 138 000 за шестте ремонтирани двигателя, като сумата е изцяло изплатена от наша страна. Той добави, че ресурсът на двигателите е удължен с 350 часа, а гаранционният период, след извършването на ремонта на шестте български двигателя, е 200 летателни часа или две години, което от събитията настъпи първо. Военният министър припомни, че според условията на подписаното от българското и полското правителство споразумение, понастоящем българските военновъздушни сили продължават експлоатацията на четирите отремонтирани български и двата полски двигателя, като реципрочно полската страна експлоатира два ремонтирани български двигателя.", "date": "2017.11.10", "title": "Каракачанов: Ремонтът на МиГ-29 е най-добре да се прави от страната производител"}
{"url": "https://www.24chasa.bg/novini/article/6543191", "text": "Действащите политики и законодателство в контекста на членството на Република България в ЕС, въпросът за лидерството в Европа, анализ на проблемите и предизвикателствата в практиката на публичните институции. Това бяха част от темите, които дискутираха днес в Нов Български Университет вицепрезидентът Илияна Йотова и студенти по „Право“ и „Публична администрация“. Вицепрезидентът откри Национална научна конференция на тема \"10 години България в ЕС - въздействие върху развитието на публичните политики и законодателството\" - съобщиха от прессекретариата на Президентството.  В хода на дискусията Илияна Йотова определи темата с лидерството в Европа като \"изключително тежка\". „Визирам няколко аргумента защо въпросът с лидерството не върви и един от тях е свързан с начина, по който се избират европейските комисари. \"Комисарите се избират от държавите членки. В повечето случаи решението е политическо и конюнктурно, а не в съответствие с професионализма и приоритетите\", посочи Илияна Йотова. \"Дали този човек има подготовката като че ли остава на заден план. Изслушването им, за съжаление в повечето случаи минава формално, по зададени предварително въпроси\", сподели още пред студентите вицепрезидентът. Пред младите хора Йотова изрази също така тревогата си от липсата на визионерство. \"Липсват хора, които могат да кажат как виждат дадена област след пет или десет години\", коментира Илияна Йотова като допълни, че изобщо не се говори за големия въпрос как виждат Европа след два или три мандата. Вицепрезидентът специално се обърна към студентите с думите: „Не допускайте бюрокрацията да измести визионерството. Очаквам от вас да създавате, да правите европейски политики, а не само да ги изпълнявате“. \"Казвам всички тези неща, защото от вас трябва да идват идеите как да се промени Европа\", коментира Йотова, според която европейският проект се нуждае от цялостна еволюция и от това да знаем къде искаме да стигнем. Вицепрезидентът постави въпроса и за подхода към политиките на европейско ниво. Според нея разпространеното мнение, че някъде в Брюксел се правят политики, които след това ние изпълняваме, е възможно най-грешният подход, който може да има една държава. В речта си вицепрезидентът изтъкна, че десетата годишнина от членството на България в ЕС съвпада с 60-годишнината от подписването на Римските договори и утвърждаването на европейската идея. Пред студентите Йотова посочи, че застава пред тях като изключително убеден европеец. \"Нашето бъдеще е бъдещето на европейския проект\", уверена бе вицепрезидентът Йотова като припомни още, че догодина се навършат 25 години от Маастрихтския договор. В конференцията участие взеха Емил Радев, член на Европейския парламент, заместник-министърът за българското председателство на Съвета на ЕС Моника Панайотова, заместник-министърът на регионалното развитие и благоустройството Деница Николова, проф. д-р Екатерина Михайлова, Ръководител на департамент \"Право\" в НБУ, десетки студенти.", "date": "2017.11.10", "title": "Илияна Йотова: От младите хора трябва да идват идеите как да се промени Европа"}
{"url": "https://www.24chasa.bg/novini/article/6542709", "text": "Народното събрание избра току-що Кирил Ананиев за министът на здравеопазването. Подкрепиха го 121 депутати, 85 (БСП и ДПС) бяха \"против\", \"въздържал се\" нямаше. Номинацията му, която бе внесена вчера в деловодството на парламента, бе представена от вицепремиера Томислав Дончев. Министър-председателят Бойко Борисов не бе в Народното събрание.                                                                                                                                                                                                                                                                                                                        ", "date": "2017.11.10", "title": "Кирил Ананиев е вече министър на здравеопазването"}
{"url": "https://www.24chasa.bg/novini/article/6542706", "text": "Реалистично е по време на нашето председателство на ЕС догодина да бъде намалена цената на роуминга със страните от Западните Балкани. Това прогнозира в кулоарите на парламента министърът на транспорта Ивайло Московски, предаде БТА. България е подготвила меморандуми с всички държави от Западните Балкани за намаляване цените на роуминга, обясни той. Това са меморандуми на държавно, а не на европейско ниво, подчерта Московски, които предвиждат \"зелена светлина\" за операторите да намалят цените за гласови, текстови съобщения, интернет, което означава намаляване на цените на роуминга.", "date": "2017.11.10", "title": "Московски: Цената на роуминга пада при българското европредседателство догодина"}
{"url": "https://www.24chasa.bg/novini/article/6542718", "text": "Турският премиер Бинали Йълдъръм се срещна в Ню Йорк с генералния секретар на ООН Антониу Гутериш, предаде Анадолската агенция. По време на срещата, състояла се късно снощи, са били обсъдени редица международни проблеми, както и ситуацията, свързана с мюсюлманите рохинги в Мианма, предава БТА. Генералният секретар на ООН заяви, че \"последиците от нестабилността в региона и товара на бежанската криза са посрещнати с голяма жертвоготовност от страна на Турция\", каза Йълдъръм пред журналисти след срещата. Разбира се, очакваме, че всички страни членки на ООН трябва да споделят това тегло, добави турският премиер. Йълдъръм каза, че е отправил призив към ООН да накара международната общност да предприеме действия за спирането на убийствата и гоненията на мюсюлманите рохинги. Турският премиер се намира на четиридневно посещение в САЩ. Вчера той се срещна във Вашингтон с вицепрезидента на САЩ Майкъл Пенс.", "date": "2017.11.10", "title": "Йълдъръм и Гутериш обсъдиха международни проблеми на среща в Ню Йорк"}
{"url": "https://www.24chasa.bg/novini/article/6542711", "text": "Единственият в Китай и втори по големина в света суверенен фонд China Investment Corporation (CIC) проучва възможностите за инвестиции в България. Това стана ясно на среща на главния секретар на Министерството на икономиката Владимир Туджаров с изпълнителния вицепрезидент на CIC Лиу Дзун, уточниха от икономическото министерство. Лиу Дзун и ръководената от него делегация от CIC са на посещение в България по покана на Министерството на икономиката за запознаване с инвестиционната и бизнес среда, и потенциални проекти. Китайският суверенен фонд CIC, със седалище в Пекин, е 100% собственост на китайската държава. Създаден е от китайското правителство през 2007 г. с цел управление на част от огромния валутен резерв на страната и реализиране на инвестиции в чужди активи. Към настоящия момент активите на фонда са в размер на 900 млрд. щ.д. Фондът притежава огромен оборотен капитал, който му позволява да реализира мащабни инвестиции в сектори, като инфраструктура, промишлено производство и туризъм, като има реализирани инвестиции във Великобритания, Германия, Полша, Албания, САЩ. Главния секретар на Министерството на икономиката запозна делегацията с инвестиционната и бизнес среда у нас, като подчерта, че страната ни притежава ключовите фактори, необходими за развитието на успешни бизнес и инвестиционни проекти: финансова и макроикономическа стабилност; благоприятен данъчен режим; стратегическото географско местоположение, което ни позиционира като основен транзитен център, свързващ европейския пазар със страните от Средиземноморието, Близкия Изток и Азия. Той също така информира за насърчителните мерки за инвестиции по Закона за насърчаване на инвестициите. Владимир Туджаров запозна гостите и с възможностите за инвестиции в българските индустриални зони, за което може да бъде получена подкрепа от страна на „Национална компания индустриални зони” ЕАД, която е 100% държавно дружество с едноличен собственик на капитала на Министерство на икономиката. Компанията има изградени зони в София, Видин, Русе, Свиленград, Бургас, където чуждите инвеститори могат да закупят терени с изградена инфраструктура и бързо да стартират производство. Предложено бе да бъдат разгледани и възможностите за финансово партньорство между CIC и Българската банка за развитие в т.ч. за финансиране на инвестиционни проекти у нас.", "date": "2017.11.10", "title": "Единственият суверенен китайски фонд в света иска да инвестира в България"}
{"url": "https://www.24chasa.bg/novini/article/6542753", "text": "\"Благодаря и на народните представители, които не ме подкрепиха. Ще работя с всички парламентарни групи, с гражданското общество и със съсловните организации. Не взех думата по време на дебата не, защото няма какво да кажа, а защото имам цялостен план и не искам да говоря на парче.\" Това заяви новоизбраният здравен министър Кирил Ананиев. И обяви: \"Каня специалисти, включително от университетите и бившите министри, в консултативен съвет.\" ", "date": "2017.11.10", "title": "Ананиев: Каня бившите здравни министри да ме съветват (Видео + още по темата)"}
{"url": "https://www.24chasa.bg/novini/article/6542773", "text": "До края на юли трябва да приключи цялата процедура по избора на самолетите. Това стана ясно от изказване на министъра на отбраната Красимир Каракачанов пред журналисти в парламента по повод процедурата за избор на нов тип боен самолет. \"Направихме си една пътна карта, която е доста амбициозна - до края на юли да приключи цялата процедура по самолетите. Финансовата рамка е известна на всички. Тя беше гласувана в предишното Народно събрание - 1, 500 млрд. лв. Ние не можем да я надхвърлим, тъй като това е сума на Народното събрание, но колкото повече оферти има, толкова по-добре\", каза още Каракачанов. \"Не смятам, че има напрежение в авиобаза Граф Игнатиево. Някои се опитваха да обвиняват пилотите в неща, които те не са извършвали. Още тогава се видяхме с командира на авиобазата. Генерал Стойков на ВВС на другия ден беше в авиобазата. Това, което сме поели като ангажимент ще го изпълним\", категоричен бе той.", "date": "2017.11.10", "title": "Каракачанов: До края на юли трябва да приключи процедурата по избора на самолетите"}
{"url": "https://www.24chasa.bg/novini/article/6542776", "text": "Средната цена на петрола на Организацията на страните износителки на петрол (ОПЕК) вчера леко се повиши до 61,72 долара за барел, информира днес на сайта си картелът. В сряда един барел от кошницата на ОПЕК се търгуваше за 61,61 долара. За определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея). Историческият максимум за \"кошницата на ОПЕК\" е цената от 140,73 долара за барел, отчетена на 3 юли 2008 година. Цената на барел петрол се определя чрез извеждане на средна аритметична величина от котировките към момента на закриване на търговията с всички сортове от \"кошницата на ОПЕК\" предходния работен ден.", "date": "2017.11.10", "title": "Петролът на ОПЕК поскъпна до 61,72 долара за барел"}
{"url": "https://www.24chasa.bg/novini/article/6542779", "text": "Френският министър на външните работи Жан-Ив Льо Дриан смята, че бившият ливански премиер Саад Харири не е поставен под домашен арест в Саудитска Арабия и свободата му на движение не е ограничена, предаде Ройтерс, цитирана от БТА.  В интервю за радио \"Европа 1\" френският министър каза, че доколкото му е известно Харири може да се движи свободно и добави, че е важно сам да решава как да действа. Това, което ни интересува в момента, е стабилността на Ливан и бързо да бъде намерено политическо решение на случая, заяви той. На 16 ноември Льо Дриан е планирано да посети Саудитска Арабия, а по-късно този месец и Иран. Френският посланик в Саудитска Арабия се срещна вчера с Харири, преди френският президент Еманюел Макрон да пристигне на необявено посещение в Рияд, за да се срещне със саудитския престолонаследник принц Мохамед бин Салман. Не стана ясно дали Макрон е имал контакт с Харири, докато е бил в Рияд.", "date": "2017.11.10", "title": "Франция: Бившият ливански премиер Харири не е под домашен арест в Саудитска Арабия"}
{"url": "https://www.24chasa.bg/novini/article/6542780", "text": "Еврокомисарят по разширяването Йоханес Хан заяви в Тирана, че Европейският съюз има големи очаквания и цели, свързани със Западните Балкани, за 2018 г., предаде Танюг. На съвместна пресконференция с албанския премиер Еди Рама Хан съобщи, че през февруари Европейската комисия ще обяви стратегията си за Западните Балкани, след което ще публикува докладите за напредъка на страните в региона, предава БТА. След това през май, за пръв път след срещата в Солун през 2003 г., ще има среща на върха Западни Балкани-ЕС, която ще бъде организирана от България като председателка на ЕС, каза Хан. Еврокомисарят изтъкна, че тези планове говорят за твърдото намерение за разширяване на ЕС към Западните Балкани.", "date": "2017.11.10", "title": "ЕК ще обяви стратегия за Западните Балкани през февруари, среща на върха - през май"}
{"url": "https://www.24chasa.bg/novini/article/6542777", "text": "52 078 900 къса цигари, 18 770 кг. нарязан тютюн за пушене и тютюн за наргиле, както и 29 100 празни гилзи бяха унищожени при няколко процедури този месец, под контрола на Митниците Пловдив, Бургас и Югозападна. Тютюневите изделия са изгорени в пещите на циментовия завод \"Холсим България\" АД в с. Бели извор, Врачанско, съобщават от пресцентъра на митница Пловдив. Под контрола на Митница Пловдив са изгорени 24 022 840 къса цигари без български акцизен бандерол, 180 кг. тютюн за пушене, 577 ароматизиран тютюн за наргиле, 29 100 празни гилзи, задържани през 2016 година при съвместни проверки на митнически и гранични служители на ГКПП Капитан Петко войвода. 10 240 000 къса цигари и 3,146 тона тютюн за пушене и за наргиле бяха унищожени под контрола на Митница Бургас. Цигарите и тютюнът са от различни марки и са без български акцизен бандерол. Те са били пренасяни от пътници, преминали през граничните пунктове Капитан Андреево и Лесово през миналата и тази година и са били задържани от служители на Митница Бургас, тъй като са надвишавали нормите за безмитен внос. Под контрола на Митница Югозападна са унищожени 17 816 060 къса цигари и 14 868 кг. тютюн.", "date": "2017.11.10", "title": "Унищожиха над 52 милиона безакцизни цигари и над 18 тона тютюн (Снимки)"}
{"url": "https://www.24chasa.bg/novini/article/6542813", "text": "Специализираната прокуратура повдигна обвинения на трима участници в организирана престъпна група за данъчни престъпления, чийто ръководител е бивш председател на Районния съд в Сандански Илия Янев, а един от участниците – бивш общински съветник в града. Установената щета, нанесена от групата на държавния бюджет чрез избягване на плащане на ДДС от началото на 2010 г. до юли 2016 г., е в особено големи размери - 636 267 лева. В продължение на 5 години и половина групата е действала по една и съща схема. За да се избегне установяването и плащането на дължим ДДС на контролирана от участниците фирма, са съставяни счетоводни документи с невярно съдържание. В дневниците за покупки са отразявани плащания за неизвършени услуги и доставки от 10 \"кухи\" фирми в Сандански и Благоевград, съставяни са месечни справки-декларации по Закона за ДДС с невярно съдържание, като в крайна сметка е бил приспадан неследващ се данъчен кредит в полза на въпросното дружество. На 9 ноември 2017 г. обвиненията са предявени на участниците в групата. С постановления на екипа прокурори от Специализирана прокуратура, работил по случая, на ръководителя на групата е наложена мярка за неотклонение \"парична гаранция\" в размер на 5000 лева. На двамата участници са наложени парични гаранции съответно от 4000 и 3000 лева. Разследването на случая е водено от служители на ГДБОП под надзора на екип от прокурори в Специализирана прокуратура.", "date": "2017.11.10", "title": "Бивш шеф на районен съд и общински съветник с обвинение за източени 636 хил. лв. ДДС"}
{"url": "https://www.24chasa.bg/novini/article/6542817", "text": "Тринайсетгодишно момче е подало фалшив сигнал за бомба в училището в село Оброчище, община Балчик, съобщиха от пресцентъра на областната дирекция на МВР. Малолетният К.И. се обадил на телефон 112 за поставено взривно устройство на територията на учебното заведение. При предприетите веднага оперативно-издирвателни дейности от полицията установили, че сигналът е злонамерен. В разговор с ученика той признал, че е използвал телефона на сестра си без нейно знание. Случаят е докладван в районната прокуратура в Балчик, посочват от областната дирекция на МВР.", "date": "2017.11.10", "title": "13-годишен подаде фалшив сигнал за бомба в училище в Балчик"}
{"url": "https://www.24chasa.bg/novini/article/6542836", "text": "В последно време все по-често ставаме свидетели на надигащи се в Европа и по света прояви на нетолерантност и ксенофобия. За съжаление, България не остава встрани от подобни прояви. Нещо повече - при сформирането на управляващата коалиция в началото на годината видяхме грозни прояви на политици, които демонстративно показват снимки с фашистки жестове и се гордеят с тях в профилите си в социалните мрежи. А депутат от управляващата партия на Гражданите за европейско развитие на България (ГЕРБ) направи скандално изказване: \"Да наречеш някого \"фашист\" е по-малка обида, отколкото да го наречеш \"комунист\". Това съобщиха от БСП София. Историята показва, че България и българските граждани никога не са проявявали търпимост и толерантност към подобни прояви на такава мракобесна идеология, каквато е \"кафявата чума\". А още по-малко в храма на държавността - Народното събрание. През първата половина на 2018 година България ще поеме европейското председателство. Това означава, че през този период страната ни ще бъде лидер, който отстоява споделените ценности на Европейския съюз, сред които са толерантност и заклеймяване на екстремизма, расизма, ксенофобията, антисемитизма и всички други форми на дискриминация. На фона на всичко това за февруари 2018 година вече подготвят следващия парад на омразата Луковмарш. Проведен за първи път в София през 2003 година, той е организиран от крайнодесни групировки в памет на ген. Христо Луков. По времето на Втората световна война той е начело на Съюза на българските национални легиони - пронацистка организация, която е и сред най-яростните поддръжници на Закона за защита на нацията, влязъл в действие през януари 1941 г. Антисемитизмът, в лицето на Луков и неговите верни последователи, е в пълен противовес на светлия момент в българската история, когато България, организира успешна кампания и спира депортацията на българските евреи в лагерите на смъртта. Същевременно режимът, поддържан от Луков, разрешава депортацията на 11 343 евреи от териториите в Беломорска Тракия, Вардарска Македония и град Пирот, които намират смъртта си в лагера Треблинка. Ние, софийските социалисти, сме убедени, че e огромна грешка държавата ни да допусне провеждането на шествие с участието на поддръжници на личност и идеология, която символизира най-мрачните моменти от европейската история на 20-ти век - времена, които в действителност създадоха нуждата от Обединена Европа като гарант катастрофата да не се повтори. Ето защо Градската организация на БСП - София подкрепя позицията на Организацията на евреите в България \"Шалом\" и призива й към държавните институции и общинските власти в столицата да положат необходимите ефективни усилия за възпрепятстване на плановете за провеждане на Луковмарш в столицата през февруари 2018 година.", "date": "2017.11.10", "title": "БСП София: Подкрепяме \"Шалом\" и призоваваме в столицата да не се провежда Луковмарш"}
{"url": "https://www.24chasa.bg/novini/article/6542858", "text": "Общо 30 240 метални кутии с бира са задържали митническите служители при проверка на влизащ в страната товарен автомобил през ГКПП Дунав мост 2 при Видин-Калафат. Това съобщават от Агенция \"Митници\". Влекачът с полуремарке и полска регистрация е превозвал групажна стока, като една от превозваните стоки в камиона са 20 палета, съдържащи бира, общо 15 120 литра. Стоката е превозена в нарушение на Закона за акцизите и данъчните складове, тъй като не е платен или обезпечен дължимия акциз. Не е придружена и от никакви документи, от които да е видно, че се движи под режим отложено плащане на акциз. Бирата е задържана в склад на Митница Лом. Взети са контролни проби за анализ и е започнало административнонаказателно производство по случая. През октомври тази година други 30 800 бутилки с над 10 000 литра бира бяха задържани от митническите служители в района на Дунав мост 2 Видин-Калафат. Пивото, превозвано в нарушение на закона, бе открито от мобилен митнически екип на Митница Лом в товарен автомобил, пътуващ от Чехия за България.", "date": "2017.11.10", "title": "Задържаха над 30 000 кутии с бира без платен акцизен данък на Дунав мост 2"}
{"url": "https://www.24chasa.bg/novini/article/6542867", "text": "Две хлапета, пушили тайно цигари, хвърлят фасовете и подпалват нощен клуб „Торнадо“ в Берковица. Сигналът за пожара пред входа на дискотеката е подаден на 8-ми ноември в 14,20 ч. в полицията. Местопроизшествието е посетено от екип огнеборци дежурен автопатрул и дежурна оперативна група. При извършения оглед е установено, че пламъците са унищожили части от дървен под, тента, навес, хладилна витрина и диван тип сепаре, намиращи се пред увеселителното заведение. По случая е образувано досъдебно производство за палеж. При проведените незабавни оперативно-издирвателни мероприятия са установени извършителите – две момчета на 12 г. от гр. Берковица. Причината за възникване на пожара е проявена небрежност при изхвърляне на неизгасена цигара. Работата по случая продължава РУ Берковица.", "date": "2017.11.10", "title": "Две хлапета подпалиха нощен клуб в Монтанско"}
{"url": "https://www.24chasa.bg/novini/article/6542887", "text": "\"Имате безрезервната ми подкрепа. Пожелавам ви кураж и с Бога напред\". С тези думи проф. Петров предаде поста здравен министър на наследника си Кирил Ананиев. \"Познавам професор Петров много отдавна. Работим отдавна. Невероятен човек и професионалист е. Ще ползвам неговия опит и ще споделям моя. Надявам се да продължим да работим заедно и занапред. Ще се опитам да продължа дейността на министерството и да я доразвия. Подготвил съм план за действие във всички приоритети, които е заложило правителството и здравното министерство. Наясно съм,че никой няма да ми даде нито 100, нито 30 дена. Благодаря от сърце за всичко, което сте направили. Желая ви успех!\", благодари от своя страна Ананиев. На изпроводяк проф. Николай Петров връчи на Ананиев отчет за дейността на министерството през последните 6 месеца. Заедно с него му даде и една икона, за да пази него и екипа му. Кирил Ананиев обеща да информира за всички свои предложения и решения, които ще обявява на здравна комисия в парламента.", "date": "2017.11.10", "title": "Проф. Петров към Ананиев: Кураж и с Бога напред"}
{"url": "https://www.24chasa.bg/novini/article/6542461", "text": "САЩ изразиха безпокойство от решение на гръцките затворнически власти да пуснат в 48-часов домашен отпуск осъден на доживотен затвор лидер на терористичната организация \"17 ноември\", съобщават гръцките медии, цитирани от БТА. Нещо се случва в Гърция, което силно ни тревожи. И това е, че Гърция пусна на свобода един осъден терорист на организацията \"17 ноември\", заяви говорителката на Държавния департамент Хедър Науърт на брифинг за журналисти, осъждайки излизането от затвора на осъдения за териростични действия Димитрис Куфодинас. Въпросният активист на \"17 ноември\" бе осъден за доста убийства, сред които и тези на Уилям Нордън и Роналд Стюарт, посочи говорителката. Тя припомни, че при подобен случай с даване на домашен отпуск на член на \"17 ноември\" в миналото той не се е върнал в затвора. Посланицитге на САЩ и Великобрпитания в Атина вчера също осъдиха решението терористът Димитрис Куфодинас да бъде пуснат в домашен отпуск.", "date": "2017.11.10", "title": "САЩ обезпокоени заради пускането под  домашен отпуск на гръцки терорист"}
{"url": "https://www.24chasa.bg/novini/article/6542482", "text": "Пет жени обвиниха известния американски комик Луис Си Кей в сексуален тормоз. Както разказаха жените на журналисти на в. \"Ню Йорк Таймс\", комикът вършел в тяхно присъствие неприлични действия. Те казват, че преди това се страхували да обвинят Си Кей, тъй като се страхували за кариерата си. Актьорът не коментира ситуацията. Междувременно насрочената за четвъртък премиера на новия филм с актьора, \"Обичам те, татко\" бе отменена. Си Кей трябваше в петък да се яви на вечерното шоу на CBS, но продуцентите на програмата се отказаха от тези планове,  50-годишният Луис Си Кей е един от най-популярните комици в САЩ. Актьорът е и създател на полубиографичния серия \"Луи\", в която играе главната роля. За този сериал Си Кей беше номиниран два пъти за наградата \"Златен глобус\". Освен това той е шесткратен носител на наградата \"Еми\". Темата за сексуалния тормоз стана изключително актуална в САЩ след скандала около известния американски продуцент Харви Уейнстейн. Обвинения срещу него от началото на октомври вече са представили около 50 жени, включително Анджелина Джоли и Гуинет Полтроу. След това в сексуален тормоз бе обвинен и актьора Кевин Спейси, журналиста Марк Халперин, актьорът Дъстин Хофман, бившия американски президент Джордж Буш – Старши. ", "date": "2017.11.10", "title": "Пет жени обвиниха комика Луис Си Кей в сексуален тормоз"}
{"url": "https://www.24chasa.bg/novini/article/6542509", "text": "Мирът и стабилността на Балканите са от първостепенно значение за Турция. Това се казва в писмо, изпратено от президента Реджеп Тайип Ердоган до сръбския му колега, в което турският лидер дава висока оценка на конструктивния подход на Александър Вучич в това отношение, предава информационната агенция Tanjug, цитирана от Фокус. Обръщайки се към сръбския държавен глава като към „скъп приятел\", Ердоган благодари на Вучич за гостоприемството по време на неотдавнашните му посещения в Белград и Нови Пазар, отбелязвайки, че наблюдава внимателно „смелите стъпки\", които Вучич предприема към страните от региона.", "date": "2017.11.10", "title": "Ердоган в писмо до Вучич: Мирът на Балканите е приоритет за Турция"}
{"url": "https://www.24chasa.bg/novini/article/6542550", "text": "Повечето ВЕЦ-ове у нас са незаконни. А част от тях са собственост на политици. До това разкритие стигна екипът на \"Разследване\" по Нова телевизия. Над 200 ВЕЦ-а са построени в земя – публична държавна собственост, без необходимите документи, а ние плащаме скъпия ток, който те произвеждат. Учредено право на строеж имат само три от тях. За да разреша в чужд имот да се строи какъвто и да е обект, трябва да имате отстъпено право на строеж. Справка в регистрите на Министерски съвет показва, че това може да се случи. С решение на кабинета за учредяване на право на строеж. В земя - публична държавна собственост. Такъв документ имат само три ВЕЦ-а у нас. Сред собствениците на ВЕЦ-ове, чийто съоръжения или части от тях са построени в земя публична държавна собственост, има настоящи и бивши политици, свързани с тях лица, както и децата им.", "date": "2017.11.10", "title": "Повечето ВЕЦ-ове у нас - незаконни, много са на политици"}
{"url": "https://www.24chasa.bg/novini/article/6542533", "text": " В реч, изнесена в рамките на срещата на върха на страните от Азиатско-тихоокеанско икономическо сътрудничество във Виетнам, държавният глава на САЩ Доналд Тръмп увери, че страната му няма да „толерира“ хроничните търговски злоупотреби, предава Франс прес, цитирана от Фокус. Тръмп се изказа остро срещу субсидиите и затворените пазари, които според него възпрепятстват истинската свободна търговия между нациите.", "date": "2017.11.10", "title": "Тръмп: САЩ няма да търпят нечестни търговски отношения"}
{"url": "https://www.24chasa.bg/novini/article/6542559", "text": "Двама души са загинали в тежка катастрофа на път I-8 Калотина – София. Това съобщиха за Агенция „Фокус“ от пресцентъра на ОДМВР-София. Пътният инцидент е възникнал между два леки автомобила, а в резултата на това са загинали двамата водачи.  Други пострадали няма. В момента органите на реда са предприели действия по оглед на местопроизшествието. Движението е организирано в едната лента, в посока Калотина и се регулира от полицейски служители. Сигналът е постъпил около 06.30 часа тази сутрин.", "date": "2017.11.10", "title": "Двама души са загинали в тежка катастрофа на пътя София – Калотина"}
{"url": "https://www.24chasa.bg/novini/article/6542554", "text": "Голяма част от министрите са в Народното събрание за избора на зам. финансовия министър Кирил Ананиев за здравен министър. Номинацията му, която бе внесена вчера в деловодството на парламента, ще бъде представена от вицепремиера Томислав Дончев. Министър-председателят Бойко Борисов не е в Народното събрание. \"Няма как 6 месеца управление на ГЕРБ да изтрият грешките на 28 г. управление. И 6 години не могат\", каза в изявление от трибуната лидерът на парламентарната група на \"Обединени патриоти\" Волен Сидеров. Поводът - годишнината от началото на промените през 1989 г.        ", "date": "2017.11.10", "title": "Кабинетът е в парламента за избора на нов здравен министър"}
{"url": "https://www.24chasa.bg/novini/article/6542523", "text": "Европейският съюз ще гарантира, че споразумението за ядрената програма на Иран „ще продължи да се прилага – във всичките му части“. Това увери Върховният представител на Европейския съюз по въпросите на външните работи и политиката на сигурност Федерика Могерини, предава Ройтерс. В изказване на конференция в Самарканд, Узбекистан, Федерика Могерини подчерта, че споразумението е „голямо постижение на европейската и международната многостранна дипломация\", съобщи \"Фокус\".", "date": "2017.11.10", "title": "Могерини: ЕС ще опази споразумението за ядрената програма на Иран"}
{"url": "https://www.24chasa.bg/novini/article/6542565", "text": "В реч, изнесена в рамките на срещата на върха на страните от Азиатско-тихоокеанско икономическо сътрудничество във Виетнам, държавният глава на САЩ Доналд Тръмп заяви, че държавите от региона не бива да живеят като „заложник“ на ядрените амбиции на севернокорейския лидер Ким Чен-ун, които американският президент описа като „изкривени фантазии“, предава Франс прес, цитирана от Фокус. „Бъдещето на този регион и хората не трябва да бъде заложник на изкривените фантазии за насилствено завладяване и ядрен шантаж на диктатора“, подчерта лидерът на Белия дом. В петък във виетнамския град Данинг бе открита юбилейната 25-та среща на Азиатско-тихоокеанско икономическо сътрудничество (АТИС). В следващите дни лидерите на 21 икономики ще обсъдят ключови въпроси за развитието на Азиатско-Тихоокеанския регион като устойчивия ръст, търговията, протекционистките тенденции и проблемите със сигурността.", "date": "2017.11.10", "title": "Тръмп: Азия е заложник на изкривените фантазии на севернокорейския диктатор"}
{"url": "https://www.24chasa.bg/novini/article/6542570", "text": "Да се прекрати процедурата по избор на но здравен министър, докато дойде министър-председателят. Това призова Филип Попов от БСП. Предложението обаче не събра нужните гласове. В момента премиерът води Съвет по национална сигурност, обясни председателят на Народното събрание Димитър Главчев.                                                                                                                                                                                                                                                                                                                       ", "date": "2017.11.10", "title": "БСП: Да прекъснем заседанието, докато дойде премиерът"}
{"url": "https://www.24chasa.bg/novini/article/6542578", "text": "Вероятността за заразяване на хора от птичи грип е по-скоро теоретична, защото вирусът много лесно се поддава на топлинна обработка, каза пред   д-р Ангел Кунчев. Предприетите мерки - унищожаването на 90-сет хиляди птици в четирите огнища у нас гарантират ограничаване на разпространението сред птиците. Държавният здравен инспектор коментира информацията, че в месото у нас има много антибиотици и я определи за некоректна. Той обясни, че доклада на Европейската комисия коректно представя внесените и използваните антибиотици в селското стопанство, но това не означава, че са попаднали в месото. Д-р Кунчев каза още, че правилата у нас са строги и се спазват.", "date": "2017.11.10", "title": "Ангел Кунчев: Некоректно е да се говори за антибиотици в месото"}
{"url": "https://www.24chasa.bg/novini/article/6542577", "text": "Тези, които воюваха в Куманово, не заслужават да се нарекат герои, казва за в. \"Вечер\" известният албански публицист Кастриот Мифтарай по повод присъдите срещу група етнически албанци, включително няколко от Косово, за въоръжен сблъсък в Куманово през 2015 г., при който бяха убити 8 македонски полицаи. Според него произнесените присъди са много малки. \"Истината може би боли, но по мое мнение те са няколко обикновени наемници, които воюват за пари. Те се опитаха да предизвикат война между Косово и Македония\", заявява Мифтарай, цитиран от БТА. Косово и Македония договориха засилване на сътрудничеството в борбата срещу търговията с хора, съобщава в. \"Слободен печат\". Това беше тема на вчерашната среща в Скопие на държавния секретар в македонското вътрешно министерство Магдалена Несторовска и косовски екип начело със заместник-министъра на вътрешните работи Милан Радоевич. Двете страни планират да подпишат протокол за сътрудничество в тази област, който ще предвижда размяна на информация, съвместни проекти и кампании в борбата срещу търговията с хора. Македония изостана с 6 места в списъка за военна мощ на портала \"Глобал файърпауър\", който всяка година прави класация на 133 страни според военната им сила. В тазгодишния списък Македония се намира на 122-о място и е на последно място на Балканите. От останалите балкански страни най-мощна армия /с изключение на Турция, която е сред първите 10 в света/ има Гърция /28-о място/. Следват Румъния /42/, България /67/, Хърватия /68/, Сърбия /83/, Албания /90/, Словения /113/, Босна и Херцеговина /121/. В списъка не е включена Черна гора, която е най-новата членка на НАТО, както и Косово, което няма собствена армия.", "date": "2017.11.10", "title": "Албански публицист: Тези, които воюваха в Куманово, не заслужават да се нарекат герои"}
{"url": "https://www.24chasa.bg/novini/article/6542588", "text": "Полицията издирва 22-годишен мъж за нанасяне на побой над приятелката му. Това съобщиха от ОДМВР - Сливен. Сигналът за побоя е получен на 9 ноември в 22.08 часа в РУ - Котел.  До инцидента се е стигнали след възникнал битов скандал в квартал „Изток“ в село Градец. Пристигналите на място полицейски служители установили, че 22-годишният мъж с инициали А. О. е нанесъл побой над 18-годишно момиче, с което са имали съвместно съжителство.  Пострадалата е откарана в МБАЛ - Сливен с наранявания, но без опасност за живота. Мъжът към момента се укрива от органите на реда. По случая е образувано досъдебно производство.", "date": "2017.11.10", "title": "22-годишен мъж пребил приятелката си в Сливенско, полицията го издирва"}
{"url": "https://www.24chasa.bg/novini/article/6542579", "text": "Десетокласник от Бургас е изпаднал в безсъзнание след час по физическо на 9 ноември и е бил приет в болницата в кома. По-късно момчето е било оперирано успешно от неврохирурзи заради хематом в мозъка и в момента състоянието му е стабилно, казаха от УМБАЛ Бургас. По непотвърдени данни пострадалият Кристиян е бил ударен лошо в час по физическо от свой съученик, с когото тренирали карате. Инцидентът е станал в СОУ \"Св.св.Кирил и Методий\".17-годишният Кристиян се почуствал зле минути след часа по физическо и отишъл при медицинската сестра. Припаднал пред кабинета и спешно е бил откаран в УМБАЛ Бургас. \"Медицинската сестра е реагирала веднага, позвънила е на тел.112, потърсени са родителите на момчето. В доклада, който получих от училището, няма данни за проявено насилие или някаква агресия към момчето. По-скоро става дума за здравословен проблем\", коментира началникът на Регионално управление по образование в Бургас Виолета Илиева. По случая е назначена проверка. Очаквайте подробности.", "date": "2017.11.10", "title": "Десетокласник от Бургас в кома след час по физическо"}
{"url": "https://www.24chasa.bg/novini/article/6542590", "text": "В реч, изнесена в рамките на срещата на върха на страните от Азиатско-тихоокеанско икономическо сътрудничество във Виетнам, държавният глава на Китай Си Дзинпин определи глобализацията като „необратима историческа тенденция“, предава AFP. Но същевренно Си Дзинпин призна, че философията на свободната търговия трябва да бъде „по-отворена, по- балансирана, по-справедлива и по-изгодна за всички\", съобщи \"Фокус\".", "date": "2017.11.10", "title": "Си Дзинпин: Глобализацията е необратима историческа тенденция"}
{"url": "https://www.24chasa.bg/novini/article/6542615", "text": "Турската полиция задържа днес 82-ма предполагаеми членове на групировката \"Ислямска държава\" при операция в Истанбул, съобщи турската телевизия НТВ. Задържаните са чужди граждани, които са участвали в бойни действия на страната на \"Ислямска държава\" или са възнамерявали да заминат скоро да се сражават в Сирия. Операцията е била предприета рано тази сутрин в кварталите Багджълар, Бейкоз, Фатих, Кючукчекмедже, Пендик, Санджактепе и Шишли. Претърсени са били 14 адреса, предаде БТА. Тази сутрин турската полиция предприе антитерористична акция и в южния град Адана. При операцията са били задържани 11 предполагаеми членове на \"Ислямска държава\", информира НТВ.", "date": "2017.11.10", "title": "Задържаха 82-ма членове на \"Ислямска държава\" в Истанбул"}
{"url": "https://www.24chasa.bg/novini/article/6542620", "text": "\"Това, което се случва днес, е ярък образ на управлението на ГЕРБ. Конституцията казва, че представянето на министър става само от премиера. Г-н Борисов кога ви прехвърли правомощията си на премиер, г-н Дончев? Борисов нарушава конституцията и е страхлив. Когато стане напечено, се крие. Защо посочихте д-р Петров, след като още от март сте знаели за проверката на прокуратурата?\" Това обвини лидерът на БСП Корнелия Нинова от парламентарната трибуна по повод отсъствието на премиера Бойко Борисов при представянето на кандидатурата на Кирил Ананиев за здравен министър. Задачата е поверена на вицепремиера Томислав Дончев. Чл. 84, т. 6 казва, че НС избира министри по предложение на министър-председателя\", контрира председателят на парламентарната правна комисия Данаил Кирилов. \"Чл. 65 от правилника на НС казва, че членовете на МС имат право да присъстват в пленарната зала и да вземат думата\", добави той. \"Да наричате Борисов страхливец е доста безотговорно. Вие не може да дисциплинирате депутатите си да не обиждат българските граждани. ГЕРБ и министър-председателят Борисов са смели\", викна от трибуната лидерът на депутатите от ГЕРБ Цветан Цветанов. И добави: \"Иво Христов съветваше Лучников за приватизацията. Сега мина на другата крайност и иска да излиза от ЕС.\" Председателят на НС Димитър Главчев слезе отгоре да се изкаже, но от вълнение се спъна, преди да се изкаже от микрофона.", "date": "2017.11.10", "title": "Жега в НС! Нинова: Борисов е страхлив. Цветанов: Смешно е да го наричате така"}
{"url": "https://www.24chasa.bg/novini/article/6542622", "text": "С 97% дълбоки изгаряния е 43-годишният мъж, паднал във вана с киселина във „Вазовските машиностроителни заводи“ („ВМЗ“)-Сопот. Това съобщиха за „Фокус“ – Пловдив от пресцентъра на Университетската болница „Св. Георги“ в Пловдив, където е настанен пострадалият. Мъжът е бил с дихателна недостатъчност и е поставен на апаратна вентилация. „Още снощи всички наранявания са хирургически обработени, започнали са масивни вливания на кръвни продукти и съответно - реанимация. Като цяло пострадалият е в силно увредено общо състояние и е в шок. По принцип, при по-леки наранявания от неговите, шокови се водят първите 72 часа след случилото се. В този случай, понеже е обхваната доста голяма площ от тялото, доста по-дълго време ще е в шоково състояние“, коментираха от пресцентъра на болницата. Лекарите от Клиниката по изгаряния към УМБАЛ „Св. Георги“ продължават да се борят за живота на 43-годишния мъж, като не се ангажират с прогноза кога евентуално би се подобрило състоянието му. Припомняме ви, че при извършване на проверка на ново технологично оборудване за галванична обработка във „Вазовските машиностроителни заводи“ в Сопот, поради невнимание, проявено от служител на фирмата- изпълнител на оборудването, той се е подхлъзнал и паднал в една от ваните с киселина. По възможно най- бързия начин пострадалият е изваден, оказана му е долекарска и последвала първа медицинска помощ. От предприятието уточняват, че мъжът не е служител на „ВМЗ“.", "date": "2017.11.10", "title": "С 97% изгаряния е 43-годишният мъж, паднал във вана с киселина във ВМЗ-Сопот"}
{"url": "https://www.24chasa.bg/novini/article/6542669", "text": "Зам.-председателят на НС Валери Жаблянов бе отстранен от парламентарната трибуна, заради превишаване на времето, докато четеше декларация от името на БСП по повод 10 ноември 1989 г, предаде БТА.  Той бе първо предупреден от председателя на парламента Димитър Главчев да не излиза извън времето - Жаблянов не се съобрази и поиска още време. Главчев отказа и го предупреди, че може да бъде отстранен не само от трибуната, но и от залата. В спора се включи председателят на ПГ на ГЕРБ Цветан Цветанов, напомняйки на колегата си социалист, че е част от ръководството на НС, има парламентарен правилник и не може да го нарушава. Декларация, която е 10 минути, трябва да е 10 минути, 12 - 12 минути, не може да се иска още минута отгоре, аргументира се Цветанов. Не позволявайте на никого да ви крещи, искаме обективност, предишната декларация /на ДПС/ беше 13 минути, ние искаме също, намеси се и Крум Зарков от БСП. Иначе в декларацията на ПГ на левицата се отбелязва, че 10 ноември е датата, на която не просто се е провел поредният пленум на ЦК на БКП, а датата, на която е поставено началото на демократичното развитие на България. Констатира се, че в рамките на прехода винаги е имало радикални политически нагласи у нас, граничещи с екстремизъм. И тук постижението на прехода е изолирането на тези елементи, които жадуваха за друго общество, за разрушаване на конституционния ред, посочи Жаблянов. Великото народно събрание и новата конституция бяха резултат от безпрецедентен акт на консенсус между политически сили, които в своите платформи често изповядваха радикални концепции, отчитат от БСП. Валери Жаблянов отбеляза, че вече 26 години конституцията продължава да създава възможности за укрепване на демокрацията, функциониране на държавата в съответствие със съвременните принципи. През 1989 г. се зародиха и радикалните движения в НС, които проповядваха бойкот на проекта на конституция, е прочитът на БСП. Радикалните политици на прехода предлагаха у нас да има избори до пълна победа на демократичните сили, да се форсира приватизацията без оглед на състоянието на икономиката, да се въведе /при първото правителство на СДС/ разрушаване на колективния характер на селското стопанство, изброи Жаблянов. Част от тези предложения на радикалните сили бяха реализирани, част се натъкнаха на съпротивата на българските граждани, обобщи Валери Жаблянов.", "date": "2017.11.10", "title": "Отстраниха Жаблянов от парламентарната трибуна, превишил времето"}
{"url": "https://www.24chasa.bg/novini/article/6542675", "text": "Екипи от полицаи и митничари са иззели близо два тона алкохол, без документи и платен акцизи, при специализирана операция в село Гюргич, община Ружинци. Това съобщават от Областна дирекция на МВР. Нередовната акцизна стока е открита на два адреса в селото. От единия имот са иззети 532 литра, от другия 1436 литра. Алкохолът бил съхраняван в пластмасови съдове - бидони, туби, бутилки и дамаджани. Взети са проби за лабораторен анализ. Дължимият акциз на задържаните количества възлиза на 11 000 лева, по данни на експерти.", "date": "2017.11.10", "title": "Иззеха близо 2 тона алкохол без платени акцизи при акция във Видинско"}
{"url": "https://www.24chasa.bg/novini/article/6542680", "text": "Полиция беше повикана в апартамент в град Глаухау в източната част на Германия, след като котка, оставена сама вкъщи, се забърка в битов инцидент, съобщава СПА, цитиран от БТА.  Четириногото без да иска включило домашната уредба на макс, след като настъпило без да иска дистанционното. Това предизвикало гнева на съседите, смутени от неистовия шум. Те повикали полицията, за да усмири самозабравилия се меломан.  Изплашена от силната музика, писаната се скрила и не могла да изключи музиката от дистанционното. Полицията не съобщи дали ще бъде повдигнато обвинение срещу нарушителя на реда.", "date": "2017.11.10", "title": "Котка смути съседите със силна музика, извикаха полиция"}
{"url": "https://www.24chasa.bg/novini/article/6542690", "text": "Почина работникът,  , потвърдиха от пресцентъра на УМБАЛ \"Свети Георги\" в Пловдив. Лекарите дванадесет часа са се борили за живота на 44-годишния мъж, който вчера след подхлъзване е паднал в галванична вана с киселина. Той е приет бил в Клиниката по изгаряния с над 97 процента изгаряния, травми, несъвместими с живота, уточняват от лечебното заведение. Мъжът не е бил служител на ВМЗ, а на фирма-изпълнител, доставила и инсталираща оборудването.", "date": "2017.11.10", "title": "Почина работникът, паднал във вана с киселина във ВМЗ-Сопот"}
{"url": "https://www.24chasa.bg/novini/article/6542681", "text": "Москва получава противоречиви сигнали от Вашингтон за евентуалната \"пълноценна\" среща между президентите Владимир Путин и Доналд Тръмп в кулоарите на форума на АТИС във Виетнам, заяви днес говорителят на Кремъл Дмитрий Песков, цитиран от ТАСС и Ройтерс. \"По линия на протоколните служби продължава обсъждането. Няма яснота. От нашите американски колеги постъпва противоречива информация\", каза той и добави: \"Така или иначе среща в кулоарите ще има\", цитиран от БТА. По-рано днес Белият дом каза, че Тръмп няма да има отделна среща с Путин във Виетнам заради натоварения график на двамата лидери, предаде Ройтерс.", "date": "2017.11.10", "title": "Кремъл: Русия получава противоречиви сигнали от САЩ за срещата Путин-Тръмп"}
{"url": "https://www.24chasa.bg/novini/article/6542684", "text": "\"Бум\" на инвестициите в Гърция догодина очаква Европейската комисия в своите есенни прогнози, цитирани от изданието \"Контранюз\" и БТА.  Същите прогнози сочат голям ръст на инвестициите и мощно развитие на гръцката икономика през 2017 г. В тях Комисията е намалила оценките си за икономическия растеж на Гърция от 2,1 на сто на 1,6 на сто. В същото време показателят на инвестициите се предвижда да нарасне с 5,1 на сто тази година, с 11,5 на сто през 2018 г. и с 12,1 на сто през 2019 г. Смята се, че този \"бум\" на инвестициите ще даде тласък на гръцката икономика и най-вече на усилията за намаляване на безработицата, която се очаква да падне значително. Всички прогнози на Комисията се базират на очакваното нормално приключване на третия преглед на гръцката спасителна програма и на успешното й финализиране през август 2018 г.", "date": "2017.11.10", "title": "ЕК прогнозира \"бум\" на инвестициите в Гърция през 2018 година"}
{"url": "https://www.24chasa.bg/novini/article/6542694", "text": "С церемонии на територията на цялата страна в Турция се отбелязва 79-та годишнина на смъртта на Мустафа Кемал Ататюрк, основателя на републиката, съобщава вестник Daily Sabah, цитиран от Фокус. И тази година, както и в предходните, точно в 9,05 часа сирените нарушиха ежедневието, за да припомнят момента на кончината на Ататюрк. Централната церемония бе проведена в Мазволея на Ататюрк в Анкара, където хиляди се събраха, за да почетат паметта му. Президентът Реджеп Тайип Ердоган, министри от кабинета и редица други представители на политическия и военен елит на страната също присъстваха на възпоменателната церемония. „Още веднъж си спомняме първия наш президент Мустафа Кемал Ататюрк. Работим ден и нощ, за да издигнем Турция на нивото на съвременната цивилизация. Нека душата му да почива в мир\", написа Ердоган в специално поставената за коментари книга. Стотици хора се събраха и пред двореца Долмабахче в Истанбул, където Ататюрк прекара последните години до смъртта си на 10 ноември 1938 г.", "date": "2017.11.10", "title": "Турция отбелязва 79-та годишнина от смъртта на Кемал Ататюрк"}
{"url": "https://www.24chasa.bg/novini/article/6542696", "text": "Облак с ниска радиоактивност е преминал над Европа през последните седмици, сочат данни на Френския институт за ядрена безопасност. Според тяхното проучване в облака се е съдържал радиоактивния радионуклид Рутений-106, предаде  Предполага се, че причината за радиоактивността е резултат от инцидент в ядрен обект в Русия или Казахстан, станал в края на септември. От агенцията поясняват, че съдържанието на Рутений-106 е над нормите, но е далеч под праговете, отвъд които може да бъде заплаха за здравето на хората и околната среда. Рутений-106 е рядък преходен метал от групата на платината. Намира се свързан с руда на платина и се използва за катализатор на някои платинени сплави. Още при първите резултати, показващи наличието на радиоактивния елемент в атмосферата, Френският институт е мобилизирал всичките си средства, за да следи ситуацията. Облакът е засечен над Франция в периода 27 септември – 13 октомври. Замервания от други европейски станции за ядрена безопасност сочат, че от 3 октомври Рутений-106 е засечен над много европейски държави. От френската агенция разпространиха и карта, на която се вижда откъде е минал радиоактивният облак.", "date": "2017.11.10", "title": "Радиоактивен облак е преминал над Европа след инцидент в Русия или Казахстан"}
{"url": "https://www.24chasa.bg/novini/article/6542702", "text": "Министърът на отбраната Красимир Каракачанов каза на българо-американски форум на отбранителната индустрия, че проектите за модернизация на въоръжените сили трябваше да бъдат задействани поне преди 10 години и вече да са реализирани, предава БТА. България има амбициозната цел да осъществи проектите за модернизация на въоръжените си сили. Амбицията ни е и трите проекта да се движат едновременно и другата ни голяма амбиция е чрез тези проекти за модернизация на Българската армия, търсейки партньорите, с които да ги осъществим, да дадем възможност и на българските предприятия в този бранш да участват, заяви Каракачанов. Това, по думите му, би било мощен стимул за българската икономика. Когато искаш да бъдеш уважаван член в една международна организация, каквато е НАТО, трябва да имаш способностите и не само да се опираме на прословутия чл. 5 /от Вашингтонския договор - за ангажимента за колективна отбрана/, а и много добре да четем предходните членове като чл. 3, изтъкна Каракачанов. От тази гледна точка, макар и позакъснели във времето, тъй като според мен тези проекти трябваше да бъдат задействани поне преди 10 години и вече да са реализирани, на нас се пада тежката, но в същото време отговорна, а и благородна по отношение на сигурността и въоръжените ни сили задача да придвижим напред тези проекти, заяви министърът. Горд съм да заявя, че отбранителното ни сътрудничество е по-силно от всякога, каза посланикът на САЩ в България Ерик Рубин, който даде за пример домакинството на България на широкомащабното учение \"Сейбър гардиън\", както и други съвместни дейности. Посланикът добави, че САЩ стоят заедно с България в борбата срещу заплахите на глобалния тероризъм. Ерик Рубин отбеляза също, че САЩ приветства българските усилия за увеличаване на разходите за отбрана, за да стане страната още по-силен и оперативно съвместим съюзник, както и да покрие ангажиментите, поети от всички съюзници на срещите на върха в Уелс и във Варшава. Постигането на целта за 2 процента от БВП за нуждите на отбраната ще изпрати ясен сигнал, че България е подготвена да посрещне предизвикателствата пред сигурността на днешния и утрешния ден, заяви Рубин. Във форума участват американски и български компании с интерес за индустриално сътрудничество и инвестиции. Съорганизатори на събитието са МО и Американско-Централноевропейската бизнес асоциация.", "date": "2017.11.10", "title": "Каракачанов: Модернизацията на въоръжените сили трябваше да започне преди 10 г."}
{"url": "https://www.24chasa.bg/novini/article/6542699", "text": "При поредна телефонна измама в Плевен 74-годишна жена е изхвърлила през прозореца на жилището си 3900 лева, съобщиха от Областната дирекция на МВР в Плевен. Вчера около 11.30 часа тя е получила обаждания на стационарния и на мобилния си телефони от мъж, който се представил за служител на МВР. Непознатият обяснил, че се провежда операция по залавяне на телефонни измамници, като накарал потърпевшата да изхвърли 3900 лв. през прозореца. Случаят се разследва от прокуратурата и полицията. Само преди ден друга възрастна жена от Плевен бе измамена по същата схема и изхвърли през прозореца на апартамента си 1700 лева. Гражданите не бива да дават пари на непознати по никакъв повод, предупредиха криминалисти от Областната дирекция на МВР в Плевен. Те уточниха, че полицията никога не търси съдействие от граждани по телефона и никога не иска предоставяне на пари за залавянето на престъпници.", "date": "2017.11.10", "title": "74-годишна плевенчанка изхвърли през прозореца на дома си 3900 лева"}
{"url": "https://www.24chasa.bg/novini/article/6523150", "text": "Сухите зърнени закуски все повече навлизат в менюто на децата и възрастните, които сутрин бързат за училище, за работа или по задачи. Телевизията ни залива с реклами, които уверяват, че подобно хапване е полезно, вкусно и най-важното - лесно и бързо за приготвяне. И ако последното не подлежи на съмнение, то за полезните качества много от нас се замислят. Наистина ли можем да даваме на децата си зърнени закуски? Какво трябва да разбираме под сухи зърнени закуски?", "date": "2017.11.10", "title": "Полезни ли са зърнените закуски?"}
{"url": "https://www.24chasa.bg/novini/article/6542876", "text": "Ако евентуално бъде реализирано намерението за двойно увеличение на възнагражденията на учителите в четиригодишен период, ще достигнем, само в резултат на тази мярка, до 4,3 процента от БВП за образование. Това заяви министърът на образованието и науката Красимир Вълчев пред журналисти, попитан колко процента от БВП биха помогнали да имаме по-качествена образователна система в България. Вълчев беше помолен да коментира доклад на ЕК, свързан с образованието, в който се посочва, че средствата за образование в България са се увеличили, но са под средните нива за Европа и че това се отразява върху качеството на образованието. Ще има и други мерки в образованието, но у нас процентът на учениците като дял от населението е по-малък. Затова средствата за образование в другите европейски страни - от 4,9 или средно 5 процента от БВП, са по-малко у нас, каза министър Вълчев. По думите му реалистична прогноза за следващите години е при очакван размер на БВП до няколко години от над 120 милиарда лева, средствата за образование да достигнат до 4,5 процента. По-важният показател е средната учителска заплата какъв процент е от средната заплата за страната, отбеляза образователният министър. \"Трябва да поддържаме средна учителска заплата над 120 процента от средната за страната и ако това е устойчива политика, ще успеем в тези десетилетия на най-голям недостиг на работна сила, да обезпечим образователната система и да създадем предпоставки за по-добри образователни резултати. По този начин ще се създаде по-добра база за всички останали професии\", коментира министър Вълчев. Той посочи, че сега живеем в динамично време, в което в много по-голяма степен се отразяват поколенческите различия. Средната възраст на учителите у нас е близо 50 години, по-голямата част от тях са родени през 60-те години на миналия век, а през тази учебна година постъпиха първокласници, родени през 2010 г., каза министър Красимир Вълчев. Той участва днес в годишната конференция \"Образование 2017\", на която се обсъжда как училищата и образованието да привличат, задържат и развиват ефективни и мотивирани учители.", "date": "2017.11.10", "title": "Вълчев: Ако до 4 години увеличим заплатите на учителите, БВП ще достигне 4,3%"}
{"url": "https://www.24chasa.bg/novini/article/6542889", "text": "Джип и лек автомобил се сблъскаха на Околовръстното на Лясковец. Жената, управлявала джипа, се опитала да направи ляв завой, когато движещата се зад нея кола, не успява да спре навреме и се блъска в задната част на джипа, съобщиха от  . Водачът на леката кола, мъж на средна възраст, е откаран за преглед в болницата в Горна Оряховица, въпреки че не е имал видими наранявания. Движението в района на катастрофата се осъществява в едната лента на Околовръстното на Лясковец посока Велико Търново.", "date": "2017.11.10", "title": "Две коли се блъснаха във Великотърновско (Видео)"}
{"url": "https://www.24chasa.bg/novini/article/6542894", "text": "Ще работим по няколко мерки за справяне с демографската криза. Това заяви пред депутати в парламента вицепремиерът Валери Симеонов по време на парламентарния контрол. \"В следващите три години и половина се насочваме към решаването на няколко въпроса- повишаване на раждаемостта, с цел постигане поне на нулев естествен прираст, намаляване на младежката емиграция и нова емиграционна политика. Вече е в сила мярката за асистираната репродукция.\", обясни Симеонов. \"Предстои да бъде внесено от Националния съвет за демографската политика към Министерски съвет, отпускането на специална финансова еднократна помощ до навършване на определена възраст на детето. Третата мярка е отпускане на нисколихвени жилищни заеми за млади семейства. Ще се гласува отпускането и на такива заеми за млади специалисти. Петата мярка е предоставяне на стипендии на младежи за обучение в български и чуждестранни висши училища. Шестата мярка ще бъде въвеждането на модерна емиграционна политика\", каза Симеонов.", "date": "2017.11.10", "title": "Симеонов: Ще работим по няколко мерки за справяне с демографската криза"}
{"url": "https://www.24chasa.bg/novini/article/6542921", "text": "22-годишният Красимир Атанасов, който преби до смърт приятелката си Надежда Стойчева, бил друсан по време на убийството. Не е ясно какво точно е отключило агресията му, но в съда стана ясно, че детето, което 18-годишното момиче роди преди десетина дни, не е негово. Състав на Варненския окръжен съд го остави в ареста с постоянна мярка за неотклонение задържане под стража. Срещу него е повдигнато обвинение за убийство, извършено с особена жестокост и по особено мъчителен за жертвата начин. Според заключението на патолозите Надежда е била бита жестоко и душена. Фатални са били някои от ударите в главата, довели до тежка черепно-мозъчна травма, причинила смъртта. Самият Красимир е с богато криминално и съдебно досие. Съден е 6 пъти за грабежи още като непълнолетен, като последната си ефективна присъда излежал преди година. Двамата с Надежда живеели на семейни начала от половин година. Младият мъж знаел, че детето не е негово, което било повод за свади. Младата родилка го оставила в болницата и се прибрала в дома си. Красимир каза пред съда, че съжалява за постъпката си и поиска по-лека мярка за неотклонение.", "date": "2017.11.10", "title": "Убиецът на родилката от Варна бил дрогиран"}
{"url": "https://www.24chasa.bg/novini/article/6542928", "text": "Отпадна още едно от опасенията на нашите опоненти, че АМ \"Струма\" няма да бъде довършена и няма да бъде одобрена апликационната форма, обявиха в кулоарите на Народното събрание министрите на транспорта и на регионалното развитие Ивайло Московски и Николай Нанков. Московски припомни положителната новина, дошла вчера от Брюксел, за официалното одобрение на апликационната форма за АМ \"Струма\", основно за частта в Кресненското дефиле, предава БТА. По думите му, личната намеса на премиера Борисов е оказала изключително сериозно въздействие върху администрацията в Брюксел, която е работила по апликационната форма, заедно с двете министерства. Това гарантира със сигурност изпълнението на проекта вече с европейско финансиране и с национално съфинансиране, което до голяма степен ще облекчи целия процес по изпълнение, каза Ивайло Московски. И добави, че АМ \"Струма\" вече е необратим процес. Безвъзмездната помощ е 628 млн.лв по линия на ОП \"Транспорт\", 111 млн.лв. е националното съфинансиране - общо 739 млн. лв. за участъци 3.1 от \"Струма\", уточни министърът на регионалното развитие Николай Нанков. Той е оптимист, че най-дългият лот /25 км/ от Кресна до Сандански ще бъде изграден предсрочно и вместо през май 2019 г. ще е готов още през ноември догодина. Стартът на отсечката Благоевград-Крупник е даден още през август, крайният срок е 2020 г., припомни министърът. За тунела \"Железница\" през октомври е обявена обществена поръчка, като срокът за изграждането му е почти три години.", "date": "2017.11.10", "title": "Московски: АМ \"Струма\" вече е необратим процес"}
{"url": "https://www.24chasa.bg/novini/article/6542932", "text": " е овладян, евакуираните служители на общината се завръщат по работните си места в 13:30 часа. Те напуснаха сградата по спешност, след като около 10:30 багер скъса централен газопровод  в центъра на града. На това място се извършва голяма реконструкция на централната градска част на Стара Загора.  По скъсания газопровод е течал метал, научи \"24часа\". В началото дори се виждал облак от газ, твърдят очевидци. Малко по-късно газоподаването бе спряно, а районът около мястото на произшествието - отцепен. Животът в центъра на Стара Загора вече се върна към нормалния си ритъм. За аварията се води разследване. ", "date": "2017.11.10", "title": "Овладяха теча на газ в центъра на Стара Загора"}
{"url": "https://www.24chasa.bg/novini/article/6542917", "text": "Двуетажен автобус блъсна няколко коли в Източен Лондон, като се предполага, че в едната е имало бебе, съобщава в.\"Метро\". Около 16:30 часа местно време на 9 ноември, до полицията е подаден сигнал за верижна катастрофа с участие на автобус. При инцидента са ранени двама души, а пътят е бил затворен. Според жертви и очевидци, пътниците молили шофьора да спре. По-късно те видели как една от пътничките го успокоява  От полицията се води разследване, за да се установи, защо шофьорът не е спрял возилото. По случая няма задържани.", "date": "2017.11.10", "title": "Автобус отнесе няколко коли в Лондон, пътниците молили шофьора да спре (Видео)"}
{"url": "https://www.24chasa.bg/novini/article/6542943", "text": "Членството в ЕС допринесе изключително много не само за развитие и обновяване на населените ни места, но и за повишаване размера на Брутния вътрешен продукт. Това заяви заместник-министърът на регионалното развитие и благоустройството и ръководител на Управляващия орган на ОПРР Деница Николова по време на национална научна конференция „10 години България в Европейския съюз – въздействие върху развитието на публичните политики и законодателството“, организирана от Нов български университет. Зам.-министър Николова посочи, че с успешното изпълнение на програмите, финансирани от ЕС, се наблюдава и положителна промяна в икономическата активност на трудоспособното население, заетостта и безработица. „По-високата заетост позволява ускоряване на растежа на доходите. Инвестициите в различен тип инфраструктура на регионите ще допринасят за по-равномерно разпределен и устойчив дългосрочен растеж“, отбеляза Николова. Ръст на БВП е отчетен и при изпълнението на програмите в периода 2007-2013 г. „Само по Оперативна програма „Регионално развитие“ в края на 2015 г. акумулираният ефект от програмата върху реалния БВП на страната възлиза на 1,2%. Отчита се и положително влияние върху частните инвестиции, които са увеличени с 3,1%, повишение на заетостта с 1,2%, както и върху ръста на средната работа заплата – с 0,6 на сто. Зам.-министър Николова обърна внимание, че МРРБ, като отговорната институция за провеждането на националната политика по развитие на регионите, има водеща роля за налагане на териториалното сближаване и градското развитие за всички секторни европейски политики и намаляването на икономическите, социални и демографски дисбаланси между регионите. „От началото на членството ни в ЕС до момента страната ни, само по програмите в управление от МРРБ, има достъп до ресурси от над 7 млрд. лв. за изпълнение на проекти за инфраструктура, с които за последните 10 години променихме съществено нашата държава. В периода 2007-2013 г. по ОПРР са реализирани 1 104 проекта на обща стойност над 3 млрд лв. Ремонтирани са 890 сгради на образователната инфраструктура, 138 сгради на социалната инфраструктура, 72 сгради на културната инфраструктура, 66 здравни заведения. Обновени са 157 многофамилни жилищни сгради и 2 203 жилища. Рехабилитирани са 1 221 км пътища. Подкрепени са 145 туристически обекти и 10 културни ценности с национално и световно значение, развити са 108 регионални туристически продукти. Над 624 млн. лв. от ресурса на този програмен период се влагат в основен ремонт и преоборудване на професионални гимназии и училища. „Само със силно и адекватно образование можем да постигаме по-добри резултати в различните сфери, затова приехме това като наш основен приоритет и основна посока на инвестиции“, заяви Николова. Зам.-министър Деница Николова отбеляза, че ползите от членството на България в ЕС са многобройни. „Постиженията не трябва да се ограничават и измерват само в материални стойности. В голямата си степен ползата се заключва около възприятието и усещане да бъдеш свободен, да мислиш, чувстваш и се развиваш без бариери и ограничения. Една от най-важните ползи е, че членството дава възможности и нови перспективи за младите хора. Те могат да мислят, мечтаят и развиват свободно. Имат достъп до знания, технологии, опит, които никое от предходните поколения не е имало“, отбеляза зам.-министър Николова. „Искаме младите българи да учат, живеят, работят и развиват в една спокойна, сигурна, модерна среда. Да бъдат ентусиазирани, мотивирани и да надграждат това, което ние сме постигнали“, каза още Николова.", "date": "2017.11.10", "title": "Деница Николова: Ползите от членството ни в ЕС личат и в икономиката чрез ръст на БВП"}
{"url": "https://www.24chasa.bg/novini/article/6542975", "text": "Районната прокуратура в Дупница е привлякла в качеството на обвиняем Г. Динев, на 34 години, за извършено от него престъпление, съобщиха от прокуратурата. На 9 ноември, около 3,20 часа, в Сапарева баня, от офис на банка на ул. \"Княз Борис I\", в съучастие с Т. Богданов, К. Микев и Кр. Йорданов, в качеството му на помагач, Динев умишлено улеснил противозаконно отнемане на чужда движима вещ. Той управлявал лек автомобил и е осигурявал безпрепятственото придвижване на друг лек автомобил, с който било извършено престъпното деяние. Чрез взривяване на вратата на АТМ - устройство бил отнет сейф, съдържащ касета с парични средства в размер на 9 000 лева. Обвиняемият Динев е задържан с постановление на прокурор в районната прокуратура - Дупница за срок до 72 часа. За престъплението, в извършването на което е обвинен, законът предвижда наказание \"лишаване от свобода\" от една до десет години.", "date": "2017.11.10", "title": "До 10 години затвор за задържания участник в обира на банкомат в Сапарева баня"}
{"url": "https://www.24chasa.bg/novini/article/6542982", "text": "Еврокомисарят Мария Габриел проведе среща с 4 комисии на Народното събрание. След месец пускаме инициатива за стаж в цифровизацията на 5000-6000 студенти, приоритетно от хуманитарни специалности, обяви тя. Киберсигурността бе друга обсъдена тема. Габриел стартира от 13 ноември масирана кампания срещу фалшивоте новини.", "date": "2017.11.10", "title": "Мария Габриел е в парламента"}
{"url": "https://www.24chasa.bg/novini/article/6542968", "text": "Върнахме отново доверието на Европейската комисия. Така министърът на регионалното развитие и благоустройството Николай Нанков коментира в кулоарите на Народното събрание днес одобрения проект за изграждане на 40 км от АМ „Струма“ и безвъзмездната финансова помощ от 628 млн. лв., която България ще получи за изпълнението му. Министър Нанков, заедно с министъра на транспорта, информационните технологии и съобщенията Ивайло Московски, изказаха благодарност към екипите, работили за напредъка на проекта през последните няколко месеца. Личната намеса на премиера Борисов оказа изключително сериозно въздействие върху администрацията, която работеше в Брюксел по одобряване на апликационната форма, каза министър Московски и допълни, че това гарантира изпълнението на проекта, вече с европейско финансиране по Оперативна програма „Транспорт и транспортна инфраструктура“ и национално съфинансиране. Това до голяма степен ще облекчи целия процес по изпълнение на дефилето. Бихме могли да кажем, че АМ „Струма“ е вече необратим процес, който се надяваме да бъде завършен в заложените срокове, каза още той. Министър Николай Нанков обясни, че страната ни ще получи 628 млн. лв. като безвъзмездна финансова помощ по линия на Оперативна програма „Транспорт и транспортна инфраструктура“. С националното съфинансиране от 111 млн. лв. общата стойност на проекта възлиза на 739 млн. лв. С тези средства ще се финансира изграждането на лот 3.1 от магистралата между Благоевград и Крупник, лот 3.3 Кресна – Сандански и тунел „Железница“. Срокът за изпълнение на най-дългия 25-километров участък от Кресна до Сандански е месец май 2019 г. Над 50% е физическото изпълнение на обекта. Започваме и финансово да го изпълняваме с европейските средства с оглед на линейния график. Ще съкратим този срок и ще завършим отсечката предсрочно до месец ноември 2018 г., информира министърът на регионалното развитие и благоустройството. Той подчерта, че проектът ще бъде изпълнен въпреки големия скептицизъм от зелени и други организации, които са подходили към него с недоверие. 2020 година е срокът за завършване на отсечката от Благоевград до Крупник, а за изграждането на тунел „Железница“ е обявена обществена поръчка по три обособени полиции на обща стойност 250 млн. лв. Почти три години – 1060 дни, е срокът за изпълнение на тунелното съоръжение, а за останалите съоръжения, обособени в другите два лота на поръчката, е по 600 дни, информира Николай Нанков. Изразходваните до момента национални средства за проекта ще бъдат сертифицирани и възстановени с европейски по линия на Оперативна програма „Транспорт и транспортна инфраструктура“, стана ясно още от думите на министъра. Като най-голямо предизвикателство пред проекта министър Нанков определи изграждането на магистралата през Кресненското дефиле. Строителството на най-тежкия участък трябва да стартира през 2019 г. и да завърши в средата на 2023 г., за да имаме напълно завършена АМ „Струма“, каквато е нашата амбиция, заяви Николай Нанков. Едва ли има по-добър вариант на преминаване през дефилето от изграждането на две нови ленти в посока София с магистрален габарит, източно от дефилето, с уширяване на пътното платно, изправяне на виражи и изграждане на необходимата екологична инфраструктура за земноводни, влечуги и бозайници. Скоростта ще бъде ограничена до 80 км/час, за да се гарантира в максимална степен безопасността на преминаване, коментира още министър Нанков. Той напомни, че избраният вариант на трасе през Кресненското дефиле е одобрен и като екологично най-устойчив от Министерството на околната среда и водите. По думите му, екологията не изключва развитието и строителството, нито строителството изключва екологията. Спазваме всички установени от Брюксел нормативи и нашето законодателство, подчерта Нанков и допълни, че затова се търси баланс и взаимен интерес. Когато говорим за екология, трябва да си дадем сметка, че това не е цялата екологична общност в България и всички нейни представители. 4-5 организации заявиха ангажимент и намерение да оспорват процедурата, но пък 23 други са в подкрепа и на варианта, и на максимално бързото намиране на решение, напомни той. Министър Московски също обърна внимание, че темата с екологията е чувствителна, но подчерта, че даденото на много високо ниво в Брюксел одобрение на апликационната форма в този й вид означава, че са взети предвид всички интереси, желания и възможности за изпълнение на проекта.", "date": "2017.11.10", "title": "Министър Нанков: Амбицията ни е през 2023 г. АМ „Струма“ да бъде завършена"}
{"url": "https://www.24chasa.bg/novini/article/6543208", "text": "Бивш служител на \"Пътни такси\" на ГКПП Кулата получи 1 г. условна присъда за контрабандни цигари от Гърция на стойност 183 хил. лв. В. К. на две инстанции е признат за виновен, че е помогнал на криминално проявения И. М.-Байкото да транспортира 2448 стека гръцки цигари, като му е дал мобилен телефон и го е \"ескортирал\" с лека кола при пътуването. Гръцките цигари били заловени през нощта на 3 декември 2011 г. в микробус на бензиностанция край Петрич при акция на БОП. Антимафиотите имали предварителна информация, че ще се превозват нелегални цигари и започнали подслушване на телефони и наблюдение. В нощта на 3 декември проследили буса и арестували шофьора му И. М. В минутите преди това забелязали лека кола, която се движела пред него, шофирана от бившия капепеец В. К. От подслушания разговор станало ясно, че К. видял полицаите и казал по телефона на шофьора да остави буса и да бяга. В хода на делата се разбра, че са били конфискувани 2448 стека, оставени на съхранение в склада на митница Кулата, а са намерени 2422. За липсващите 26 стека е образувано разследване на кражбата от митническия склад. След началото на делото, през 2014 г. Байкото, който е бил близък на санданчанина Емил Първанов-Ембака, бе жестоко пребит и  изпадна в кома. Получи тежка мозъчна контузия с кръвоизлив и лекарите едва спасиха живота му, но той остана с отклонения в психичното състояние и инвалидност. Не е ясно дали побоят е имал нещо общо с делото за цигарите. Докато се лекуваше в болница, делото бе спряно временно, а след това той казваше, че нищо не помни. През миналото лято пък колата на съпругата на Байкото бе запалена. Като пряк извършител на престъплението за държане на цигари без бандерол Милушев получи 8 месеца и 18 дни затвор, колкото е излежал в хода на досъдебното производство, заради тежкото му здравословно състояние. Бившият капепеец пък получи условната присъда. Той е един от 19-те служители на \"Пътни такси\" от ГКПП Кулата, срещу които тече близо 10 г. дело за присвоени огромни суми.", "date": "2017.11.10", "title": "Бивш служител на \"Пътни такси\"-Кулата осъден за контрабандни цигари"}
{"url": "https://www.24chasa.bg/novini/article/6543209", "text": "Народните представители вече ще получават с 4,54% по-висока заплата. Според разпространените вчера данни на Националния статистически институт, средната работна заплата в обществения сектор за последния месец от последното, трето тримесечие, е стигнала 1081 лв., т.е. брутното възнаграждение на народните представители става 3243 лв. Според правилника на Народното събрание депутатите получават 3 пъти средната заплата на работещите в обществения сектор през последния месец на изтеклото тримесечие. Предишното възнаграждение, с което се сравнява сегашното, е от юни 2017 г., когато работещите в обществения сектор са получавали средно 1034 лв. Разликата е 4,54%. Заради скока на депутатските заплати се вдигат и свързаните с тях възнаграждения на премиера Бойко Борисов, президента Румен Радев, председателя на Народното събрание Димитър Главчев. очаквайте подробности", "date": "2017.11.10", "title": "Депутатската заплата се вдига с 4,54%"}
{"url": "https://www.24chasa.bg/novini/article/6543186", "text": "Проститутка е обвинена в това, че е стреляла два пъти по мъж по време на секс в Евърет, Вашингтон. По нейните думи причината е „неправилен” орален секс. 36-годишният мъж е оцелял по чудо след стрелбата в дома му. На 24 октомври 21-годишната Мариса Уалън е арестувана. Когато се явила в съда, тя започнала да плаче, а доклад от полицията я описва като \"емоционална и студена\", информира \"Дейли Мейл\". В края на краищата тя се признава за виновна и споделя, че е стреляла два пъти в главата на жертвата, защото е правил орален секс с нея по неправилен начин. Тя казва още, че е откраднала портфейла му и е изпозвала кредитните му карти. От полицията твърдят, че Мариса е похарчила 12 хил. долара, преди да бъде хваната. 36-годишният мъж все още е в болница.", "date": "2017.11.10", "title": "Проститутка простреля мъж, правил орален секс с нея по неправилен начин"}
{"url": "https://www.24chasa.bg/novini/article/6543178", "text": "Бившата министърка на културата на Франция Одре Азуле беше утвърдена за генерален директор на ЮНЕСКО от Генералната конференция на организацията, съобщиха Франс прес и ТАСС, цитирани от БТА. Тя е втората жена след Ирина Бокова, която ще оглави Организацията за образование, наука и култура на ООН. За Азуле гласуваха 131 от участниците в сесията на Генералната конференция, 19 бяха против.                                                                                                               ", "date": "2017.11.10", "title": "Одре Азуле е новият генерален директор на ЮНЕСКО (Обновена)"}
{"url": "https://www.24chasa.bg/novini/article/6543221", "text": "В петък във виетнамския град Данинг бе открита юбилейната 25-та среща на върха на Азиатско- тихоокеанско икономическо сътрудничество (АТИС), в рамките на която държавният глава на Съединените американски щати обяви нов курс в търговската политика на страната. В реч, изнесена пред държавните глави и правителствените лидери на страните, участващи във форума на високо равнище (общо 21), американският президент се зарече, че оттук насетне няма да позволи на нито една държава да получава едностранна изгода от страна на САЩ. В бъдеще Вашингтон ще работи на равноправна основа, увери Тръмп, предава Фокус. „От този момент ще работим единствено на равноправна основа. Повече няма да позволим получаването на едностранна изгода. Винаги ще поставям САЩ на първо място и очаквам от всички вас, че ще защитавате приоритетните интереси на своите страни“, заяви Тръмп в рамките на речта си в Дананг. Изказвайки се остро срещу субсидиите и затворените пазари, които според него възпрепятстват истинската свободна търговия между нациите, Тръмп подчерта, че страната му няма да „толерира“ хроничните търговски злоупотреби. Освен това, държавният глава на САЩ се противопостави категорично на „дръзките кражби“ на интелектуалната собственост в опит да защити търговските интереси на американците. „Ще се изправим срещу разрушителните практики за принуждаване на бизнеса да предаде технологиите си ... и принуждаването им да се включат в съвместни предприятия в замяна на достъп до пазара\", увери американският президент, без да посочва конкретна държава. По-рано обаче подобни обвинения бяха отправяни срещу Пекин. Интересно е да се отбележи, че в рамките на речта си в Дананг, Доналд Тръмп използва термина Индо-Тихоокеански регион (ИТР), подчертавайки значението на Индия, която не влиза в АТИС. Прокарвайки идеята за ИТР, Тръмп преди всичко се опитва да балансира ролята на Китай в Източна Азия, обясняват анализаторите. В речта си пред АТИС американският президент не пропусна темата за ядрената програма на Северна Корея. Държавният глава на САЩ заяви, че страните от региона не бива да живеят като „заложник“ на ядрените амбиции на севернокорейския лидер Ким Чен-ун, които американският президент описа като „изкривени фантазии“. „Бъдещето на този регион и хората не трябва да бъде заложник на изкривените фантазии за насилствено завладяване и ядрен шантаж на диктатора“, подчерта лидерът на Белия дом. Основна „интрига“ на двудневния форум във Виетнам бе възможното провеждане на среща между Доналд Тръмп и руския му колега Владимир Путин. В четвъртък официални лица на Москва загатнаха, че такава ще се състои. По-късно обаче държавният секретар на САЩ Рекс Тилърсън опроверга информацията за съгласуван график на преговори между двамата лидери. По-рано в петък от Белия дом разсеяха окончателно съмненията за дискусия между лидерите на Вашингтон и Москва. Тръмп и Путин няма да разговарят в кулоарите на юбилейната 25-та среща на АТИС, категорични бяха американците. В следващите два дни предстои лидерите на 21 икономики да обсъдят ключови въпроси за развитието на Азиатско-Тихоокеанския регион като устойчивия ръст, търговията, протекционистките тенденции и проблемите със сигурността. На форума присъстват държавните глави и правителствените лидери на Руската федерация, Австралия, Бруней, Виетнам, Индонезия, Канада, Китай, Южна Корея, Малайзия, Мексико, Нова Зеландия, Папуа-Нова Гвинея, Перу, Сингапур, САЩ, Тайланд, Филипините, Чили и Япония, както и представители Хонконг и Тайван. Програмата на събитията на най-високо ниво започва в следобедните часове със заседание на Консултативния съвет на АТИС и ще продължи с неформален диалог между лидерите на Асоциацията на страните от Югоизточна Азия (АСЕАН). Централното събитие на форума - срещата на лидерите на икономиките - ще се състои на 11 ноември. По традиция, важна част от срещите на върха са двустранни преговори, но по правило техният график остава неизвестен до последния момент.", "date": "2017.11.10", "title": "Доналд Тръмп обяви нов курс на търговската политика на САЩ във Виетнам"}
{"url": "https://www.24chasa.bg/novini/article/6543253", "text": "Как международни организации се борят с климатичните промени и бедствията, какви са добрите практики, които бихме могли да приложим и в България? Как се справят с миграционния натиск в Европа? Как можем да намалим трафика в София? Всички тези дейности звучат различно, но са обединени от един инструмент, който ни помага да разбираме по-добре света и да го управляваме устойчиво: това са ГИС – географски информационни системи. На 15 ноември България ще бъде част от 60-те държави, които ще отбележат Световния ГИС ден, демонстрирайки на живо как ГИС технологиите намират все по-широко приложение във всички аспекти на съвременното общество. Партньори на събитието в България са рекордните 30 организации, а опит и идеи ще обменят стотици представители на държавната администрация, бизнеса, неправителствени организации и академичната общност. Страната ни ще отбележи за 19-и път мащабната инициатива. Неин официален организатор у нас е „ЕСРИ България” – водещата компания, разработваща ГИС технологии. Тя е изключителен представител на Esri Inc., който е международният лидер в сферата на ГИС и чиято запазена марка е инициативата. Доказани международни и български специалисти в най-различни области ще представят нагледно как обществата се справят с различни проблеми като трафик, бежанската криза, управление при кризи, стигайки до решения за подпомагане дейностите по саниране и такива за крайния потребител. Сред лекторите на конференцията ще бъде Оливър Чарлзуърт - международен директор в Citilabs, който ще покаже как чрез ГИС системите световни мегаполиси се справят с трафика. Двукратно наградена за „най-добър кмет“ Таня Христова – кмет на Габрово, ще представи решение за 3D кадастър и подпомагане дейностите по саниране в община Габрово. Акцент ще бъде участието на Омар Бадур, програмен ръководител по климатични данни и мониторинг в Световна метеорологична организация. Той ще демонстрира как се управляват данните за климата и как се използват геопространствени технологии. На събитието ще бъдат връчени годишните награди за специални постижения в географските информационни системи в България. Номинираните ще се борят в четири категории – „Държавна администрация“, „Бизнес“, „Ютилитис“ и „Наука и образование“. По време на ГИС Деня ще се състои и традиционно радващата се на голям интерес изложба-конкурс на карти, с помощта на които държавната администрация, бизнесът и академичната общност решават актуални проблеми от съвременния свят. В тазгодишната изложба участие ще вземат карта на Центъра за аерокосмическо наблюдение за наводнението в Бургас, карти за транспорт и градска мобилност, екология и други. Водещата компания за ГИС технологии у нас „ЕСРИ България” работи в различни сфери – управление на националната пътна и жп инфраструктура, мониторинг на биологичното разнообразие, опазване на защитените зони от екологична мрежа Натура 2000, мониторинг на Черно море в реално време, оптимизиране на достъпността до медицинска помощ, криминални анализи, управление при кризи, градоустройство и много други. През годините „ЕСРИ България” развива и утвърждава Световния ГИС Ден в страната, така че днес той да се превърне в най-големият форум в сферата на географските информационни системи у нас.", "date": "2017.11.10", "title": "Световни специалисти по географски информационни технологии обменят опит с български институции"}
{"url": "https://www.24chasa.bg/novini/article/6543278", "text": "Японският премиер Шиндзо Абе и президентът на Русия Владимир Путин се се споразумели за стриктно прилагане на санкциите на ООН срещу Северна Корея, предадоха Ройтерс и Киодо. \"Относно Северна Корея се съгласихме да прилагаме стриктно санкциите на ООН и да продължим да си сътрудничим тясно\", каза пред репортери Абе след среща с Путин в кулоарите на форума на организацията Азиатско-тихоокеанско сътрудничество в Дананг, Виетнам. По думите на японския премиер двамата са разговаряли за двустранните икономически проекти на спорните Курилски острови, предава БТА. След срещата Путин заяви, че \"много доволен\" от \"устойчивото развитие\" на отношенията между двете страни, подкрепено от активен политически диалог и напредък в икономическото сътрудничество.", "date": "2017.11.10", "title": "Шиндзо Абе и Владимир Путин\nсе съгласиха санкциите срещу Северна Корея да се прилагат стриктно"}
{"url": "https://www.24chasa.bg/novini/article/6544018", "text": "Българинът слага на трапезата си свинско месо от Испания, Франция и Германия, а телешко - от Полша, Италия, Румъния, Холандия. Само пилешкото е българско, тъй като производството е достатъчно за вътрешното потребление. Така от всеки три пържоли две са вносни, а една е българско производство. Това показват данни на земеделското министерство, браншовите организации, Националния статистически институт и Центъра за икономически изследвания в селското стопанство (САРА). Най-много свинско идва от Испания, Франция, Германия, Холандия и Полша. Прогнозите на САРА са, че вносът през следващите 5 години ще е над 115 хил. тона. За 2016 г. е възлизал на около 109 хил. т. За настоящата година се очаква лек спад до 108 хил. т.", "date": "2017.11.10", "title": "Пилешкото ни е само българско!"}
{"url": "https://www.24chasa.bg/novini/article/6543963", "text": "Близо 800 ученици от няколко областни града се срещнаха лично и разговаряха със съпругата на президента Румен Радев Десислава през изминалата седмица. Необичайните разговори са част от инициативата “Деца говорят с деца за будителството”. Организатор е гражданско сдружение “Живата вода на България”. Радева го регистрира на 22 август. Тя обясни тогава, че така ще работи за съхраняване на българските традиции - народни и духовни. Затова работата му е ориентирана главно към деца. В управителния съвет освен нея са приятелката ѝ от детството Стела Стоянова-Попниколова (съпруга на регионалния министър от служебния кабинет “Герджиков” Спас Попниколов) и Мирела Иванова Божинова. В рамките на инициативата Радева вече е посетила Видин, Монтана, Враца, Велико Търново, Габрово, Ловеч, Плевен, Стара Загора и Сливен. Във всеки град събира между 60 и 100 деца от V до XII клас. Сдружението изпраща покана на училищата, а те решават кои от учениците да отидат на срещите и на какъв принцип да ги изберат. Единственото условие на сдружението е, че срещите са при закрити врата - не само за медии, но и за учители. Така децата се отпускат и се получава хубава дискусия, за да се види какво вълнува днешните българчета. Ролята на Радева в срещите е само на медиатор - насочва дискусията, задава темите чрез слайдове, отправя въпроси. “Не уча децата на нищо, нямам това право”, лаконична бе първата дама пред “24 часа”. И благодари на училищата домакини за срещите. Разговорите са за будителите и будителството - в миналото и днес. На децата се пускат клипчета, които известни имена от сферата на културата и изкуството са си направили сами с телефоните. Те разказват що е за тях будителството. Говорят и за ролята на учителя като будител. Повечето деца споделяли, че не са много доволни от преподавателите си, защото не ги уважават и не искат да чуят и детското мнение. Но пък признават, че и те играят на телефони в час, излизат и също се държат неуважително. Учениците разказвали кой им е любимият учител, но и кого не харесват. Коментира се и темата за българския език и “шльокавицата”. Наблюденията на представителите на сдружението от срещите показват, че в по-малките градове новият интернет “език” се използва по-малко. Една от най-интересните дискусии се разгаря на слайда с портрети на фолкзвезди. На въпрос дали чалга изпълнителите може да бъдат определени като будители, повечето деца отговарят отрицателно. По-големите обяснявали, че фолкът събужда у тях първичното, а будителството възприемат като духовно събуждане. На срещите много от децата носят предмети, които свързват с българските традиции и обичаи, и разказват за тях. Момченце например занесло над 100-годишна носия, друго дете - дъска с креда за писане на 150 г., разказаха от сдружението. Те вече получават благодарствени писма от родители за срещите. Диалогът на Десислава Радева в Търново продължи два часа. Окoлo 100 ученици пристигнаха да я видят и чуят в СУ“Емилиян Станев”, a yчитeлитe бяхa yчтивo пoмoлeни личнo oт нея дa нaпycнaт cpeщaтa. “Мина много вълнуващо за всички ученици. Бяхме в полукръг в залата, а тя седна между нас. Беше много комфортно, всеки беше себе си и можеше да ѝ зададе въпрос. Отделяше внимание. Говорихме си свободно”, разказа 11-класникът Георги Тодоров. Първата дама го впечатлила като“жена с твърда и ясна позиция”. Знае какво прави, обясни Георги. Децата харесали неофициалната ѝ визия и абсолютно нормално отношение - без високомерие и прищевки. Най-развълнуван тийнейджърът останал от мнението, че не всеки учител е будител. “Да, всеки учител е педагог, но не всеки е такъв професионалист. Само че аз споделих, че за моите 11 години в училище всеки, с когото сме работили, е страхотен педагог и професионалист. Явно съм един голям късметлия”, казва Георги. Радева пък застъпила позиция, че все пак учителите са по-високо в йерархията и е правилно учениците да се отнасят с уважение, защото учителят будител проповядва добро.", "date": "2017.11.10", "title": "Деси Радева чу 800 деца, а учителите останаха отвън"}
{"url": "https://www.24chasa.bg/novini/article/6544147", "text": "\"Все още има политици, за които националното помирение означава край на техния политически бизнес с омразата\". Това каза още президентът Румен Радев в интервю за предаването „Панорама“ по  . По думите му изходът от моралната криза днес не е да се сочим един друг с пръст, а да открием посоката, в която да вървим заедно. На въпрос дали зададената посока от първия демократично избран президент д-р Желю Желев – Европа и НАТО, е била правилна, Радев отговори: „Разбира се, че беше правилна. Но това са стратегически цели и то отдавна. А какво следва след това? Трябва да решаваме. Трябва наистина да търсим тези цели и не винаги да се опитваме да се влагаме в тези предварително начертани рамки. Никой не може по-добре от нас да посочи нашите собствени проблеми и никой не може по-добре от нас да ги реши“. На въпрос дали върхът на българската политика не е тесен за двама генерали от резерва - президента и премиера, Румен Радев отговори, че амбициите нямат нищо общо с пагоните. „Важно е тези амбиции да работят за България. Важно е в политиката да се водим от идеи, а не от корист“, добави той. Радев каза още, че това от какво се води всеки, личи от действията му. „Моят тон е резултат на действителността. Войната срещу президентската институция мобилизира често институциите. Цяла парламентарна комисия беше употребена за  очерняне на моето име. Но авторите на тази кампания явно подценяват българските граждани. Аз следвам своето кредо, с което влязох политиката преди година – „Суверенитет, сигурност, законност, справедливост, антикорупция“ и мисля, че много българи застават зад това“, каза още държавният глава и отбеляза, че никога не е започвал тази война. Според Радев поругаването на паметниците е точно толкова недопустимо, колкото и преиначаването на историята, като определи конфронтацията с Москва по въпроса като взаимно „неизгодна“. \"Москва трябва да си даде ясна сметка и трябва да осъзнае чувствителните теми на България и да не допуска непремерени позиции. Защото аз вярвам в доброто бъдеще на нашите отношения въпреки тежкото наследство от последните години и ще работя за това бъдеще. - заяви президентът Румен Радев - Има ясен протокол - на Захарова от руското външно (б.р. министерство) трябва да отговаря Захариева от нашето външно министерство\". Държавният глава коментира и изказването на народния представител от групата на \"БСП за България\" проф. Иво Христов, който е част и от издигналия го за президентския пост инициативен комитет. В него Христов защити тезата на Москва, че Червената армия е допринесла за спасяването на българските евреи и нарече 80% от българите дебили. \"Той самият прецени това като непремерено изказване и се извини. Когато искаш оставки, трябва да се върнеш назад и да видиш дали някой от твоите съпартийци не е казвал нещо подобно, без да се извинява и да подава оставка\", заяви той.", "date": "2017.11.10", "title": "Радев: Употребиха цяла парламентарна комисия, за да очернят името ми. Подценяват българите"}
{"url": "https://www.24chasa.bg/novini/article/6543919", "text": "“24 часа” подема кампания, чрез която да помогне на 21-годишната Антония Чикова отново да заобича живота. На 6 ноември младата жена скочи под товарен влак в Бургас, за да сложи край на живота си. В отчаянието си, че няма постоянна работа и приятели, Антония от плевенското село Букова, израснала в дома за изоставени деца в село Тотлебен, потърси спасение под релсите. Влакът не я уби, а преряза краката ѝ Тони е с ампутирани долни крайници - десният липсва от бедрото, а левият - от глезена. Момичето се възстановява след тежката операция, раните заздравяват, но тепърва ѝ предстои дълго лечение - първично протезиране и рехабилитация, а след това при възможност поставяне на съвременни и удобни протези. Това обаче са скъпи процедури, непосилни за родителите ѝ. Преди повече от 15 г. те я оставят в дома в село Тотлебен - още тогава едва свързват двата края. След години раздяла нейната майка Мариана Чикова пристигна преди 2 дни в УМБАЛ-Бургас, където Тони е в ортопедичното отделение. “Ние сме много бедно семейство, живеем със 130 лв. пенсия на мъжа ми. Аз ходя да чистя фурна за 6 лв. на ден. Изоставих дъщеря си навремето, защото не можех да я гледам, вече имах 4 деца”, казва майката. “Всичко, което се прави по света, може да се направи и у нас. Пациентката е ампутирана, но ще проходи, млада е. След операцията има т.нар. бърза хипотрофия, при която тези остатъци от краката бързо спадат. Протезите, които се правят тогава, не са постоянната визия. Този процес се развива до 1 г. след ампутацията. Дирекцията за социално подпомагане покрива до прилична степен първичното протезиране, тъй като пациентката е социално слаба. Но тя е млада и ако след това иска нещо по-качествено, особено за коляното, което го няма, за да има по-естествена походка, е необходимо доплащане. Протезите на двата крака трябва да се правят успоредно”, коментира доц. Владислав Иванов, бивш шеф на клиниката по протезиране в Горна баня. “Много искам да ходя. Искам да работя, за да се връщам при мама, да видя другия живот какъв е”, казва Тони. Още със събуждането си на 6 ноември изпитала ужасно чувство на самота. “Исках някой да ме гушне, но нямаше кой. Реших, че не мога да се боря повече, затова реших да се самоубия”, обяснява Тони. Тя отива на автогарата, където среща младеж. Двамата решават да се поразходят и лека-полека се озовават на гара “Владимир Павлов”. “Споделих му колко самотна се чувствам, макар че не го познавах. Видях, че идва влак, другото не помня. Мен никой не ме харесваше. И как да ме харесват? Като разберат, че съм дете на държавата, няма кой да ме хареса.” Сърди се на родителите си, но ѝ липсват и иска да е при тях. От години не ги е виждала. И по празниците е била в дома в Тотлебен. “Знаеш ли колко тъжно ми беше, че няма кой да ми направи баница с късмети. Не че в дома не са правили, но е друго”, споделя Тони. Преди 3 г. със свои приятели успява да си намери работа на морето. Работи като сервитьорка 3 сезона в един и същи хотел в Слънчев бряг. “Историята на Тони е колкото трагична, толкова и удивителна, защото в нея освен голяма болка има и оцеляване, има надежда. Младата жена бе спасена, въпреки че самата тя посегна на себе си по драстичен и жесток начин. Животът обаче избра нея. Да се опитаме отново да го избере и заобича.   Необходими са целенасочени усилия, за да може да се осигури едно добро протезиране, а на следващ етап и подходяща работа. Тони трябва да се почувства необходима, обичана и значима. Затова ще подкрепя с цялата си енергия и възможности кампанията на “24 часа”, заяви бургаският депутат и колега Диана Саватева. “Едва ли бихме могли да си представим колко много мъки, страдания и лишения е преживяла Антония Чикова, за да предприеме тази отчаяна постъпка. Благодарение на лекарите в УМБАЛ тя беше спасена, за съжаление, травмите са изключително тежки. Искрено се надявам, че всички ние, които сме съпричастни към огромната трагедия, можем да помогнем както финансово, така и морално. Да бъдем до нея според възможностите и желанието на всеки един. Това младо момиче има нужда от внимание, грижа, добро отношение, има нужда да мечтае, да усети какво е уютът на истинския дом и чувството, че не е сама, а има подкрепа, има хора, които ги е грижа за нея.   Вярвам, че чудото може да се случи и на лицето на Антония да изгрее една истинска радостна усмивка и нейният живот да продължи по различен начин. Зависи от нас”, каза и кметът на Бургас Димитър Николов.", "date": "2017.11.10", "title": "Тони, която скочи под влак и остана без крака на 21 г.: Искам пак да ходя"}
{"url": "https://www.24chasa.bg/novini/article/6544174", "text": "Наградата \"Мениджър на годината\" получи архитект Пламен Мирянов, собственик и председател на съвета на директорите на „Артекс инжинеринг”. \"Вярвайте в България, заедно с вяра, със сила, с устрем да издигнем България в Европа. Както вярваме в нашите отличници, младите хора на България, така да вярваме и в страната ни и да я издигнем\", призова развълнувано победителят в конкурса. Призът беше връчен от еврокомисаря Мария Габриел на официална церемония в Софийската опера: \"Слушайки финалистите и техните послания, ми се иска да се върна с едно такова в Брюксел и да кажа: \"Трябва да се вслушвате повече в мениджърите от България\". С наградата \"Мисия в полза на обществото\" бе отличен Илия Гърков, вицепрезидент на „Дънди Прешъс Металс Канада“ и изпълнителен директор за България. Той получи приза от издателя на в. \"24 часа\" Венелина Гочева: \"Списание Мениджър се превърна в кауза, която е заразителна. Много се радвам, че тази вечер наградата \"Мисия в полза на обществото\" е за една компанията, която ни подкрепи в 3 много важни за \"24 часа\" проекта -\"Достойните българи\", лигата на \"Лекарите, на които вярваме\" и \"Отличниците на България\". Тази вечер ви приканвам към една кауза - да помогнете на отличниците на България да се реализират тук\". Наградата за устойчиво развитие връчи президентът Росен Плевнелиев на Цветелина Николова, управляващ директор на „Катаржина Естейт“, „Белица Уайнъри“, „Кончерто Уайнъри“ и „Платинум Брандс“. \"Пожелавам на бъдещите лидери да се поучат от вас. Награда е кауза, споделена ценност за всички, които вярват в доброто лидерство\", каза Плевнелиев. Наградата \"Млад мениджър\" е за Ерик де Кандидо, управляващ директор на IMI България. Приза бе връчен от Тодор Бургуджиев от \"Екопак\". Наградата на зрителите на Би Ти Ви получи Ивайло Славов, основател и изпълнителен директор на BULPROS, а наградата беше връчена от Давид Щефан. 10 бяха финалистите в десетото юбилейно издание на конкурса “Мениджър на годината”, организиран от списание “Мениджър”. Това са Пламен Цеков от “Скейл фокус”, Пламен Мирянов от “Артекс инженеринг”, Дарина Стоянова от “Престиж-96”, Красимир Николов от “Фокс нетуърк груп”, Елена Дречева-Владимирова от “Коника Минолта бизнес солюшънс България”, Илия Гърков от “Дънди Прешъс металс Канада”, Цветелина Николова от “Катаржина естейт”, Ивайло Славов от “Булпрос”, Ерик де Кандидо от IMI България и Тим Курт от “Аурубис България”. Тази година кандидати в конкурса са били над 70 висши мениджъри. Всеки един от 10-те финалисти получи грамота за достигането до финала в конкурса.", "date": "2017.11.10", "title": "Арх. Пламен Мирянов е мениджър на годината"}
{"url": "https://www.24chasa.bg/novini/article/6543998", "text": "Летището в Скопие може да смени името си и вместо \"Александър Велики\" да се нарича \"Киро Глигоров\", съобщават македонските медии, цитирани от БТА. Премиерът Зоран Заев заяви днес, че идеята му допада, но допълни, че това е негово лично мнение и трябва да започне дискусия, за да се чуе мнението на гражданите. Предложението за смяна на името дойде от организацията \"Дипломатически клуб\", където смятат, че по този начин ще изтъкнат личността на Глигоров, от чието рождение тази година се отбелязват 100 години. Летище \"Петровец\" в Скопие бе преименувано на \"Александър Велики\" на 27 декември 2006 г. с решение на правителството на Никола Груевски. С това решение започна и процесът, наречен в обществото \"антиквизация\" на Македония. Промяната на името бе възприето от Гърция като провокация. Тогавашното правителство никога не обясни как се е стигнало до идеята да се смени името на летището.", "date": "2017.11.10", "title": "Летището в Скопие може да смени името си: от \"Александър Велики \" - \"Киро Глигоров\""}
{"url": "https://www.24chasa.bg/novini/article/6544015", "text": "Български лекари, пристигнали в Босилеград с хуманитарна мисия, бяха задържани днес в Западните покрайнини, съобщи професор Лозан Митев, председател на Гражданския комитет \"Западни покрайнини\", предаде БТА. Трима лекари от Първа градска болница в София организират с писменото съгласие на Здравния дом в Босилеград, в Западните покрайнини, на територията на Република Сърбия, хуманитарна акция за оказване на медицинска помощ за местното българско население. С пристигането на лекарите в Българския културно-информационен център в Босилеград се явява медицински инспектор от Ниш, придружаван от около 20 полицаи, които задържат българските лекари и ги отвеждат в местното полицейско управление. В местната полиция лекарите са задържани без да бъдат разпитвани или да се изисква каквото и да било попълване на документи, с което всъщност не се дава възможност да се разбере за какво са задържани. Лекарите са освободени около 17 ч. българско време. За случая е информиран генералният консул на Република България в град Ниш Едвин Сугарев, който е взел всички надлежни мерки за изясняване на случая. Този инцидент става само два дни след отбелязването на Деня на Западните покрайнини, който е свързан с окупацията и предаването на българското население на Кралството на сърби, хървати и словенци през далечната 1920 г. Случаят е сериозно нарушение на официалната българо-сръбска политика на сътрудничество и добросъседство, насочена към създаването на благоприятни предпоставки за присъединяването на Сърбия към Европейския съюз, заяви професор Митев и допълни, че Гражданският комитет \"Западни покрайнини\" ще представи официално становище по случая.", "date": "2017.11.10", "title": "Задържаха за няколко часа български лекари, пристигнали в Сърбия с хуманитарна мисия"}
{"url": "https://www.24chasa.bg/novini/article/6544037", "text": "Президентът Румен Радев даде специално интерю за тв предаването \"Панорама\" по  , което ще бъде излъчено тази вечер. Освен корупцията, оставката на здравния министър и други актуални теми от политиката, държавният глава за първи път коментира и идеята на управляващите да ревизират приватизацията през годините на прехода.  \"Вижте какво интересно става в последните дни. С предложението на управляващите да отпадне давността за престъпление по време на приватизацията всъщност нанасят удар по собственото си предложение за закон, защото както казват те, част от нарушителите на закона били в сегашния парламент. Ако това наистина е така - тези хора с подадени имуществени декларации от години, към тези декларации няма никакви претенции. Това означава, че законът, който предлагат, не може да хваща такива хора, които в момента са във властта. Този закон не може да хваща и хората, нарушили правилата при приватизацията и в момента са извън властта. По този закон и по това предложение напуснеш ли веднъж властта, вече не подаваш декларация и можеш да харчиш откраднатото на воля\", заявява Радев.", "date": "2017.11.10", "title": "Радев: Властта сама удря по предложението си да няма давност за приватизационни сделки"}
{"url": "https://www.24chasa.bg/novini/article/6544077", "text": "\"Оставката на генерал Николай Петров дойде след една журналистическа смела разработка. Той постъпи достойно, оттегли се без да се разправя и обяснява за един недобър журналистически материал за мен, защото не беше пълен с данни.\" Това каза в \"Още от деня\" по   д-р Мирослав Ненков, бивш зам.-министър на здравеопазването. Той оцени като добър изборът на Кирил Ананиев за министър на здравеопазването, защото според него познава добре здравната система. Ненков призна, че името му е било обсъждано за заместник, но неговото мнение е било категорично, че няма да остане с друг министър, който и да е той, без да има лично отношение към Ананиев, с когото са в добри отношения.", "date": "2017.11.10", "title": "Мирослав Ненков: Изборът на Ананиев за здравен министър е добър, познава системата"}
{"url": "https://www.24chasa.bg/novini/article/6544088", "text": "Министерството на външните работи категорично осъжда поредния вандалски акт, извършен върху паметника \"Альоша\" в Пловдив, при което са използвани нацистка символика и антисемитски лозунги, се казва в декларация на Дирекция \"Пресцентър\" на министерството. Подобни прояви са абсолютно неприемливи и в разрез с традиционната за българското общество толерантност и търпимост, както и с поетите от страната ни ангажименти по линия на ЕС и на международните организации за борба с расизма, ксенофобията и престъпленията от омраза. Надяваме се компетентните органи да разкрият извършителите и да ги подведат под отговорност, се посочва в документа.", "date": "2017.11.10", "title": "Външно осъди поругаването на паметника \"Альоша\" в Пловдив"}
{"url": "https://www.24chasa.bg/novini/article/6544024", "text": "Четиримата перничани, взривили банкомата на ДСК в Сапарева баня в четвъртък през нощта и отмъкнали 9000 лв. от него, са отговорни за посегателствата над поне 4 машини, съобщи главният секретар на МВР Младен Маринов. Единият от тях - Господин Динев, бе задържан. Динев е обвинен като помагач при обира на банкомата. Според разследващите той е карал “Фолксваген Кади” и осигурявал безпрепятственото придвижване на другата кола БМВ Х5, с която са се придвижвали тримата обирджии. Тодор Богданов, Кирил Микев и Красимир Йорданов-Джонката се издирват, след като успяха да се измъкнат от полицейската хайка и изоставиха автомобила си в дере край с. Боснек. “Не смятам, че сме ги изпуснали. Трябваше да ги застреляме и да си решим проблема ли”, обърна се професионалист №1 в МВР към журналистите. Той обясни, че от тримата издирвани само един не е осъждан. Джонката е с множество регистрации за кражби на коли, осъждан е за обир. Тодор имал условна присъда за документна измама, хващан е с дрога, крадена кола и да кара без книжка. “Да, факт е, че автокрадците се преквалифицираха, но това е в резултат на нашите усилия”, коментира той. Сред сменилите престъпния занаят са Иван Ценков-Турчина, Джонката, Валентин Плякания, Павел Пачата и други, арестувани за грабежи и взривяване на банкомати през последните месеци. “Преди 6 месеца хванахме банда, която разбива банкомати, а нейният лидер е в ареста”, припомни Маринов. Той обясни, че това престъпление е внесено от чужбина. В Германия през 2015 г. имало 257 взривени банкомата, а през м.г. поне 316. Мъжът. за когото Маринов говореше, че е в ареста, е с прякор Францията, научи “24 часа”. Именно той внесъл от чужбина патента за разбиване на устройствата с газ. Друг доайен във взривяването на банкомати беше съратникът му Милен Кокала, който загина в катастрофа с мотор преди 10-ина дни. Заедно с тях работи и Мартин Крапия. Тримата са част от бандата от столичния кв. “Хаджи Димитър”, която посяга на банкомати. Третата банда е от Плевен и отваря машините. “24 часа” разказа за групите в петък, а Маринов потвърди информацията ни.", "date": "2017.11.10", "title": "Бандата, взела 9000 лв. от банкомат в Сапарева баня, взривила поне 4 машини"}
{"url": "https://www.24chasa.bg/novini/article/6544032", "text": "Двама полицаи бяха арестувани в четвъртък привечер заедно с покровителствани от тях наркодилъри в Стражица. Освен че закриляли пласьорите, ченгетата задържали наркомани, вземали им дозата и вместо да я опишат в протокол, я връщали на пласьорите за нова продажба Групата е следена от 6 месеца от “Вътрешна сигурност” и ГДБОП. Смята се, че тя е действала от 2015 г. Полицаите били издадени от дилъри, с които преди работили. Арестуваните са шефовете на криминална полиция Тошко Алексиев и на Стопанска полиция Андрей Стоенчев в полицейското управление в Стражица. Заедно с тях в ареста са и четирима наркоразпространители. У 35-годишния Мариян Станков били открити 40 чувала марихуана. 40-годишният Боян Ковачев кътал още 30 чувала с дрога. “Вместо да арестуват калпазаните, те са почнали да работят с тях”, коментира шефът на ГДБОП Ивайло Спиридонов. Полицаите им осигурявали чадър, предупреждавали ги и за акции. “Най-наглото е, че дори са хващали наркомани, вземали са им дозата, но не са писали нищо. Тази доза после е връщана на дилърите за втора продажба”, посочи пък шефът на спецпрокуратурата Иван Гешев. “Това е търговската мечта. Имало е случаи дори на тройна продажба. Работели са с огромен марж”, обясни той. Бандата била толкова нагла, че при ареста един от дилърите пробвал да избяга с кола и вдигнал 220 км/ч в Стражица. Това е абсолютен рекорд за превишаване на скорост в страната, както и рекордна глоба. Той ще плати 1800 лв., като 600 от тях са за превишаване на максималната скорост с над 50 км/ч. Тя е била 50 км за града. Другите 1200 лв. идват от по 50 лв. за всеки 5 км отгоре на 50-те над максималната скорост. Далеч зад дилъра с втората рекордна глоба е благоевградчанин с 1450 лв.", "date": "2017.11.10", "title": "Ченгета в комбина с наркодилъри, един бяга с 220 км/ч"}
{"url": "https://www.24chasa.bg/novini/article/6543895", "text": "България бе избрана за член на Изпълнителния съвет на ЮНЕСКО, съобщиха от организацията за образование, наука и култура към ООН. С мнозинство от 168 гласа от 184 гласували страни на 9 ноември България е избрана за член на съвета за периода 2017-2021 г. В Изпълнителния съвет на ЮНЕСКО има 58 държави-членки. Той се избира от Генералната конференция. Там обсъждат и дават препоръки по програмата на организацията и целесъобразността на бюджета. Съветът се произнася по приема на нови държави в ЮНЕСКО, предлага на Генералната конференция номинирането на генерален директор, разглежда изпълнението на заложените дейности, свиква международни конференции. България бе член на Изпълнителния съвет на ЮНЕСКО с пълен четиригодишен мандат в периода 1994-1997 г. и с двугодишен мандат в периода 2007-2009 г. Избирането за трети път на България в съвета е доказателство за приноса на страната ни в изпълнение на приоритетите на организацията.  Французойката Одри Азуле пое вчера поста генерален директор на ЮНЕСКО от Ирина Бокова. В централата на организацията в Париж се състоя церемонията по изпращането на българката, която бе начело на организацията за образование, наука и култура на ООН в продължение на 8 години. ", "date": "2017.11.10", "title": "България избрана в Изпълнителния съвет на ЮНЕСКО"}
{"url": "https://www.24chasa.bg/novini/article/6544056", "text": "\"На 10 ноември 1989-а бях лейтенант в база Равнец край Бургас. Имахме нощни полети, след един моят командир ме дръпна и ми каза: Знаеш ли, че свалиха Тодор Живков. Възприех промените с надежди. За съжаление след 28 г. имам усещане за липса на законност и справедливост. Това прокуди над 2 млн. българи в чужбина. Професията ми ме научи, че съдбата има много неизвестни. Въпросът е как отстояваш правата си и как се бориш. Разочарованията обезсърчиха много българи. В родното село на президента Желю Желев исках да дадем знак за национално помирение. Благодаря на другите президенти, че откликнаха на поканата ми. Никой не може да посочи по-добре от нас проблемите ти и да ги реши по-добре от нас\", заяви президентът Румен Радев в интервю за \"Панорама\" по  .  \"Не съм водил война с институциите, моята сила е в заявяването на истината. Действията на летците са отчаян сигнал. Те са хора на честта и вероятно заради това много политици не могат да ги разберат. Не е тайна, че много политици излязоха богати от властта, а летците оставят преди полет семейството си. Те не могат да приемат че тяхната професия се свързва с хоби, преврат. Не очаквайте да се поддам на шантажа. Когато съставих служебното правителство поисках всички министри да извършат проверки за нередности. Нередности се установиха в някои от министерствата. В случая с ВМА има ясно нарушение на закона за обществените поръчки. Казвам го с уважение към ген. Николай Петров - един достоен офицер\", допълни държавният глава.", "date": "2017.11.10", "title": "Радев: На 10 ноември преди 28 г. имах надежди като всички, сега усещам липса на законност"}
{"url": "https://www.24chasa.bg/novini/article/6543741", "text": "Кръстовището на бул. “Дондуков” и ул. “Г. Раковски” в София ще бъде затворено за движение събота и неделя, за да бъде преасфалтирано. Там ще се работи денонощно, за да може движението да бъде пуснато в понеделник сутринта. Това съобщи изпълнителният директор на “Трейс София” инж. Бисер Иванов. Ремонтът на участъка от “Дондуков” между ул. “Г. Раковски” и бул. “В. Левски” ще приключи в средата на другата седмица. Това е последният етап от реконструкцията на булеварда, която включва нови настилки, релсов път, тротоари, бордюри, осветление, велоалея и други дейности. Освен на “Дондуков” “Трейс София” е изпълнител и на разширението на бул. “Монтевидео” в кв. “Овча купел”. Там в момента се полага нова пътна настилка, правят се тротоари, улично осветление, реконструкция на газопреносната мрежа и инженерната инфраструктура. “Ще изпълним ангажиментите, които сме поели пред гражданите и Столичната община. Разширението на булеварда се чака отдавна от живеещите в квартала. До 20 декември ще приключим двата по-големи етапа от реконструкцията. Работим качествено и в срок и на двата обекта”, обясни инж. Иванов. До 17 декември ще бъде пуснато движението по булеварда пред Нов български университет до ул. “Народно хоро”. До 20 декември ще е готов и участъкът до ул. “Боряна”. ", "date": "2017.11.10", "title": "Затварят за уикенда кръстовището на “Дондуков” и ул. “Раковски”"}
{"url": "https://www.24chasa.bg/novini/article/6543713", "text": "47,2 млн. лв. ще бъдат инвестирани в малки и средни иновативни предприятия в България. Средствата са предвидени от Фонда на фондовете и са по Оперативната програма “Иновации и конкурентоспособност”. Фондът на фондовете започна консултации във връзка с новия инструмент. Предвижда се създаване на инвестиционни фондове, които да привличат и частни инвестиции, чийто размер зависи от избрания режим на държавни помощи.", "date": "2017.11.10", "title": "47,2 млн. лева за иновативни предприятия"}
{"url": "https://www.24chasa.bg/novini/article/6543774", "text": "Лидерът на шиитското движение \"Хизбула\" Сайед Хасан Насралла заяви, че Саудитска Арабия е обявила война на Ливан и неговата организация, предаде Ройтерс. Насралла добави, че ливанският премиер Саад Харири е задържан против волята си в Рияд. Според лидера на шиитското движение оставката, която ливанският премиер подаде с реч от саудитската столица, представлява безпрецедентна намеса на Саудитска Арабия в ливанската политика. Той поиска връщането на Харири в Ливан, предаде БТА. Правителството в Бейрут все още е легитимно и не е разпуснато, подчерта Насралла. В речта, с която обяви оставката си, Харири порица \"мъртвата хватка\" на Иран и неговият съюзник Хизбула върху вътрешните работи на Ливан. Според Насралла Харири е бил заставен да я произнесе от властите в Рияд, припомня Франс прес. Оставката на премиера изненада дори най-близките му съветници и предизвика опасения от ново насилие в Ливан. Насрала добави, че война между Израел и Ливан е малко вероятна и предупреди властите в Ерусалим да не се опитват да се възползват от сегашната политическа криза в Ливан, предаде Ройтерс. Генералният секретар на ООН Антониу Гутериш заяви, че е сериозно притеснен от нарастването на напрежението между Саудитска Арабия и Ливан и предупреди, че е от изключително значение да се избегне нов конфликт в региона, който би имал трагични последици. Той добави, че е имал политически и дипломатически контакти с политици от региона, предаде АФП. Държавният секретар на САЩ Рекс Тилърсън заяви, че саудитският външен министър Адел бин Ахмед ал Джубейр го е уверил, че ливанският премиер е взел решението по собствена воля. САЩ следят ситуацията много внимателно, подкрепят законното правителство на Ливан и призовават други страни да не се намесват, подчерта Тилърсън. \"Както аз го разбирам, ако ще подава оставка, трябва да се върне в Ливан, за да го направи официално. Надявам се, че ако все още има намерение да напусне, ще направи това, за да може ливанското правителство да работи по съответният начин\", добави държавният секретар на САЩ. Тилърсън увери също, че САЩ уважават Харири като техен \"силен партньор\".", "date": "2017.11.10", "title": "Лидерът на Хизбула: Саудитска Арабия обяви война на Ливан и движението ни"}
{"url": "https://www.24chasa.bg/novini/article/6543854", "text": "Президентите на Франция и Германия, Еманюел Макрон и Франк-Валтер Щайнмайер откриха официално днес френско-германски музей близо до връх Хартмансвилеркопф, от елзаската страна на Вогезите. Музеят е посветен на едно от най-кървавите бойни полета през Първата световна война, предаде Франс прес, цитиран от БТА. Двамата държавни ръководители пристигнаха заедно от Париж след среща в Елисейския дворец. Те стояха един до друг и в криптата на Националния паметник, изграден през 1932 г. в памет на хилядите германски и френски войници, загинали на това място между 1915 и 1918 г. Откриването на музея, наречен \"Историал\", бележи началото на честванията за 11 ноември 1918 г. - Деня на примирието, с който е сложен край на войната. Идването ни заедно и откриването на музея не е връщане към болезнено и за двете страни минало, а възможност да изпълним дълга си към паметта и историята, каза Макрон. Много важно е за пореден път да напомним на нашите народи откъде идваме, особено в етап, когато продължаваме да се борим да излезем от европейската криза, подчерта на свой ред Щайнмайер. През 1915 г. Хартмансвилеркопф преминава осем пъти в ръцете ту на единия, ту на другия лагер. При сраженията загиват хиляди войници. Първият камък в строежа на Историала е положен от предшествениците на Макрон и Щайнмайер - Франсоа Оланд и Йоахим Гаук - през 2014 г. В музея има костница, където са положени останките на 12 000 безименни войници. Елзас е присъединен към Германия след Френско-пруската война през 1870-71 г. и върнат на Франция след поражението на Германия в Първата световна война, припомня ДПА.", "date": "2017.11.10", "title": "Макрон и Щайнмайер откриха музей, посветен на Първата световна война"}
{"url": "https://www.24chasa.bg/novini/article/6543878", "text": "Автомобил се вряза в група студенти и рани трима в района на френския град Тулуза, предаде Би Би Си. Студентите са излизали от двора на колеж в предградие на Тулуза, когато ги връхлита кола. По данни на полицията, двама от пострадалите са в тежко състояние и са откарани в местната болница. Ранените са 22-годишен мъж и 23-годишна жена. Източник от органите на реда посочи, че действията на шофьора са преднамерени, но той не фигурира в списъка с екстремисти. Според последни данни той е на възраст около 28 години и е познат на полицията с дребни провинения, свързани с разпространение на наркотици.  \"Мъжът е известен на полицията, но не и за връзки с тероризъм. Той има сериозни психически проблеми, в миналото е бил задържан за наблюдение в психиатрична клиника\", казва източник, близък до полицията. Местна медия споделя, че шофьорът е страдал от психично заболяване. Той е задържан.                                                                                                                                                                                                                                                                                                                       ", "date": "2017.11.10", "title": "Трима ранени при атака с кола близо до Тулуза, шофьорът - психар, не терорист (Обновена)"}
{"url": "https://www.24chasa.bg/novini/article/6543853", "text": "Облак, съдържащ радиоактивния елемент рутений-106, е преминал над Европа в края на септември, показват данни на Френския институт за ядрена сигурност. Той е бил засечен от няколко европейски станции за наблюдение на радиоактивността в атмосферата, но нивата не са били високи. Според френския институт причината за радиоактивността е резултат от инцидент в ядрен обект между Волга и Урал, станал в края на септември. Това означава, че аварията е станала в Русия или в Казахстан. От българската Агенция за ядрено регулиране съобщиха, че следи от рутений-106 са регистрирани и в България в периода между 29 септември и 6 октомври. Те обаче са били в пъти по-ниски от границата на емисиите във въздуха, определена за този радионуклид в Наредбата за основните норми за радиационна защита. В момента няма рутений-106. Заради изключително ниските стойности източникът на рутений не може да бъде определен. Наличието на следи само от рутений-106 изключва произход от АЕЦ, съобщават от агенцията. От Министерството на околната среда и водите съобщиха в петък, че няма превишение на нормите за радиоактивност в България. В периода 29 септември – 4 октомври 2017 г. в аереозолните проби от стационарните мониторингови пунктове е измерена специфична активност на рутений-106. И от МОСВ съобщват, че измерените стойности са значително по-ниски от допустимата средногодишна специфична активност за рутений–106, която е 1900 mBq/m3. Резултатите от европейските станции от 3 октомври 2017 г. също потвърждават присъствието на рутений-106 в атмосферата на повечето европейски страни, въпреки че няколко дни след това се наблюдава спад в нивата на радиоактивния радионуклид. От Френския институт за ядрена безопасност твърдят, че нивата на концентрация във въздуха на рутений-106, регистрирани в Европа и особено във Франция, не са опасни за човешкото здраве или за околната среда. Оттам публикуват карта, според която зоната на замърсяване се намира между река Волга и планината Урал. Според учените при подобна авария във Франция би се наложило евакуация на населението в радиус от няколко километра от мястото на централата. От Френския институт за ядрена безопасност обаче успокояват населението, че няма риск за здравето на хората, а вероятността от внос на замърсени храни от опасния район във Франция е изключително малка. ", "date": "2017.11.10", "title": "Радиоактивен облак минал над Европа в  края на септември (Обзор)"}
{"url": "https://www.24chasa.bg/novini/article/6543973", "text": "Папа Франциск предупреди днес, че международните отношение повече не могат да бъдат \"държани в плен\" от политиките на страх и ядрено възпиране, и призова държавните лидери да се стремят към свят без атомни оръжия, предаде Асошиейтед прес, цитирана от БТА. Франциск приветства носители на Нобеловата награда за мир, служители на ООН и НАТО и дипломати от страни, притежаващи ядрено оръжие, на конференция във Ватикана. Целта й е да се стимулира подкрепа за глобално преориентиране от възприетата през Студената война политика на ядрено възпиране към политика на пълно ядрено разоръжаване. Папата призна, че сегашните напрежения може да направят подобни усилия \"все по-далечни\". Той обаче каза, че разчитането на ядрени оръжия за поддържане на баланса на силите \"не създава нищо друго освен фалшиво усещане за сигурност\" и че всяко тяхно използване, дори случайно, ще бъде \"катастрофално\" за човечеството и околната среда. \"Международните отношения не може да бъдат държани в плен на военната сила, взаимното сплашване и парадирането с оръжейни арсенали\", каза Франциск. Според него мирът и сигурността между нациите трябва да бъдат \"вдъхновявани от етика на солидарността\". По думите му \"утопията за свят без смъртоносни инструменти за агресия може да бъде постигната с напредък, който е едновременно ефективен и приобщаващ\". Папата напълно подкрепи новия договор на ООН, призоваващ за премахване на ядрените оръжия, като заяви, че споразумението запълва съществена юридическа празнина в международното право. Конференцията за ядрено разоръжаване във Ватикана беше открита от кардинал Питър Търксън, който предупреди, че светът е застрашен от \"ядрен холокост\", посочва ДПА. \"Ние живеем в момент от човешката история, когато страхът от евентуална глобална катастрофа се засилва до степен, рядко преживявана от дните на кубинската ракетна криза\", заяви той, вероятно имайки предвид Северна Корея.", "date": "2017.11.10", "title": "Папата: Ядреното възпиране поражда измамно чувство за сигурност"}
{"url": "https://www.24chasa.bg/novini/article/6543990", "text": "Японската полиция започна разследване на опит за убийство на възрастна дама, но може да се окаже, че виновникът е бездомна котка, съобщи АФП. Дъщерята на Маюко Мацумото открила майка си окървавена в дома й в планински район в Южна Япония. Възрастната жена, която вече не може да говори, трябвало да получи спешна медицинска помощ, защото имала двайсетина дълбоки резки по лицето, предаде БТА. Заради сериозността на раните, полицията започнала разследване за опит за убийство. По времето на инцидента обаче нямало проникване с взлом в жилището. Затова разследващите предположили, че раните може да са одрасквания от котка. След като претърсили района, полицаите открили по една от бездомните котки в района човешка кръв. Изследване ще покаже дали окървавената котка е нападнала възрастната жена.", "date": "2017.11.10", "title": "Заподозряха улична котка в опит за убийство"}
{"url": "https://www.24chasa.bg/novini/article/6544120", "text": "Повишената радиоактивност над голяма част от Европа вероятно се дължи на авария в руски обект, предаде Асошиейтед прес, като цитира френската агенция за ядрена сигурност, съобщи БТА. Институтът за радиологична защита и ядрена безопасност съобщава, че отделянето на изотопа рутений-106 не представлява опасност за околната среда или здравето на живеещите в европейските страни. Според съобщението вероятният източник на замърсяването е между р. Волга и Урал. Институтът предлага като предпазна мярка да се извършват проверки на случаен принцип на храните, произхождащи от региона. Във вчерашния си доклад, базиран на наблюдения в множество европейски страни, институтът съобщи, че изотопът вероятно е бил отделен при авария с ядрено гориво или производство на радиоактивни материали, случила се в края на септември. Според френската агенция рутений-106 не може да идва от инцидент с ядрен реактор, защото тогава щяха да бъдат открити и други елементи. Миналата седмица германската служба за радиационна защита съобщи, че от 29 септември насам в Германия, Австрия, Италия, Швейцария и Франция се наблюдават повишени равнища на рутений, но те не представляват опасност за общественото здраве. След като се появиха първите съобщения за възможно изтичане на рутений от електроцентрала в Южен Урал, руската държавна корпорация Росатом направи изявление, че изотопът не произлиза от нейни обекти. \"Твърдението, че замърсяването идва от Русия е неоснователно\", заяви Росатом. Френският доклад съобщава, че радиоактивността е достигнала най-високите си равнища в края на септември и началото на октомври и е засегнала по-голямата част от европейските страни, но вече не се наблюдава във въздуха. Агенцията добави, че ако подобен инцидент се беше случил във Франция, властите щяха да създадат периметър около мястото на аварията, за да следят за евентуални проблеми със здравето, безопасността и качеството на храните. Рутений-106 се използва за радиационна терапия на очни тумори и понякога като източник на енергия в сателитите. Според френската агенция е възможно изотопът да идва от повторно навлизане на сателит в земната атмосфера, но според Международната агенция за атомна енергия (МААЕ) нито един сателит, съдържащ този изотоп, не е навлизал в земната атмосфера.", "date": "2017.11.10", "title": "Повишената радиоактивност над Европа се дължала на авария в Русия"}
{"url": "https://www.24chasa.bg/novini/article/6544124", "text": "\"С КСНС исках да се обединим около ясни принципи. Хората, от които зависи борбата срещу корупцията, излязоха от анонимност. Знаех, че няма да бъдат приети моите предложения, но исках да е ясно кой къде стои\". Това каза още президентът Румен Радев в интервюто си за тв предаването \"Панорама\" по  . И продължи: \"Необходимостта от наказание за престъпление по време на приватизацията е голяма - отговорност да носят и съгрешилите, и тези, които не са дали справедливост. Истинската ангажираност е в разкриване на схемите.  Моралният ръст е критерий за будител. Българинът няма как да сбърка поръчков анализатор със свети Иван Рилски. Европеец е критично мислещ човек, а не клакьор. Поругаването на паметници и недопустимо, колкото и преиначаването на нашата история. Москва трябва да не допуска непремерени позиции, аз вярвам в нашето бъщето сътрудничество. Когато поканих президента Владимир Путин на 3 март догодина, се уточнихме да търсим удобна дата. През март догодина са техните президентски избори, председателството ни няма нищо общо с отложената визита. Мястото на първата дама е до мен. Трябва да имаш до себе си човек, на който да разчиташ. Тя има своя програма и идеи, които осъществява\".", "date": "2017.11.10", "title": "Президентът Радев: Моралният ръст е критерий за будител"}
