{"url": "https://www.24chasa.bg/novini/article/6524917", "text": "Черен списък за фирми, изпълнили некачествени ремонти, ще прави Столичната община. Компаниите в него няма да могат да кандидатстват в търгове за обновяване на големи пътни обекти. “Възложила съм да се възползваме от тази възможност, която ни дава законът”, заяви кметът Йорданка Фандъкова. Тя напомни, че е наложила над 2 млн. лв. глоби на фирми за лоша работа. Фандъкова провери разширението на бул. “Т. Каблешков”. До 20 ноември ще бъде пуснат участъкът от бул. “Братя Бъкстон” до “Кауфланд”. До 20 ноември ще бъде пуснато изцяло и движението по бул. “Дондуков”. Там се ремонтира отсечката между ул. “Г. Раковски” и бул. “В. Левски”. Другата седмица ще се възстанови и движението по бул. “Монтевидео” до Нов български университет.", "date": "2017.10.31", "title": "В столицата правят черен списък на фирми с некачествени ремонти (Обзор)"}
{"url": "https://www.24chasa.bg/novini/article/6525086", "text": "Бившият премиер на Италия Силвио Берлускони е обект на разследване, предаде Ройтерс, като се позова на съдебен източник. Разследването е в рамките на по-голямото разследване за бомбените атентати, извършени от мафията през 1993 г. Мафиотският бос Джузепе Гравиано, който е в затвора заради атаките в Рим, Милано и Флоренция, бил записан да говори за Берлускони на съкилийника си. Това накарало съдия във Флоренция за поднови разследването за предполагаема намеса на Берлускони в тези деяния, посочват вестниците \"Кориере дела сера\" и \"Република\", цитирани от БТА. Подобно разследване се водеше срещу Берлускони в миналото и бе прекратено през 2011 г. Адвокатът на Берлускони - Николо Гедини, припомни, че то е показало, че клиентът му не е замесен в бомбените атентати, отнели живота на 10 души. Според Гедини разследването е подновено по политически причини в навечерието на важни регионални избори в Сицилия в неделя и на националните избори, които се очаква да се проведат догодина през май. Бомбените атентати на мафията през 1993 г. потресоха страната и допринесоха за колапса на старите политически партии, разтърсвани от корупция. В началото на следващата година Берлускони влезе в политиката и веднага спечели изборите за парламент. Неговата партия Форца Италия припомня, че 1296 мафиоти са били арестувани по време на неговото управление от 2001 до 2005 г. и от 2008 г. до 2011 г., в това число и тридесет и двамата най-издирвани мафиоти. Конфискувани са 25 милиарда евро от мафията само за последните три години от управлението на Берлускони, посочва още партията му. Правителството на Берлускони освен това е затегнало условията за затворниците мафиоти, допълва Форца Италия.", "date": "2017.10.31", "title": "Разследват Берлускони заради атентатите на мафията през 1993 г."}
{"url": "https://www.24chasa.bg/novini/article/6524869", "text": "872 млн. лв. е печалбата на 27-те банки, работещи у нас, за деветтте месеца на тази година. 1 милиард лева бе тя за същия период на 2016 г. Това показват даннита на БНБ за септември. Брутните необслужвани кредити също намаляват и те вече са 9, 3 млрд. лв. срещу 9,4 млрд. лв. миналия септември. Депозитите обаче продължават да растат въпреки ниските лихви. Ръстът им е 2,8% и те вече са 81,4 млрд. лв. Макар и по-слабо - с 1%, кредитирането също се е увеличило до 56,1 млрд. лв. В края на септември т.г. ликвидните активи на банките са 30,9 млрд. лв. Разходите за обезценка по кредити и вземания за деветте месеца на тази година почти са се удвоили спрямо юни. Те вече са 537 млн. лв. срещу 236 млн. лв. към юни 2017 г. Общата сума на активите на банковата система нараства през третото тримесечие с 2,3% до 95,1 млрд. лв. ", "date": "2017.10.31", "title": "Банките свиха още печалбите"}
{"url": "https://www.24chasa.bg/novini/article/6524952", "text": "Пациенти, основно с тежки онкологични и ревматоидни заболявания, както и белодробна фиброза, ще бъдат лишени от иновативни лекарства през 2018 г. Това предупредиха от Българския пациентски форум. Те се обявиха против приемането на новия бюджет на здравната каса в частта му с преходни и заключителни разпоредби. Там е записано, че НЗОК няма да плаща за нови лекарствени терапии и да сключва договори или допълнителни споразумения за нови дейности с болниците догодина. Според Иван Димитров, председател на пациентската организация, този мораториум обрича хората, които са опитали да се лекуват с други терапии, но те не са им помогнали, и сега животът им зависи от новите лекарства.  По думите му увеличаването на бюджета на НЗОК с 400 млн.лв. било \"популизъм\", защото само на чужди европейски фондове здравната каса дължи над 200 млн.лв. за лечение на българите там, обясни той. От пациентската организация представиха през журналисти 12 молекули, които няма да бъдат допуснати на българския пазар, заради ограничението. За тях обаче вече са подадени заявления за включването им в позитивния лекарствен списък, а за някои дори са договорени и платени отстъпки, коментира Иван Димитров.  ", "date": "2017.10.31", "title": "Тежко болни остават  без модерни лекарства"}
{"url": "https://www.24chasa.bg/novini/article/6524905", "text": "Столичната община ще забрани паркирането на автобуси до храм-паметника “Св. Александър Невски”. Превръщането на площада в паркинг възмущава и духовниците, и граждани. Забраната ще влезе в сила след 2 седмици, когато ще е готова новата площадка - на старата автогара зад хотел “Рамада”. “Автобусите ще спират на ул. “Оборище”, там ще има 3 паркоместа. Разрешеният им престой ще е 15 минути, за да може да слязат или да се качат пътниците. След това трябва да отидат на новата площадка по маршрут, който ще бъде раздаден предварително на шофьорите”, каза зам.-кметът по транспорта Евгени Крусев. Според проекта за обновяването на зоната около “Св. Александър Невски”, който е част от планирания мащабен ремонт на центъра, участъкът от ул. “Оборище” пред храма ще стане пешеходен.", "date": "2017.10.31", "title": "След 2 седмици! Край на автобусите около “Св. Ал. Невски”"}
{"url": "https://www.24chasa.bg/novini/article/6524609", "text": "71-годишният Стефан Танчев и дъщеря му Наталия, на 35 г. са били наръгани с нож във фамилната къща в плевенското село Горни Дъбник през нощта срещу вторник. Телата намерил синът и братът на жертвите, който съобщил в полицията около 8,30 ч във вторник. \"Бащата е бил буквално заклан, наръганата Наталия още дишала, починала на път за болницата. Селото е потресено\". Това казаха хора от Горни Дъбник пред \"24 часа\". Плевенската окръжна прокуратура разследва тежкото престъпление, образувано е дело за двойното убийство, съобщи говорителят на държавното обвинение Рени Кирилова. \"Загиналата Наталия преживя 2 тежки мозъчни операции за 2 месеца миналото лято. Парите за интервенциите бяха събрани с дарителска кампания в цяла България. Когато лекарите-специалисти я отворили за първата операция, се оказало, че има втора аневризма. Спасиха я за нов живот, отнеха й го след година\", каза за \"24 часа\" кметицата на Горни Дъбник Николина Горанова. Наталия оставя 4 деца сираци. 3 деца били от първия й съпруг, с когото живяла без официален брак. След раздялата той взел децата. По-късно Наталия заживяла на семейни начала с друг мъж, родило им се момиченце, което сега е на 3-4 г. Вторият съпруг обаче тормозел болната си жена, посягал и на бой. Това лято двамата се разделили и бившият си тръгнал заедно с дъщеря си. В края на септември Наталия се оженила за затворник, който в момента изтърпява присъда във Врачанския затвор, твърдят в Горни Дъбник. Загиналият Стефан Танчев беше добър, честен и много работлив, не спираше да се труди като майстор по ремонтите, описват земляците му. На младини той си довел жена от Русия. Преди време тя си заминала и повече не се върнала. След операциите и тормоза на втория бивш бащата спял при Наталия, за да я пази. В нощта срещу вторник никой не е чул и усетил какво става в едноетажната къща на Танчеви на главната улица в Горни Дъбник. Странно е, че портата е била заключена отвън, а вратата на къщата - отворена, чудят се местни. От полицията засега отказват информация за двойното убийство.", "date": "2017.10.31", "title": "Майка на 4 деца, спасена с 2 мозъчни операции, убита заедно с баща си (Обзор)"}
{"url": "https://www.24chasa.bg/novini/article/6524882", "text": "“Теленор” пуска нова услуга, чрез която абонатите могат да имат нов смартфон всяка година. От нея може да се възползват всички клиенти, които имат 24-месечен договор с абонаментен план “Тотал” и вземат на лизинг телефон. Срещу допълнителна такса от 6,99 лв. на месец и след заплащането на най-малко 12 такси и лизингови вноски клиентите могат да върнат стария телефон и да вземат нов модел. Около 70% от българските потребители на мобилни услуги притежават смартфони и ползват мобилен интернет, а около 39% го правят предимно през 3G и 4G мрежите на операторите. Това показва национално проучване на “Теленор”, представено от главния изпълнителен директор за България Оле Бьорн Шулстъд. ", "date": "2017.10.31", "title": "Нов смартфон всяка година от “Теленор”"}
{"url": "https://www.24chasa.bg/novini/article/6524730", "text": "Турчинът Фарук Бекташ, който избяга от българското правосъдие, след като бе пуснат под домашен арест, ще бъде съден задочно за смъртта на семейство мотористи при катастрофа край Драгоман преди година и три месеца. Разследването е установило, че Бекташ е карал със 135 км/ч при допустими 60 км/ч. За Бекташ има европейска заповед за арест. Вече 14 месеца го търси и Интерпол, но без резултат. Имаше съмнения, че беглецът се подвизава в Германия, но е по-вероятно да се е върнал в Турция. Шофьорът е обвинен за причиняване на смърт по непредпазливост. Според прокуратурата на 25 юли м.г. той карал мерцедес с немска регистрация, предприел неправилно изпреварване при намалена видимост, навлязъл в насрещното и ударил мотоциклета на семейство Таня и Бойко Бойкови. Скандалът с Бекташ се разгоря, след като 3 дни след катастрофата съдия Недялка Николова от Софийския окръжен съд го пусна от ареста, но гастарбайтерът не бе открит на посочения адрес в столичния кв. “Враждебна” и бе обявен за общодържавно издирване. Бягството му бе последвано от серия протести на мотористи. Предстои селото срещу него да бъде насрочено в Софийския градски съд.", "date": "2017.10.31", "title": "Беглецът Бекташ сгазил мотористите край Драгоман със 135 км/ч, съдят го (Обзор)"}
{"url": "https://www.24chasa.bg/novini/article/6524791", "text": "Година преди да изтече давностният срок за разкриване на убийство, едно дело бе възобновено. Едва ли Никола Камберов от пловдивския кв. “Столипиново” е очаквал такъв развой на събитията, когато съобщил в прокуратурата, че приятелят му Яшар е неразкритият убиец отпреди 14 г. Разследващите веднага ревизирали случая, включен в графата “студени досиета”. Виновникът не бил заловен досега, оставала година до изтичане на давностния срок и щял да отърве наказателното преследване “Използвахме помощта на криминалисти от Главна дирекция “Национална полиция” и на психолози, както и полиграф. Подозренията бяха насочени към трима човека. В хода на работата бяха събрани доказателства, че извършителят на престъплението е Никола Камберов (по прякор Синбад)”, каза наблюдаващият прокурор Галина Андреева. По думите ѝ Синбад се опитал да заблуди органите на досъдебното производство, посочвайки Яшар за убиец. Впоследствие признал, че го е направил, защото приятелят му заплашил да го издаде. Камберов решил да го изпревари, като го натопи. Детекторът на лъжата заковал истинския виновник. Синбад разказал с подробности за престъплението, станало през декември 2003-а в Пловдив. Тогава той е бил на 16 г. Заедно с връстника си Яшар се качил в ладата на приятеля си Фейрут. Вътре била и любовницата му Зоя.   На ул. “Сокол” в “Столипиново” засекли 26-годишния Божидар Моллов, с когото младата жена имала интимни отношения. Фейрут спрял колата и започнал да се разправя със съперника си. Искал да излезе навън да се бият, но Зоя му попречила. Синбад изскочил и забил нож в гърба на Моллов. Раненият хукнал и се скрил във вход на близък жилищен блок. Там бил намерен от хора, които извикали линейка. Въпреки опитите да бъде спасен, мъжът издъхнал. До идването на полицията убиецът и приятелите му избягали. Разбрали се помежду си да мълчат. Пазели тайната допреди 6 месеца, когато Камберов се изплашил, че Яшар ще го предаде, и подал фалшива информация в прокуратурата. След като бил разкрит, Синбад участвал в следствен експеримент, като описал точно мястото на престъплението и начина на извършването му. Завел криминалистите и до река Марица, където изхвърлил ножа. “Обясненията му кореспондират със заключенията на съдебномедицинската експертиза относно раната и оръжието, с което е нанесена. Смъртта е настъпила по особено мъчителен начин за жертвата”, допълни прокурор Галина Андреева. Преди седмици пред съдебната зала, където трябваше да се разгледа мярката за неотклонение на Камберов, семейството на Камберов яростно го бранеше “Синът ми не е убиец. Никола ми каза, че Яшар го е направил. Неговият баща е взел ножа и го е скрил”, крещеше Недка Камберова. Дядото на Синбад - Мехмед Камбер, също се кълнеше, че внукът му е невинен. “Съвестта го е гризяла, че толкова време крие Яшар, затова го е издал”, твърдеше той. Според него след задържането му Никола е бит от полицаите и от страх е признал престъпление, което не е извършил.   “От 11 г. братовчед ми е на метадонова програма. В ареста не са му давали дозата и той не е бил адекватен. Така са го накарали да поеме вината за убийството”, каза Димитър Камберов. Той е убеден, че нападението над Божидар Моллов е било предварително организирано от Фейрут. В “Столипиново” се славел като богаташ. Търгувал на пазара в Димитровград с турски стоки. Димитър Камберов твърди, че във фаталната нощ той почерпил с бира непълнолетните тогава Никола Камберов и Яшар и ги подстрекавал да се разправят със съперника му. След убийството се избавил от ладата си, като я продал. Тази версия подкрепяше и бащата на Синбад. “Никола е добро и работливо момче. Грижи се за 3-годишния си син. На никого досега зло не е направил”, горещеше се родителят. Виковете на близките пред съдебната зала принудиха охраната да ги изведе навън и те не бяха допуснати на заседанието по мярката за неотклонение. Оказа се, че роднините са ангажирали известния пловдивски адвокат по наказателни дела Красимир Елдъров. Защитникът настоя за отвод на обвинителя Галина Андреева, тъй като е участвала в пресконференция, където съобщила, че извършителят е Никола Камберов. По думите на Елдъров обвинителката била предубедена - прокарвал теза, която тепърва трябвало да се докаже в съда. Искането му бе отхвърлено с аргумент, че по закон наблюдаващият прокурор има право да дава изявления, а и Андреева е говорител на пловдивските обвинители. Тя пледира Камберов да остане в ареста, тъй като е рецидивст с 3 присъди за кражби и грабежи, може да се укрие. Утежняващо обстоятелство е, че е направил опит да подведе разследващите. “Човек с IV клас образование да заблуждава 14 г. пловдивската полиция, славеща се с уникалните си методи за разкриване на престъпления, е смешно и трагично. В цял свят залавят извършителите по горещи следи, но в нашия регион стана модно да се работи по студени. Много интересна практика, която променя криминологията на 180 градуса”, иронизира адвокат Елдъров. Той посочи, че имало свидетели, които уличават Яшар като извършител на убийството. Елдъров постави под съмнение сигнала на братовчеда на жертвата Иван Моллов до прокуратурата, който посочва Камберов като виновник. “Моллов го пуснал от затвора, където лежи. Не искам да гадая и да казвам кой му е помогнал”, добави защитникът. Според него Никола Камберов е бил подложен на натиск, за да признае. По думите му 5-6 оперативни работници го разпитвали, а когато си поискал метадон, му дали вода. “Такъв човек, който трепери и се нуждае от доза, е много удобен да бъде обвинен в убийство”, обясни Елдъров. Адвокатът е поискал Синбад да бъде спешно освидетелстван заради твърденията му, че в ареста върху него е било упражнено физическо насилие. “Полицията ми отказа метадон. Биха ме по главата и от страх казах, че съм аз. Яшар е”, бяха единствените думи на Камберов, който почти не говори български и трудно разбираше какво се случва в съдебната зала. Мъжът не знаеше ЕГН-то си и колко пъти е осъждан досега. Той е бил арестуван по време на нощната си смяна като чистач в пловдивски мол. Ако бъде признат за виновен, може да получи от 3 до 12 г. затвор. Причината е, че при извършването на убийството е бил непълнолетен. Другите очевидци на деянието няма да понесат наказателна отговорност, тъй като давностният срок за прикриване на престъпление е 1 г.", "date": "2017.10.31", "title": "Неграмотен рецидивист от  “Столипиново” сам се издал  за убийство отпреди 14 г."}
{"url": "https://www.24chasa.bg/novini/article/6524946", "text": "Външният министър на Сирия Башар Джаафари заяви, че страната му разглежда военното присъствие на Турция в северната провинция Идлиб като агресия и окупация, предаде РИА Новости, цитирана от БТА.  „Ние виждаме въоръженото военно присъствие на Турция в Идлиб като агресия и окупация“, заяви Джаафари. Според него Сирия разглежда и присъствието на американски части на територията на страната като окупация. „Нашето външно министерство излезе с официална нота, която изпратихме в Ню Йорк. Смятаме, че американското присъствие на място и враждебните действия на така наречената международна коалиция, оглавявана от САЩ, също са акт на агресия срещу нашия суверенитет“, подчерта министърът.", "date": "2017.10.31", "title": "Сирия: Военното присъствие на Турция в Идлиб е окупация"}
{"url": "https://www.24chasa.bg/novini/article/6524981", "text": "Пътнически самолет, летящ от Москва за Турция, извърши извънредно кацане на летището в Одеса, Южна Украйна, след като беше открит подозрителен пакет в една от тоалетните му, предаде Ройтерс, цитирана от БТА. \"Откритието е накарало екипажа да вземе решение за извънредно приземяване на най-близкото летище\", заяви Руслан Форостяк, съветник на началника на регионалната полиция в Одеса. Той каза, че кацането е било успешно и екипи на силите за сигурност с кучета проверяват пакета. Той не уточни на коя авиокомпания е самолетът, но посочи, че е турски. Официален представител на Търкиш еърлайнс каза, че самолетът не е на компанията.", "date": "2017.10.31", "title": "Самолет от Москва за Турция кацна аварийно в Украйна заради съмнителен пакет"}
{"url": "https://www.24chasa.bg/novini/article/6525050", "text": "В община Елин Пелин честването на Хелоуин е официално забранено, съобщи  . Градоначалникът Ивайло Симеонов издава заповедта за втора поредна година. Забраната обаче важи само за детски градини, училища и читалища и никой няма да следи дали когато се стъмни маскирани деца ще чукат от врата на врата. Казусът \"Хелоун\" стигна и до просветното министерство. Родители от Бургас започнаха петиция в интернет, с която настояват празникът да бъде забранен в образователните институции.", "date": "2017.10.31", "title": "Кметът на Елин Пелин забрани Хелоуин (Видео)"}
{"url": "https://www.24chasa.bg/novini/article/6524854", "text": "Отстраненият премиер на Каталуня Карлес Пучдемон заяви, че се намира в Брюксел, за да търси “свобода и сигурност”, след като Испания блокира опита му да обяви независимост и му приготви обвинения, които могат да го вкарат в затвора за десетилетия. Ден след като пристигна в белгийската столица, каталунският лидер даде пресконференция в препълнена зала и заяви, че веднага ще се върне в Испания, щом получи гаранции за справедлив процес, съобщи АП. Пучдемон отхвърли слуховете, че ще поиска политическо убежище в Белгия. Колко дълго ще остане в страната, зависело от обстоятелствата. Ако има гаранции за справедливо отношение, за неутралност на испанската държава, ако имам гаранции за безпристрастен процес, ще се върна незабавно, каза той в брюкселския пресклуб, който е до сградата на ЕС. До Пучдемон бяха 5-има от уволнените каталунски лидери. “Като гражданин на ЕС имам правото на свободно пътуване. Не съм търсил белгийски партии, този въпрос не касае Белгия. Дойдох тук, за да може гласът ни да бъде чут по-ясно”, посочи Пучдемон. зявлението му в Брюксел целяло да открои “тежките недостатъци на демокрацията в Испания”. Карлес Пучдемон заяви, че е законен премиер на Каталуня и оглавяваното от него правителство все още представлява официалната власт в испанската провинция. Според Пучдемон търсените политически гаранции може да бъдат получени чрез ЕС. Моля Европа да реагира, призова той. Няма да се крием от правосъдието, няма да избягаме от отговорността си, добави Пучдемон. Той съобщи, че е научил за подготвяни насилствени действия срещу него, а охраната му е била намалена по решение на испанската полиция. Искам ясен ангажимент, че испанското правителство ще признае резултатите от насрочените за декември избори, аз ще ги призная, допълни каталунският политик. Върховният съд на Испания заяви вчера, че започва да разглежда обвинения в бунт, противодържавна дейност и незаконно присвояване срещу шестима бивши членове на ръководството на разпуснатия каталунски парламент. Съдът призова Форкадел и другите петима висши каталунски депутати да дадат показания на 2 и 3 ноември.  Испанският Конституционен съд съобщи, че е преустановил действието на резолюцията на каталунския парламент, в която се провъзгласява независимост на Каталуня, предаде Асошиейтед прес. Решението на съда бе взето, след като каталунски депутати внесоха иск срещу гласуването на тази резолюция. Конституционният съд ще проучи законността на декларацията. Гласуването за независимост се състоя в петък и бе бойкотирано от опозиционните депутати в Барселона. Декларацията бе приета със 70 гласа “за” и 10 “против” в 135-местния каталунски парламент. Конституцията на Испания от 1978 г. постановява, че страната е неделима. ", "date": "2017.10.31", "title": "Пучдемон не иска убежище в Белгия, търсел сигурност (обзор)"}
{"url": "https://www.24chasa.bg/novini/article/6524345", "text": " Синът и дъщерята на бившия транспортен министър Данаил Папазов са купили ТЕЦ “Варна” с фирмата си “Сигда” . Съобщение за сделката се появи на сайта на ЧЕЗ-Прага. “ЧЕЗ реши да приеме офертата на българската компания “Сигда” ООД, която бе оценена като най-добра в рамките на конкурсната процедура. Сделката ще бъде подложена на одобрение от българския орган за защита на конкуренцията”, съобщи компанията. В Търговския регистър като собственици на “Сигда” са вписани Станислав Данаилов Папазов и Ивелина Данаилова Папазова с почти равни дялове. Да, сделката стана днес (вторник - бел. ред.), потвърди за “24 часа” бившият министър на транспорта в кабинета “Орешарски” Данаил Папазов. Но фирмата не е моя, а на дъщеря ми и на сина ми, аз съм управител, уточни той. Папазов поясни, че в понеделник документите от сделката ще бъдат подадени в КЗК, тъй като е нужно одобрение от антимонополния орган, за да бъде финализирана. Папазов каза още, че са намерили финансиране на сделката от банка. Но отказа да потвърди сумата от 50 млн. евро, която се появи преди време като цена за централата в чешките медии. Заяви, че информацията е конфиденциална. На въпрос на “24 часа” ще работи ли тецът, има ли идеи за смяна на горивната база на блок от централата, Папазов не конкретизира, но заяви, че ще развиват затворената централа. Имало добри идеи за развитие на теца, били намерени и специалисти, както и инвеститори. Преди месец чешките медии писаха, че интересът към затворената централа е заради пристанището на ТЕЦ “Варна”. “24 часа” първи съобщи, че сделката се свързва с името на бившия транспортен министър, както и с китайци, които имали интерес към терминала на централата. Бившият транспортен министър Папазов заяви, че ще развиват пристанището, припомни, че е специалист и ще може да е полезен в развитието на този порт. Той е и бивш шеф на пристанище Варна. Папазов отрече да има китайски интерес към сделката.", "date": "2017.10.31", "title": "Син и дъщеря на бивш министър купиха ТЕЦ \"Варна\" (Обновена)"}
{"url": "https://www.24chasa.bg/novini/article/6525082", "text": "Папа Франциск призна, че му се е случвало да заспи, докато се моли. Той обаче каза, че това е един от многото начини да се почита божието име, предаде Франс прес, цитирана от БТА. \"Аз също, когато се моля, понякога заспивам\", заяви с усмивка папата в интервю за италианската католическа телевизия Ти Ву 2000, което ще бъде излъчено утре. \"Това е един от многото начини да се свети божието име, да се чувствам като дете в божиите ръце\", заяви папата. Франциск е на 80 години и изглежда преливащ от енергия, когато се среща с хората, но лицето му е сериозно, когато се моли и често пъти тогава той остава дълго време с наведена глава и със затворени очи. Дневния му ред е натоварен, но той си ляга всяка вечер в 21 ч. и става в 4 ч. на сутринта. Следобед той си позволява кратка дрямка, според ватикански източници.", "date": "2017.10.31", "title": "Папата призна, че му се е случвало да заспи, докато се моли"}
{"url": "https://www.24chasa.bg/novini/article/6524858", "text": "Ръководителят на Ислямският революционен гвардейски корпус генерал-майор Мохамад Али Джафари заяви, че страната му няма нужда да увеличава обсега на своите балистични ракети, защото те и в момента могат да достигнат до силите на САЩ, разположени в района. Той добави, че новите санкции на Вашингтон спрямо Техеран „единствено ще увеличат броя на иранските ракети, както и тяхната точност“, предава Ройтерс, цитирана от Фокус. „Обсегът на ракетите ни е 2000 км. и може да се увеличи, но ние смятаме, че той е достатъчен за Иран , защото повечето сили и интереси на САЩ в региона попадат вътре в него“, заяви генерал-майор Джафари. „Американците се опитват да наложат нови санкции срещу Ислямския революционен гвардейски корпус заради неговата ракетна програма, но това е извинение да се нанася вреда върху иранската икономика“, добави той.", "date": "2017.10.31", "title": "Иран: Няма да увеличаваме обсега на ракетите ни, вече стигаме до силите на САЩ в района"}
{"url": "https://www.24chasa.bg/novini/article/6524783", "text": "Утре, 1 ноември, министърът на регионалното развитие и благоустройството Николай Нанков ще присъства на тържествата по повод 75-тата годишнина на Университета по архитектура, строителство и геодезия. Тържественото събрание ще се състои от 18:30 часа в Аула Максима. Това съобщиха от пресцентъра на МРРБ.  Медиен партньор на УАСГ по честването на неговата 75-годишнина е „Медийна група България”, издател на най-авторитетния български ежедневник „24 часа” и на най-големия новинарски сайт 24chasa.bg. По-рано същия ден, от 9:30 часа заместник-министърът на МРРБ Валентин Йовев ще участва в откриването на Международната юбилейна научна конференция, която се провежда по повод годишнината на висшето учебно заведение. Тя ще се проведе също в Аула Максима.", "date": "2017.10.31", "title": "Министър Нанков ще участва в тържествата по случай 75-тата годишнина на УАСГ"}
{"url": "https://www.24chasa.bg/novini/article/6524793", "text": "Един човек пострада при катастрофа между трамвай и лек автомобил в столичния квартал \"Дружба\". Инцидентът е станал около 16.30 часа, предава  По първоначална информация, шофьорът на лекия автомобил се е опитал да изпревари трамвая, но изгубил контрол над колата и се е ударил в него. Водачът е отведен в Окръжна болница \"Света Ана\". Предстоят му изследвания. Няма пострадали от пътниците в трамвая.", "date": "2017.10.31", "title": "Трамвай и лек автомобил се блъснаха в \"Дружба\", има ранен"}
{"url": "https://www.24chasa.bg/novini/article/6524798", "text": "20 хиляди долара са необходими на семейството на загиналата 23-годишна старозагорка в САЩ за транспортиране на тялото й в България, съобщи  Младото момиче загуби живота си при катастрофа, съобщават от полицията в Кентъки. При тежкия инцидент лек автомобил връхлита и разполовява на две колата, в която е пътувала Джоана, която загива на място. Разследващите все още се опитват да установят кой е виновен за трагичния инцидент. Джоана Иванова е завършила ГПЧЕ „Ромен Ролан“, а от 2014 г. учи в колежа “Береа” в Кентъки. Учебното заведение е сред най-престижните в САЩ и света, а старозагорката била сред надарените студенти. Младото момиче било сочено от състудентите си като една от надеждите на учебното заведение. Такава си я спомнят и преподавателите й от Стара Загора. Трудността, пред която се изправят близките й е не само тежката загуба, а и високата сума, която трябва да се заплати за транспортирането й до Стара Загора. Петър Божинов създава страница в портала gofundme.com, в която всеки може да дари средства, с които да облекчи родителите на загиналата. До момента са събрани близо 2 000 долара, при посочени 20 хиляди, нужни на близките.", "date": "2017.10.31", "title": "Близките на загиналата българка в САЩ търсят помощ да транспортират тялото й"}
{"url": "https://www.24chasa.bg/novini/article/6524825", "text": "Четири години лишаване от свобода при първоначален строг режим на изтърпяване присъди врачанския окръжен съд на Сашка М., която набедила полицай за изнасилване. 47-годишната Сашка от врачанското с. Камено поле през годините многократно сезирала различни държавни институции за извършвани с нея блудствени действия и съвкупления без нейно съгласие. Жената заявявала, че е пострадала от подобни действия на различни хора, в това число от служители на МВР. Проверките, разпореждани по всички нейни сигнали, завършвали с констатации, непотвърждаващи изнесените от нея факти. През 2015 г. Сашка М. била осъдена веднъж от врачанския окръжен съд за набеждаване на Б.М. Наложено й е било наказание от една година лишаване от свобода с изпитателен тригодишен срок и обществено порицание чрез местния печат. През април м. г. тя съобщила на тел. 112, че в Роман била изнасилена ден по-рано от полицейски служител, който я принудил към това със сила и заплашване. След няколко дни тя депозирала и писмена жалба до шефа на РУ на МВР в Роман и до вътрешното министерство. Във връзка с изложените от Сашка обстоятелства била образувана проверка, към която били присъединени и други нейни жалби. Впоследствие тя потвърдила казаното от нея и пояснила, че е заснела случващото се по време на половия акт с мобилния си телефон. В хода на досъдебното производство е била изготвена видео-техническа и лицево-идентификационна експертиза на извлечените изображения от видеофайловете. Същите са били с недостатъчно качество и съдържание, поради което не отговаряли на необходимите изисквания за изследване.", "date": "2017.10.31", "title": "Набедила полицай за изнасилване отива в затвора"}
{"url": "https://www.24chasa.bg/novini/article/6524838", "text": "Турският премиер Бинали Йълдъръм ще бъде на официално посещение в САЩ от 7 до 11 ноември, предаде ТАСС, като се позовава на в.\"Дейли сабах\". По време на посещението турският премиер ще обсъди с американските официални представители визовата криза и ситуацията в Сирия, предава БТА. Напрежението в отношенията между Анкара и Вашингтон възникна зарада ареста по-рано този месец на служителя от американското генералното консулство в Истанбул Метин Топуз по обвинение в нарушение на конституцията и опит за сваляне на правителството. Анкара предполага, че Топуз може би е свързан с Фетхуллахистката терористична организация /ФЕТО/ на живеещия в САЩ ислямски проповедник Фетхуллах Гюлен, обвиняван от турските власти за организирането на опита за преврат от юли миналата година. След ареста на Топуз Вашингтон взе решение да преустанови временно издаването на неимиграционни визи за турските граждани в дипломатическите мисии в Турция, а Анкара отговори с реципрочна мярка. Турция е недоволна и от политиката на САЩ във връзка със сирийската кюрдска Партия на демократичния съюз /ПДС/ и нейното военно крило Сили за защита на народа /СЗН/. Анкара разглежда ПДС и СЗН като терористични организации, свързани със забранената Кюрдска работническа партия /ПКК/. САЩ възприемат сирийските кюрдски сили като партньори в борбата срещу \"Ислямска държава\".", "date": "2017.10.31", "title": "Йълдъръм заминава на визита в САЩ, ще обсъди визовата криза и Сирия"}
{"url": "https://www.24chasa.bg/novini/article/6524863", "text": "От утре - 1 ноември, се възстановява движението по пътя Търговище - Разград, в участъка от Търговище през с. Бистра до кръговото при с. Трапище. Това съобщиха от Агенция \"Пътна инфраструктура\", цитирани от БТА. От средата на юли трафикът се пренасочваше по обходни маршрути по път I-4 Велико Търново - Шумен и по път I-2 Русе - Шумен поради основен ремонт на отсечката, финансиран от ОП \"Региони в растеж\" 2014-2020 г. За подобряване безопасността на движение през зимата, в участъка от гр. Търговище през с. Бистра до кръговото кръстовище при с. Трапище, в кратък срок предстои да се положи временна хоризонтална осова маркировка и да се поставят ограничителни системи в участъците с криви в големи насипи, посочват от АПИ. От там уточняват, че е необходимо шофьорите да карат внимателно и със съобразена скорост, спазвайки пътната сигнализация. През 2018 г., със стартирането на новия строителен сезон, ще бъде положен последният износващ асфалтов пласт, хоризонталната маркировка, новите пътни знаци и ограничителни системи. Рехабилитацията на 21-километровия участък от пътя Търговище - Разград започна в средата на юни т. г. Финансира се от Оперативна програма \"Региони в растеж\" 2014-2020 г. чрез Европейския фонд за регионално развитие. Изпълнител на лот 13 от ОПРР е \"Пътинженерингстрой-Т\" ЕАД. Срокът за завършване на проекта е септември 2018 г.", "date": "2017.10.31", "title": "От утре се възстановява движението по пътя Търговище - Разград"}
{"url": "https://www.24chasa.bg/novini/article/6524868", "text": "София вече има мрежа за умен град, която позволява свързаност между всякакъв тип обекти, давайки им възможност да комуникират помежду си бързо и ефективно. Технологията, наречена LoRa, е на “Виваком”. Чрез нея може да бъдат свързани сензори и базови станции, които са разположени върху обширна територия с изключително нисък разход на енергия - батерията на всяко устройство издържа до 10 години. Чрез LoRa може да бъдат направени системи за паркинги, които показват най-близкото свободно място и да навигират шофьорите до него, интелигентно осветление, даващо по-голяма сигурност за гражданите и спестяване на разходи за електроенергия, контрол на качеството на въздуха, ефективно управление на контейнерите за смет, дистанционно и интелигентно отчитане на водомери, електромери и други измервателни устройства. Например осветлението може да се намалява, когато няма трафик и движение на хора, и да е по-силно там, където има такива. Контейнерите за смет пък ще подават сигнал, когато са пълни, и така ще се оптимизира извозването им. “Виваком” има и разработени технологични решения за управление на транспорта, трафика, водите и електроенергията, които подобряват качеството на живот в града и извън него. “Инвестираме, за да бъдем активен участник в изграждането на нов, по-добър начин на живот и устойчивото развитие на градовете ни”, заяви Атанас Добрев, главен изпълнителен директор на “Виваком”.", "date": "2017.10.31", "title": "София вече има готова мрежа за умен град"}
{"url": "https://www.24chasa.bg/novini/article/6524876", "text": "\"Здравната система според мен е грешно конструирана. Основите са грешно поставени. Хората, които са създали тази каса преди 18 години, са я започнали с добри намерения - искали са да направят един социален минимум на здраве, хората да се чувстват сигурни, но никой не е очаквал, че ще се хлъзне в посока търсене само на печалба и на луксозни варианти на здравеопазване.\" Това каза управителят на Националната здравноосигурителна каса (НЗОК) проф. Камен Плочев в предаването \"Още от деня\" по  \"Здравеопазването е една много сложна, много деликатна материя. Всеки иска да се лекува с най-доброто, в най-добрите условия, при най-добрите лекари - това струва много пари\", коментира проф. Плочев. \"Има ги парите, не мога да кажа, че няма пари, обаче здраве няма. Липсва ефикасен контрол, което е много важно. Поради което осъзнах, че първото, което трябва да направя с моя екип, е да преустроя системата на контрол. Да направя такъв контрол, който да дава реална, точна информация, защото парите са въпрос на сметка. Ако неправилно си направиш сметката - фалираш\", каза още управителят на НЗОК. Той обясни, че е положена основата за изграждането на нов контрол. \"Основата се нарича електронно здравеопазване. Това е контрол на дейностите, обемите и разплащанията онлайн в реално време като най- добрият контрол няма да бъде служител от Касата, а смият пациент. Той със своята карта ще може всеки момент да влиза в системата, тя ще регистрира неговото влизане т.е. ще знаем къде се е прегледал, в коя лаборатория са му взети изследвания, ще знаем в кой рентген му е направена снимка, след това в коя аптека си е взел лекарството или в коя болница е дошъл и как\", каза проф. Плочев. По думите му всичко това ще даде не само реална представа, но и възможност за планиране на дейностите и риска. \"Здравеопазването е рискова материя - там рискът не е само да сбъркаш и не дай си Боже да не помогнеш на хората, но и да объркаш сметките и в крайна сметка хората да останат без реална медицинска помощ\".", "date": "2017.10.31", "title": "Проф. Плочев:  Здравната система е грешно конструирана, липсва ефикасен контрол"}
{"url": "https://www.24chasa.bg/novini/article/6524894", "text": "Западната намеса във вътрешните работи на Сърбия представлява продължение на американския натиск върху Белград да направи избор за сътрудничеството между Русия и ЕС, заяви днес руският външен министър Сергей Лавров, цитиран от Танюг и БТА. Според него всичко това напомня за 2004 г., когато от ЕС идвали подобни сигнали, докато в Украйна течеше \"оранжевата революция\". Тогава на Украйна й бе казано, че трябва да направи избор между Русия и Европа, каза Лавров. Неотдавна на посещение в Сърбия бе заместник помощник държавният секретар на САЩ Хойт Ий, който каза, че Белград трябва да направи избор - или ЕС, или Русия, като че е невъзможгно да имате приятелски отношения и с едната, и с другата страна. Той каза още, че Америка абсолютно подкрепя европейския избор на Сърбия. Това не е ли намеса във вътрешните работи на една страна?, запита Лавров. По време на неотдавнашното си посещение в Белград Хойт Ий каза, че ако иска да стане членка на ЕС, Сърбия трябва да направи избор между Русия и Запада, а не да \"седи на два стола\".", "date": "2017.10.31", "title": "Лавров: Върху Сърбия се оказва натиск\nкато върху Украйна през 2004 г."}
{"url": "https://www.24chasa.bg/novini/article/6524893", "text": "Българчето, която се роди на борда на самолет на „Луфтханза”, беше кръстено в православна църква. Малкият Николай се появи на бял свят на 26 юли по време на полет от Колумбия до Германия, съобщи  . 38-годишната му майка Десислава роди 192-ия пасажер в самолета над Атлантическия океан, с помощта на трима лекари на борда. Бебето носи името на единия от тях. Ники е второто дете на Десислава, чийто постоянен адрес е в Пазарджик. Актът за раждане на детето беше съставен в българското посолство в Лондон и беше изпратен за пресъставяне в Общинската администрация в Пазарджик, където беше издадено и оригиналното удостоверение за раждане. Ражданията в самолет са голяма рядкост. От 1965 г. това е едва 11-ата поява на бебе на бора на машина на „Луфтханза”. По принцип авиокомпанията позволява на бременни жени да летят само до края на 36-тата седмица от бременността.", "date": "2017.10.31", "title": "Кръстиха в православна църква българчето, което се роди по време на самолетен полет"}
{"url": "https://www.24chasa.bg/novini/article/6524923", "text": "“Теленор” пуска нова услуга, чрез която абонатите могат да имат нов смартфон всяка година. От нея може да се възползват всички клиенти, които имат 24-месечен договор с абонаментен план “Тотал” и вземат на лизинг телефон. Срещу допълнителна такса от 6,99 лв. на месец и след заплащането на най-малко 12 такси и лизингови вноски клиентите могат да върнат стария телефон и да вземат нов модел. Около 70% от българските потребители на мобилни услуги притежават смартфони и ползват мобилен интернет, а около 39% го правят предимно през 3G и 4G мрежите на операторите. Това показва национално проучване на “Теленор”, представено от главния изпълнителен директор за България Оле Бьорн Шулстъд. ", "date": "2017.10.31", "title": "Нов смартфон всяка година от “Теленор”"}
{"url": "https://www.24chasa.bg/novini/article/6524933", "text": "Руската санитарна служба Росселхознадзор разрешава на три турски компании да доставят домати на територията на Русия, предаде ТАСС, цитирана от БТА.  Разрешение за внос са получили компаниите Йозалтън (Ozaltin), Агробай (Agrobay) и Сурал (Sural). По-рано бе съобщено, че руското правителство е разрешило от 1 ноември доставки на домати от Турция в обем 50 000 тона. Тогава се очакваха доставки от четири компании, получили атестация от Росселхознадзор. Руският вицепремиер Аркадий Дворкович заяви, че въпросът за увеличаване на квотите за доставка на турски домати в Русия ще бъде обсъден през ноември-декември. От 1 януари 2016 година на фона на усложняването на политическите отношения Русия въведе забрана за внос на различни селскостопански продукти от Турция, след като в края на 2015 година турски изтребители свалиха руски бомбардировач Су-24. Почти всички ограничения вече са отменени.", "date": "2017.10.31", "title": "Русия отмени забраната за доставка на домати от 3 турски компании"}
{"url": "https://www.24chasa.bg/novini/article/6524546", "text": "Представител на Белия дом съобщи, че президентът на САЩ Доналд Тръмп няма да посети демилитаризираната зона, разделяща Корейския полуостров по време на посещението му в Южна Корея следващата седмица, предаде Франс прес, цитирана от Фокус. „Президентът няма да посети демилитаризираната зона. Няма достатъчно време в графика му“, заяви представителят на Белия дом.", "date": "2017.10.31", "title": "Тръмп няма да посети демилитаризираната зона между КНДР и Южна Корея"}
{"url": "https://www.24chasa.bg/novini/article/6524531", "text": "Шофьорите да карат внимателно през прохода \"Петрохан\", заради санитарна сеч на дърветата извън обхвата на пътя през следващите 10 дни, предупредиха от пресцентъра на Агенция \"Пътна инфраструктура\" /АПИ/. Целта на изсичането на дървета е повишаване безопасността на движение през зимните месеци.      От АПИ препоръчват на шофьорите да карат внимателно, да спазват сигнализацията и указанията на контролните органи. Възможно е за кратки интервали от време движението да се спира за почистване на платното от падналите дървета и клони, става ясно от съобщението на агенцията.", "date": "2017.10.31", "title": "АПИ: Карайте внимателно през прохода \"Петрохан\" в следващите 10 дни"}
{"url": "https://www.24chasa.bg/novini/article/6524583", "text": "\"Нямам основания да не вярвам на думите на директора на пресслужбата на правителството Севделина Арнаудова за срещите на Деница Златева с премиера Борисов в централата на ГЕРБ. Позицията на ГЕРБ е, че партията никога не е искала да прави коалиция с БСП и няма намерение да го прави. Неформалните срещи не означават тайни преговори. На конгреса на БСП бе сложена разделителна линия по отношение на взаимодействие с ГЕРБ, каквато не съществува. Предложенията на ГЕРБ за политическо коалиране винаги са се правили публично.\" Това каза шефът на кабинета на министър-председателя Бойко Борисов Румяна Бъчварова в тв предаването \"Лице в лице\" по Би Ти Ви. \"Правителството в този момент е достатъчно стабилно\", категорична бе тя. \"С решението да се търси вот на недоверие по време на европредседателството се търси пропаганден ефект, търси се политическа дискредитация на кабинета\", заяви Бъчварова. И добави: \"Това доказва колко назад във времето е останала БСП.\" Тя съобщи, че не е присъствала на разговора на Борисов с досегашния здравен министър Николай Петров във връзка с оставката на министъра.", "date": "2017.10.31", "title": "Румяна Бъчварова: Неформалните срещи не означават тайни преговори"}
{"url": "https://www.24chasa.bg/novini/article/6524598", "text": "Двама младежи на 18 години са пострадали при катастрофа на бул. „Левски“ във Варна. Това съобщиха от пресцентъра на ОДМВР – Варна. Днес, минути преди 16.00 часа, на бул. „Васил Левски”, в платното за движение в посока изхода на града, е възникнало пътнотранспортно произшествие. Водачът на лек автомобил „Опел” Л.П. (18 г.) от Варна, по време на движението си, губи контрол над автомобила и се преобръща по таван вляво. Младежът и неговият спътник (също на 18 г.) са отведени за преглед в болнично заведение, към момента не са установени тежки травми. Работата по случая продължава.", "date": "2017.10.31", "title": "Двама 18-годишни са ранени при катастрофа на бул. \"Васил Левски\" във Варна"}
{"url": "https://www.24chasa.bg/novini/article/6524371", "text": "Правителството на испанския район Андалусия призова бившия регионален лидер на Каталуня Карлес Пучдемон „да спре, най-накрая, да се прави на глупак пред света“ и определи това, което той прави в Брюксел, като „пълен срам“, пише El Pais, цитиран от Фокус. „Всичко което се случва с тази сепаратистка авантюра , които някои искат да опишат като героична и епична, се оказа нещо просто срамно“, заяви прессекретарят на андалуските изпълнителни власти Хуан Карлос Бланко. Според него „няма нищо епично“ в случващото се в Каталуня.", "date": "2017.10.31", "title": "Регионалното правителство на Андалусия: Пучдемон да спре да се прави на глупак"}
{"url": "https://www.24chasa.bg/novini/article/6524372", "text": "Куриер на телефонни измамници бе осъден днес да заплати 32 хил. лв. обезщетение на жена в Смолян, пострадала от престъпната схема. Районният съд в Смолян произнесе ефективна присъда от 16 месеца затвор за 29-годишния Иван Богданов, доставил банкнотите от жертвите на две телефонни измами до организаторите на ало-изнудването. Делото е за най-голямата сума, платена в Смолян при телефонен тормоз- 27 600 лева в брой и 90 грама златни накити. Приносителят на парите е разговарял по телефона с полицията минути преди да остави плячката на уговореното място, но не е предпочел да съдейства на разследващите органи за проследяването на измамниците, стана ясно в съдебната зала, предаде БТА. Иван Богданов е транспортирал от Смолян до София постъпленията от две измами, извършени за един ден в родопския град. В рамките на три часа, измамниците излъгали две жени, че трябва да съдействат на полицията при залавяне на ало- рекетьори. И двете повярвали, че в интерес на разследването е да оставят пред жилищата си пакети с крупни суми. Първата жертва- 80-годишна пенсионерка им предала 2000 лв. При второто телефонно обаждане се подвела 44-годишна жена, която оставила на пейка пред блока си 27 600 лв. и 90 грама злато. Изпълняващият ролята на куриер Иван Богданов взел двете пратки и се отправил към София, каквато била уговорката с поръчителите. Непосредствено преди да остави сумите, с него се свързали разследващите полицаи, на които безработният мъж признал, че е взел парите от измамите. Като \"хонорар\" за транспортната услуга, Иван задържал 2170 лв. Самите измамници остават неизвестни. Пред съда Иван Богданов заяви, че те го заплашвали да се разправят с негови роднини, ако се откаже да изпълни поръчката. Присъдата не е окончателна и подлежи на обжалване.", "date": "2017.10.31", "title": "Осъдиха куриер на ало измамници да плати 32 000 лева обезщетение"}
{"url": "https://www.24chasa.bg/novini/article/6524373", "text": "Босненските власти заявиха, че мъж, заподозрян във връзки с терористична организация, е бил екстрадиран в Съединените щати, предаде Асошиейтед прес. В съобщение на прокуратурата се посочва, че е била осъществена \"сложна операция\" за откриване на заподозрения и предаването му на Съединените щати. Според босненски медии заподозреният е Мирсад Кандич, роден в Косово поддръжник на \"Ислямска държава\", издирван от Съединените щати, предаде БТА.  Порталът \"Журнал онлайн нюз\" съобщава, че Кандич е бил арестуван в босненската столица Сараево през юли и е държан в ареста до екстрадицията му днес. Смята се, че Кандич е прекарал известно време в крепостта на ИД Ракка и е помогнал на австралийския тинейджър камикадзе Джейк Биларди, известен като Джихадиста Джейк, да достигне контролираната от ИД територия през 2014 г.", "date": "2017.10.31", "title": "Босненските власти екстрадираха в САЩ мъж, заподозрян в тероризъм"}
{"url": "https://www.24chasa.bg/novini/article/6524437", "text": "Македонски гражданин от албански произход е арестуван на ГКПП Гюешево при опит да влезе в страната ни. Оказало се, че за С. Б. има европейска заповед за арест от 27 май 2009 г. Тя била издадена от прокуратурата в Германия с цел наказателно преследване срещу македонеца за изнасилване, извършено на 13 март 1991 г. в Берлин. Още на 12 август 1991 г. е била издадена заповед за задържане под стража на чужденеца по дело на Районен съд-Берлин-Тиргартен. Според немското законодателство за такъв вид престъпление наказанието е до 15 г. затвор. С решение на Районния съд в Берлин от юли 2002 г. е прекъснат давностният срок за наказателно преследване. Македонецът бе изправен пред съда в Кюстендил по дело за екстрадиция. Адвокатът му пледирал, че клиентът не трябва да се изпраща в Германия, защото е изтекла погасителна давност за наказателно преследване. Магистратите обаче не приеха този довод. Според тях съдът в Кюстендил няма право да изследва въпроса относно давността. \"Действително разследването в Германия е продължило изключително дълго, но предвид ЕЗА и кореспонденцията между Германия и България, в която липсват данни за погасяване по давност, настоящият съд не може да приеме, че Германия би настоявала за предаване на лице, по отношение на което не би имало право да продължи образуваното наказателно производство\", мотивираха се съдиите и допуснаха изпълнението на ЕЗА. Решението им може да се обжалва пред САС. Докато влезе в сила, македонецът остава в затвора в Бобов дол.", "date": "2017.10.31", "title": "Заловиха македонец, търсен от Берлин за изнасилване отпреди 26 г."}
{"url": "https://www.24chasa.bg/novini/article/6524441", "text": "Действието на извънредното положение във Франция ще бъде отменено на 1 ноември, съобщи днес френският президент Еманюел Макрон, цитиран от ТАСС и БТА. Той направи това на пресконференция след срещата си в Страсбург с генералния секретар на Съвета на Европа Турбьорн Ягланд. Макрон припомни, че вчера е подписал новия закон за вътрешната сигурност, който предвижда въвеждането на постоянни мерки за борба с терористичната заплаха. \"Набелязахме ефективни мерки и и същевременно сложихме край на режима на извънредното положение\", каза той. По думите му двамата с Ягланд са разговаряли предимно за тероризма и за необходимостта за защита на Европа. Извънредното положение бе въведено във Франция след атентатите от ноември 2015 г. в Париж, в които бяха убити 130 души.", "date": "2017.10.31", "title": "Макрон: Утре се отменя извънредното положение във Франция"}
{"url": "https://www.24chasa.bg/novini/article/6524435", "text": "Китай обмисля законодателство, предвиждащо присъди до три години затвор за неуважение към националния химн, предадоха Асошиейтед прес и ДПА, като се позоваха на държавните медии. Предложената поправка към наказателния кодекс е внесена в китайския парламент. В момента наказателният кодекс предвижда наказания за обида към националното знаме и символи. Китай стриктно изисква гражданите му да уважават националните символи, предава БТА. През септември беше приет отделен закон за националния химн, според който тези, които пародират химна, или го изпълняват по неподходящи поводи като погребения или за търговски реклами, могат да бъдат задържани за срок до 15 дни. Новият закон за химна ще важи и за специалните административни райони Хонконг и Макао, предвиждат два разглеждани от парламента законопроекта. Жителите на Хонконг критикуват закона. Пародиите са популярен начин на изразяване и протест в района, където за разлика от други части на Китай е гарантирана свободата на словото. Законопроектът беше внесен в парламента в момент на засилване на националистическите настроения в Китайската комунистическа партия под ръководството на президента Си Цзинпин. Неотдавна Си беше преизбран за още пет години за лидер на партията. Основен лозунг на втория му мандат е осъществяването на \"китайската мечта\" за силна и процъфтяваща нация.", "date": "2017.10.31", "title": "Неуважението към китайския химн може да бъде наказвано с до 3 години затвор"}
{"url": "https://www.24chasa.bg/novini/article/6524465", "text": "Белгийският министър-председател Шарл Мишел заяви, че бившият каталунски лидер Карлес Пучдемон „ще получи същото отношение, като всеки друг европеец“, след като заяви, че планира да остане в Брюксел, предава AFP. „Пучдемон има същите права и отговорности като всеки европейски гражданин – нито повече, нито по-малко“, заяви Мишел, добавяйки, че неговото правителство не е канило каталунския лидер, който изнесе на 31 октомври пресконференция в Брюксел, предаде БТА.", "date": "2017.10.31", "title": "Белгия ще се отнася към Пучдемон, като към всеки друг европеец"}
{"url": "https://www.24chasa.bg/novini/article/6522761", "text": "Зелена стена от кипариси ще пази магистралите от сняг и преспи. Агенция “Пътна инфраструктура” прилага тази година нов метод, за да се справя с навяванията. Пилотно 4-метрови растения ще бъдат засадени на “Тракия” в района на Карнобат. Там всяка зима магистралата редовно се затваря заради снегонавявания. Ако мярката се окаже ефикасна, ще бъдат изградени още зелени пояси по другите магистрали. Кипарисът е избран заради неговата висока устойчивост на ниски и високи температури, вятъроустойчивост и свойството бързо да се захваща при пресаждане, обясниха от пътната агенция пред “24 часа”. За изграждането на зелената стена вече има стартирана обществена поръчка, която е в заключителен етап и предстои подписването на договора с избраната фирма. Срокът за изпълнение е 15 дни след сключването му. Според заданието дърветата трябва да са на възраст между 10 и 12 години, с височина между 3,5 и 4,5 метра. Дърветата се засаждат непосредствено до оградата, минимум по 2 броя на линеен метър. Ще има и стена от сламени бали с височина 2 метра. Решението за засаждането на тези дървета е взето и след консултации със специалисти дендролози, обясниха от пътната агенция. За почистването на пътищата от сняг за зимата били осигурени 3000 снегорина, техника за разпръскване на пясък и т. н. Доставени са 100 000 тона сол, 300 000 тона пясък и други материали. Според заповед на шефа на пътната агенция Дончо Атанасов от 1 ноември се въвежда т.нар. зимно поддържане на републиканската пътна мрежа. Според изискванията на АПИ магистралите например трябва да са проходими при зимни условия до 2 часа след спиране на валежа със снежна покривка до 3 см. Пътищата са разделени на четири групи в зависимост от трафика. Най-бързо трябва да става почистването на магистралите и първокласните пътища, които са в група А - за 2 часа. Интензивността на движението им е над 4000 превозни средства дневно, изчисляват от АПИ. В група Б са пътищата с 2000 - 4000 коли на ден, във В - между 500 и 2000, а в Г - по-малко от 500 дневно. Допустимата дебелина на снежната покривка на платното, както и максималният срок за почистване от спирането на снеговалежа или от момента на констатиране на заледяването са: за ниво за Б – 5 см и максимум три часа, за В – 7 см и до пет часа, за ниво Г – 10 см и срок от 8 часа.  От пътната агенция призовавт още шофьорите да сложат зимни гуми на автомобилите, въпреки че те не са задължителни по закон. Изискването е да се шофира през периода от 15 ноември до 1 март с гуми, които имат дълбочина на протектора не по-малка от 4 мм. За нарушение глобата е 50 лв. От пътната агенция са започнали и проверки на фирмите, които имат договори за почистване на пътищата. Инспектира се с каква техника разполагат и осигурени ли са необходимите суровини - сол, пясък, луга. На директорите на областните пътни управления е разпоредено да следят прогнозите за времето и да предприемат действия за обработка на пътищата, аки има риск от заледяване. Сняг не се очаква в равнините до средата на ноември. Това съобщи синоптикът от TV-MET Симеон Матев.  В средата на второто десетдневие ще бъде по-динамично. Ще бъде ветровито. Ще превали дъжд, а в планините - сняг. По-чувствително понижение на температурите се очаква около 16-18 ноември, когато и по високите полета, и на места в Северна България дъждът ще премине в сняг. Към този момент не може да се коментират очакваните количества валеж за тогава. Според дългосрочната прогноза превалявания и захлаждане ще има през последните дни от ноември, когато и видимостта ще се подобри. След застудяването в края на октомври, ноември ще започне със студено време. В сряда времето ще бъде слънчево с временни заоблачавания. Над Северна и Източна България все още ще духа слаб до умерен северозападен вятър. В четвъртък сутринта ще бъде студено, на места с мразове и слани, а в котловините - и с намалена видимост. В петък и в събота ще има повече облаци. На места главно около планините, както и в Източна България слабо ще превали, но без съществени количества. Вятърът временно ще се усили, но ще бъде по-топло с максимални температури от 13 до 18 градуса. През декември валежи се очакват от 5 до 8, от 16 до 20 и от 27 до 29, каза още метеорологът.  Акция “Зима” ще се проведе в 3 етапа тази година, съобщиха от Пътна полиция. От 1 до 10 ноември Пътна полиция ще проверява велосипедисти и каруци. От 11 до 20 ноември акцентът ще е върху пешеходците. От началото на 2017 г. 98 пешеходци са загинали при пътни инциденти, а 92-ма от тях са на възраст над 64 г., съобщи комисар Бойко Рановски, началник на Пътна полиция. Третият етап от акцията ще е от 21 до 30 ноември, а проверките ще бъдат за безопасното шофиране през зимата, техническата изправност на автомобилите и поведението на шофьорите спрямо пешеходците. През миналата година Пътна полиция е регистрирала 3200 неизправни автомобила по време на проверките. Най-много са били тези с повредени светлини и износени или разкъсани гуми. Представители на различни институции призоваха шофьорите да сменят летните гуми със зимни и да не чакат последния момент. От 1 до 11 ноември шофьорите ще могат да проверят техническото състояние на колите си безплатно в пунктовете на СБА и в сервизите на “Мото-Пфое”.", "date": "2017.10.31", "title": "Кипариси пазят магистралите от сняг и преспи"}
{"url": "https://www.24chasa.bg/novini/article/6524467", "text": "    Прессекретар на британския министър-председател Тереза Мей заяви, че страната ускорява подготовката си за напускането на ЕС, наемайки хиляди нови държавни служители, за да може митниците, и силите на реда да могат да работят нормално още от първия ден след Брекзит, предаде Reuters. „Паралелно с преговорите в Брюксел е важно да се подготвим вътрешно, за да можем да сме готови, когато напуснем ЕС“, заяви прессекретарят. „Подготвителната работа се ускорява значително през последните месеци. Министерствата изготвят задълбочени планове за всяка от около 300-те програми, които се изпълняват от правителството“, добави той.      Прессекретарят съобщи, че в момента се провежда дейност, включваща подготовка в случай, че не се постигне споразумение за Брекзит на преговорите, но и че „такава е необходима дори и ако се постигне нашият предпочитан сценарий на дръзко и амбициозно споразумение“. За тази цел митническа служба на страната ще наеме допълнителни 3000-5000 служители през следващата година. Правителството е отделило за целта половин милиард лири, предаде \"Фокус\".          Но преди да напускането на ЕС, правителството на Великобритания трябва да получи парламентарна подкрепа за закона, който да прекъсне политическите, финансови и правни връзки със Съюза – т.нар. \"Законопроект за излизането от ЕС\", срещу който редица депутати са представили стотици изменения. На въпрос дали Мей ще отстъпи относно окончателното гласуване за споразумението, което ще се сключи с ЕС, нейният прессекретар заяви, че са налични „много спекулации по отношение на Брекзит“.", "date": "2017.10.31", "title": "Подготовката на Великобритания за Брекзит се ускорява"}
{"url": "https://www.24chasa.bg/novini/article/6524477", "text": "Подкрепата сред каталунците за създаването на независима държава е достигнала връхната си точка за последните три години, сочат резултатите от анкета в автономната област, публикувани днес и цитирани от Ройтерс. Около 48,7 на сто от жителите на Каталуния са убедени, че регионът трябва да бъде независим, установява анкетата на каталунския Център за проучване на мнението (Centre d'Estudis d'Opinio). Това е най-голямата подкрепа за отделянето на Каталуния от Испания от декември 2014 г. насам. През юни т.г. делът на обявилите се за независимост е бил 41,1 процента. Последното проучване се основава на 1338 интервюта, взети в периода 16-29 октомври.", "date": "2017.10.31", "title": "Анкета: 48,7% от каталунците искат независима държава"}
{"url": "https://www.24chasa.bg/novini/article/6524479", "text": "Британската полиция разширява разследването по оплаквания за сексуално насилие срещу холивудския продуцент Харви Уайнстийн, като включва случаите на още седем жени, съобщи Би Би Си. Инцидентите са станали от 1980 г. до 2015 г. в Лондон и извън Великобритания. Полицията разследва всеки отделен случай, но отказва да дава допълнителна информация, докато не бъдат повдигнати официално обвинения, предаде БТА. В началото на месеца британската полиция потвърди, че разследва твърденията на три жени как са нападнати в Уестминстър, Камдън и Западен Лондон. Нюйоркската и Лос Анджелиската полиция също разследват оплаквания за изнасилване и сексуално нападение срещу Харви Уайнстийн. Харви Уайнстийн отрича всички обвинения.", "date": "2017.10.31", "title": "Британската полиция разширява разследването на Харви Уайнстийн"}
{"url": "https://www.24chasa.bg/novini/article/6524482", "text": "Нова винетка със срок от три месеца ще бъде въведена от 1 януари 2018 г. Цената й ще е 54 лв. или 28 евро за колите с чуждестранна регистрация. Това е разписано в проект на наредба за таксите, които се събират по Закона за пътищата. С промените се определя и нов срок за действие на годишни стикери– една година от датата на купуване, а не както досега за календарна година. \"При определянето на цената на тримесечната винетка е спазен принципът на пропорционалност, т.е. цената на тримесечната винетка да е по-висока от месечната и по-ниска от годишната, при спазена пропорционалност за намаляваща стойност с увеличаване срока на валидност. Това се налага от правилото колкото по-дълъг е периодът, толкова по-малка да е заплащаната цена, т.е. получената референтната стойност за ден при тримесечна винетка определя цената на тримесечния стикер за леки автомобили в размер на 54 лв. или 28 евро.\", се посочва в изготвения анализ на Агенция \"Пътна инфраструктура\". Цените на останалите винетни стикери за леки автомобили се запазват. Годишната винетка за леки автомобили ще струва 97 лв., месечната 30 лв., а седмичната - 15 лв. Основен принос за промяната във валидността на годишната винетка, както и за въвеждането на тримесечна, имат депутатите от предишния парламент Петър Славов и Мартин Димитров. Двамата са вносителите на измененията в Закона за пътищата, които влязоха в сила в края на януари тази година.", "date": "2017.10.31", "title": "Нова винетка - три месеца за 54 лв."}
{"url": "https://www.24chasa.bg/novini/article/6524492", "text": "След продължило няколко месеца разследване, криминалистите от Бяла Слатина задържаха 19-годишния Ангел Г. от циганската махала на врачанското с.Малорад. Установено било, че през февруари т.г. той задигнал 430 лв. и златни монети от 84-годишна жена от Борован, която преди да даде парите, получила обаждане по телефона. Била излъгана, че ако предаде парите ще подпомогне полицията в акция по задържане на телефонни измамници. Чрез същата схема през март била подведена 82-годишна жена от Бяла Слатина, която предала 1 750 лв. Срещу 19-годишния циганин е заведено досъдебно производство, полицията продължава да разследва съпричастността му и към други измами в региона. От полицията съветват възрастните хора, ако позвъни човек, представящ се за близък, първо да се опитат да изясните ситуацията. Телефонните измамници са много изобретателни и твърде често артистично играят роля на роднина, който е пострадал, за да хвърлят хората в паника и да предадат бързо поискана сума.", "date": "2017.10.31", "title": "Заловиха ало измамник, обирал възрастни жени"}
{"url": "https://www.24chasa.bg/novini/article/6524493", "text": "Министърът на земеделието, храните и горите Румен Порожанов представи пред земеделския бранш официалната визия на България за бъдещата Обща селскостопанска политика след 2020 г., съобщиха от пресцентъра на земеделското ведомство. Сред основните акценти са тя да запази своя характер на обща политика на ЕС, включително в нейното финансово измерение. Важно е да се гарантира продоволствената сигурност и здравето на гражданите. Необходимо е чрез нея да се осигуряват устойчивост и конкурентоспособност на селското стопанство, както и да се гарантират равни условия за всички земеделски производители на единния пазар. Според представената визия, ОСП трябва да насърчава социално-икономическото сближаване на селските райони, да подпомага развитието на малките и средни земеделски стопанства, да бъде опростена и разбираема за бенефициентите и европейските граждани и щадяща към околната среда. Необходимо е политиката да запази балансирания си подход, основаващ се на два стълба с конкретни цели и сфери на подпомагане чрез взаимно допълващи се инструменти, като се запази възможността за трансфер между двата стълба. По отношение на директните плащания е отбелязано, че следва да осигурят подкрепа и стабилизиране на селскостопанските доходи и компенсация за прилагането на високи производствени стандарти и екологични изисквания на ЕС и подпомагане на уязвими сектори. Подпомагането по Втори стълб трябва да продължи, като доказана и целенасочена политика за подобряване на живота в селските райони, чрез предоставяне на нови възможности и услуги за населението. Трябва да бъде поставен акцент върху модернизацията на технологиите, внедряване на иновации и обмена на опит и знания. Министър Порожанов отбеляза, че предстои същинския дебат за бъдещето на ОСП след 2020 г. и че съвместните усилия на бранша и администрацията ще бъдат основа за успех. Представителите на земеделската общност приветстваха изготвената позиция и изразиха готовност за продължаване на добрия диалог. „За пръв път администрацията заедно с браншовите организации успяха да подготвят обща позиция, в която е намерен баланс“, заяви Димитър Зоров, председател на асоциацията на млекопреработвателните. Когато обединим усилия, нещата се получават, допълни Венцислав Върбанов, председател на Асоциацията на земеделските производители в България. Присъстващите на форума се обединиха около тезата, че позицията е общ труд на администрацията и бизнеса, и подчертаха, че България е готова да защити интереса си в предстоящите преговори в рамките на ЕС.", "date": "2017.10.31", "title": "Порожанов представи официалната ни визия за общата селскостопанска политика след 2020 г."}
{"url": "https://www.24chasa.bg/novini/article/6524498", "text": "Франция подкрепи предложението на Вежди Рашидов председателите на парламентарните комисии по култура на страните членки на ЕС да се срещнат в София в първата половина на 2018 г. по време на българското европредседателство. Това стана днес във френския Сенат по време на срещата на Вежди Рашидов с председателя на Комисията по култура Катрин Морен-Дезайи и с председателя на групата за приятелство с България - сенатор Лоик Ерве,. На срещата присъства и българският посланик в Париж Ангел Чолаков, съобщават от пресцентъра на ПП ГЕРБ.  Катрин Морен-Дезайи поздрави Рашидов за амбицията му парламентарните комисии по култура на страните-членки да обединят усилия за законодателни инициативи за категорична борба с незаконния трафик на културни ценности, за защита на авторските права и за опазването на културното наследство. „Това е трансевропейска инициатива, която всички заедно трябва да подкрепим“, заяви Катрин Морен-Дезайи. Френските домакини отбелязаха и заслугите на Вежди Рашидов за впечатляващото представяне на българската култура във Франция в последните години, както и за създаването на условия за реципрочни френски културни прояви у нас.", "date": "2017.10.31", "title": "Рашидов: Комисиите по култура на страните в Европа ще подкрепят европредседателството ни"}
{"url": "https://www.24chasa.bg/novini/article/6524524", "text": "Зам.-председателят на БСП Деница Златева отговори на  Ето и позицията на Деница Златева : \"Като ресорен вицепремиер по председателството бях поканена на разговор от г-н Борисов в централата на ГЕРБ, на който предоставих цялата информация по подготовката на България за председателството на Съвета на ЕС. На втората среща му отказах да бъда част от настоящия кабинет. Двете срещи никога не са били тайна и за тях съм информирала Изпълнителното бюро на НС на БСП.\"", "date": "2017.10.31", "title": "Деница Златева: И двете ми срещи с Борисов никога не са били тайна"}
{"url": "https://www.24chasa.bg/novini/article/6524091", "text": "Върховният съд на Испания предприе действия за започване на производството срещу каталунски депутати, обвинени в иницииране на бунт, предава Ройтерс, цитирана от Фокус. Освен срещу отстранения от власт каталунски лидер Карлес Пучдемон, обвинения бяха повдигнати и срещу председателя на регионалния парламент Карме Фокал, както и други депутати от Барселона, съобщи говорител на съда във вторник.", "date": "2017.10.31", "title": "В Испания започва дело срещу каталунски депутати, обвинени за бунт срещу властта"}
{"url": "https://www.24chasa.bg/novini/article/6524099", "text": "Учени от Мичиганския университет в Ан Арбър разработиха двукрак робот, предшественик на машина, която един ден ще се използва в спасителни операции, съобщи Асошиейтед прес. Роботът, кръстен Каси, напомня птица, която не може да лети, например щраус. Роботът тежи 29,94 кг. Той няма пера, нито глава, но торсът му е снабден с двигателчета, компютри и батерии. Това му позволява да се движи върху неравни терени, съобщава БТА. Каси, който достига височина 1 метър, е създаден от компанията \"Аджилити роботикс\" със седалище в Олбани, щата Орегон. Купен е от Мичиганския университет, за да бъде тестван от негови учени, като за целта са използвани пари, предоставени от Националната научна фондация и института \"Тойота\". Макар Каси да предизвиква много вълнения, свързани с потенциалното му използване, все още е твърде рано да се говори за някои от приложенията му. \"Операциите по търсене и спасяване на оцелели са сериозен проблем и служат като ориентир за нерешените проблеми в роботиката - заяви изпълнителният директор на \"Аджилити роботикс\" Деймиън Шелтън. - Това е една от причините въпросните операции да се споменават толкова често, когато компании в областта на роботиката говорят за приложения. Трудно е дори да се спекулира кога Каси ще може да се използва за подобна цел.\" Той допълни, че скоро ще бъдат тествани други приложения, като увери, че ходенето на робота около индустриални центрове, за да извърши триизмерно сканиране, ще стане реалност след не повече от две години.", "date": "2017.10.31", "title": "Американски учени представиха подобен на птица робот"}
{"url": "https://www.24chasa.bg/novini/article/6524111", "text": "л. Експлозия разтърси силно охранявания дипломатически квартал на афганистанската столица Кабул в следобедните часове на вторник, предава информационната агенция toloNews, цитирана от Фокус Първоначалните данни показват, че взривът е задействан от самоубийствен атентатор. Агенцията съобщава за жертви, но техният брой не може да бъде уточнен към момента. Силите за сигурност незабавно са отцепили района. На място са изпратени линейки, които да транспортират до болници ранените. Министерството на отбраната в Кабул съобщава, че експлозията е избухнала в близост до сграда на ведомството, но тя не е била мишена на нападението.", "date": "2017.10.31", "title": "Експлозия в дипломатическия квартал на Кабул, има загинали"}
{"url": "https://www.24chasa.bg/novini/article/6524130", "text": "Димитър Дългъчев е завършил „Публична администрация” и „Контрол на измервателните прибори”. Професионалната му кариера започва през 1989 г. като техник на смяна в ТПК „Михалково”, по-късно е назначен за началник „Производство”. От 2007 г. е председател на ТПК „Михалково”, а от 2009 г. е и изпълнителен директор на „Михалково” АД. Димитър Дългъчев е председател на Управителния съвет на Асоциацията на производителите на безалкохолни напитки в България. Той коментира текстовете за водния сектор в Закона за храните, приет на първо четене в парламента. - Този вариант на закона има сериозни икономически и логически дефекти. За ефект изобщо не може да се говори. Вече няма някой, който да не е разбрал, че такава практика в Европейския съюз няма – отказване от наложения, скъпо струващ бранд по георгафско наименование и преименуване по име на извора. Нека ни кажат народните представители за тези законови промени? Тези текстове съгласувани ли са с Европейската комисия? Наясно ли са депутатите, че всички бутилиращи компании са направили своите разчети на базата на концесия за десетки години напред? Как ще бъдат спазени според тях тези разчети, вложените средства за нови технологии, разработване на бранд? Смята ли някой колко инвестиции и работни места ще бъдат унищожени или това няма значение? Нека дам пример с нашата минерална вода „Михалково”. Ние направихме в последните 10 години огромна стъпка напред – неотклонно, последователно, устойчиво. Инвестициите ни са сериозни и не са само финансови, а и имиджови и човешки. Почти удвоихме персонала, разширихме и модернизирахме производството, изградихме модерен логистичен център. Този закон ще ни върне десетки години назад. Защо? Защото тепърва ще трябва а това не е просто смяна на табелката на вратата. Нашата вода е известна от 60 години като „Михалково”. Какво сега, да се върнем 60 години назад ли? - Не, няма отговор. Не ви ли се струва странно, че народните ни избранници ще гласуват закон, който няма оценка на въздействието. Т.е. закон, който не отчита негативните последици за потребителите и производителите, за българските граждани? Ние имаме концесия, която е договор на концесионера с държавата. От наша страна стриктно спазваме този договор. Държавата има ли намерение да спазва договорите си, или и договорите вече нямат значение? Не може България да отменя международни норми на концесионирането и на правата на интелектуална собственост, защото някой е Целият ни бранш е единен: не може да се декларира, че тук икономическата среда е спокойна и прогнозируема, а да се прави всичко тя да се дестабилизира. - Бих искал да ни подкрепят, а не да ни спъват. Този вариант на закона трябва да бъде оттеглен. Народните представители трябва по-често да ни посещават, за да видят в работна среда как се добива и бутилира минералната вода, която става все по-известна и извън България. Сега и в изходна точка? България ще бъде икономически все по-добре оценена навън, когато бъдат оценени справедливо тук хората, труда им, инвестициите и продуктите. Мисля, че това трябва да се случи в рамките на една отговорна държавна политика.", "date": "2017.10.31", "title": "Димитър Дългъчев: Държавата смята ли \nда спазва договора си с бизнеса?"}
{"url": "https://www.24chasa.bg/novini/article/6524123", "text": "Вицепремиерът и министър на отбраната Красимир Каракачанов каза пред журналисти в отговор на въпрос за подалия оставка здравен министър Николай Петров, че това е един изключително достоен колега, човек с качества и като лекар, и като човек. Имах възможността да работя близо 6 месеца с него. Оттук нататък мисля, че той самият ще вземе решение, посочи Каракачанов, който беше сред присъствалите днес на демонстрация на способности на службата \"Военна полиция\" и СОБТ в Нови Искър, предаде БТА. В отговор на въпрос министърът посочи, че Николай Петров може да бъде лекар във Военномедицинската академия, но няма как да се върне на предишната си позиция във военната болница, тъй като е девоенизиран, а длъжността трябва да се заема от военен лекар. Попитан кога ще има началник на ВМА, Каракачанов посочи, че за да няма спекулации или обвинения, че има лични предпочитания, каквито няма, е решил да се направи конкурс. \"От хората, които имат право да се явят - да се явят, и който се представи най-добре\", добави той. Министърът прогнозира, че ще има поне трима кандидати. На въпрос за доставените двигатели за изтребители МиГ-29, Каракачанов посочи, че е налична документацията, че те са ремонтирани в РСК \"МиГ\", като за шест от десетте двигателя се очакват оригиналните формуляри за произхода им. Не сме давали срокове, изпратили сме писмо, на което очакваме отговор, отбеляза министърът. Попитан как може да се обясни забавянето, Каракачанов каза, че смята, че фирмата, ангажирана с доставката на двигателите, е трябвало малко по-рано да подготви нещата, а не достави двигателите и сега тепърва да се чака доставката на оригиналните формуляри. Попитан дали в тази ситуация пилотите в авиобазата \"Граф Игнатиево\" са спокойни, министърът отговори, че смята, че това е така, защото още миналата сряда е имало среща с ръководството на авиобазата и им е било обяснено защо двигателите не са предоставени за използване. С учението показахме, че Военната полиция придобива нови способности и като обучение на личния състав, и като нова техника, коментира Каракачанов видяното днес в Нови Искър, като добави, че обществото може да има пълно доверие, особено във времената, в които живеем. Опитваме се като правителство, и аз, като министър на отбраната и вицепремиер по сигурността, да обединим усилията и на органите на МВР и на Военната полиция да се справяме с тези проблеми, които в други страни дадоха доста негативни резултати, посочи Каракачанов. На демонстрацията бяха показани способности с военна бронирана техника - машини \"Пясъчна котка\", умения по обезвреждане на вризвни устройства, работа със специално обучени кучета, охрана на ВИП-лице и реагиране на засада. В нея преди празника на службата \"Военна полиция\" - 5 ноември, участва и Специализираният отряд за борба с тероризма към МВР. Беше припомнено, че използването на кучета е един от най-ефективните начини за откриване на взривни вещества. Към настоящия момент Военната полиция използва технически средства за тези цели, но паралелно с това работи по проект за придобиване на кучета за откриване на взривни вещества и наркотици, в партньорство с армията на САЩ. Директорът на службата бригаден генерал Борислав Сертов обясни, че показаният днес специализиран автомобил е началото на проекта, след което в Пловдив ще бъде изградено място за отглеждане на специализирани кучета, каквито ще бъдат доставени. В началото те ще бъдат около шест. Директорът посочи, че стриктно се придържат към бюджета на службата, но също имат нужда от допълнително оборудване. В службата също има некомплект, сходен на този във видовете въоръжени сили - около 15-20 процента от щата е незает.", "date": "2017.10.31", "title": "Каракачанов: Николай Петров е един изключително достоен колега"}
{"url": "https://www.24chasa.bg/novini/article/6524131", "text": "Във вторник Конституционният съд на Испания разпореди отмяната на декларацията за независимост на Каталуня, приета едностранно от регионалното правителство в Барселона миналия петък, предава Франс прес, цитирана от Фокус. „На пленарно заседание КС отмени временно декларацията за независимост\", разкрива източникът на агенцията.", "date": "2017.10.31", "title": "Конституционният съд на Испания отмени декларацията за независимост на Каталуня"}
{"url": "https://www.24chasa.bg/novini/article/6524135", "text": "Шофьор на камион с прикачена цистерна е осъден на 3 години условно с 5-годишен изпитателен срок за контрабанда на цигари без бандерол в особено големи размери, съобщиха от Окръжния съд в Хасково, който е постановил присъдата. На 26 януари 2016 година П. Д. Х. /40 год./ влизал у нас от Гърция през ГКПП Капитан Петко войвода. Използвани били фалшиви документи, според които товарът на композицията бил химически продукти за българско дружество. При проверката обаче в цистерната са били открити 254 390 кутии цигари от две марки на обща стойност 1 907 925 лева. Съдът е постановил още глоба от 25 000 лева за извършителя, който е действал в съучастие с неустановени по делото подбудители и помагачи на контрабандата. Тричленният състав също така определя конфискация в полза на държавата на цигарите и превозното средство, което е послужило за извършването на престъплението.", "date": "2017.10.31", "title": "Осъдиха шофьор на 3 г. условно за контрабанда на цигари в големи размери"}
{"url": "https://www.24chasa.bg/novini/article/6524134", "text": "Криминалисти на ГДНП и ОДМВР-София разбиха нарколаборатория, съобщиха от пресцентъра на МВР. Двама мъже и жена са задържани в хода на проведена вчера специализирана полицейска операция по противодействие на наркоразпространението. Операцията е реализирана от служители на отдел „Криминална полиция“ в ГД „Национална полиция“ и Областната дирекция на МВР – София под наблюдението на прокуратурата. В рамките на полицейските действия, на територията на Божурище са задържани 60-годишният Л. Т. - криминално проявен и осъждан, и 36-годишният М. М. След претърсване в автомобила на Л. Т. е намерен плик с наркотични вещества. Последвали оперативно-следствени действия в къща, обитавана от мъжа в с. Храбърско, където криминалистите открили помещение, приспособено за нарколаборатория за производство на амфетамин. Оттам иззели наркотични вещества, прибори, материали и препарати за производството им, както и други силно токсични вещества. На адреса била и 19-годишната Г. В., в личния компютър на която криминалистите открили рецепти и химически формули за производство на наркотици. По случая е образувано досъдебно производство за производство и разпространение на наркотици. Материалите са докладвани на Окръжна прокуратура-София.", "date": "2017.10.31", "title": "Криминалисти разбиха нарколаборатория в Божурище"}
{"url": "https://www.24chasa.bg/novini/article/6524158", "text": "До 2035 година България няма нужда от нови големи енергийни мощности. Ако има нови мощности, те трябва да бъдат само заместващи на действащите понастоящем мощности. Това каза председателят на Комисията за енергийно и водно регулиране /КЕВР/ Иван Иванов по време на организираната в столичния хотел \"Балкан\" кръгла маса на тема \"Приоритетите на енергийния сектор в България до 2050 г. - европейски перспективи и стратегически рискове\", цитиран от БТА. Според председателя на КЕВР България в дългосрочен план трябва да изпълни заложените цели на Европейския съюз. Иванов припомни, че до 31 януари 2018 г. е срокът, в който големите термични централи от Маришкия басейн трябва да предоставят на Европейската комисия /ЕК/ своите заявления за постигане на дерогация. \"До голяма степен бъдещето в следващите 10 години на българските енергопроизводствени мощности ще зависи от решението по повод на тези искания за дерогация\", добави Иванов. Той е оптимист, че големите термични централи ще получат дерогация от ЕК. По думите му ЕК ще се съобрази, че това решение има важно социално-икономическо значение за една голяма част от населението на България. Той добави, че след като ЕК излезе с окончателното решение по този въпрос, страната ни трябва да изготви енергийна стратегия. Иванов препоръча в бъдеще тези термични централи да преминат на природен газ. Той смята, че в рамките на следващите няколко години България ще има достатъчно алтернативи за доставки на природен газ. Председателят на КЕВР уточни, че след четири години енергийният регулатор ще престане да регулира цените на електроенергията, защото постепенно регулираният пазар ще приключи. \"По препоръката на Европейския съюз това трябва да се случи до 2021 г.\", посочи Иван Иванов. По думите му след 2021 г. регулаторът ще определя единствено тарифите заради естествения монопол на електропреносната и електроразпределителната мрежа, както и добавката \"Задължение към обществото\", която постепенно ще намалява и постепенно ще отпадне. Председателят на парламентарната енергийна комисия Делян Добрев заяви, че световната енергетика е на кръстопът, от който тръгват много пътища. Затова е много трудно да се направи прогноза какъв ще бъде енергийният микс до 2050 година, още по-малко - какъв ще бъде правилният енергиен микс за всяка страна. Според Добрев принципът, който трябва да се следва, е да се даде възможност на конкуренцията на пазара. \"Основният принцип, към който да се придържаме, е пазарният. Ако вземем решение на принципа на либерализацията, това ще е правилното решение\", допълни Делян Добрев. Експертите от Центъра за изследване на демокрацията представиха три сценария за развитие на електроенергийния пазар до 2050 година. При всички сценарии разходът на домакинствата за електроенергия, като дял от доходите им, ще се удвои средно до около 8,5 на сто през 2050 година. Според тях, при всички сценарии, природният газ играе преходна роля на заместване на въглищата като гориво. Експертите са на мнение, че при очакваните средни цени на електроенергията през 2050 година нова ядрена мощност няма да бъде финансово устойчива, тъй като единичната цена на електроенергията, която би позволила проектът \"Белене\" да покрива разходите си, е поне 80 евро/МВтч. Поради бързо покачващите се цени на въглеродните емисии, въглищните и лигнитните мощности ще бъдат изведени от пазара до 2050 година. Към 2050 година електроенергийният микс на страната ще включва 53-54 на сто ВЕИ-производство и в трите разгледани сценария, посочват още от Центъра за изследване на демокрацията.", "date": "2017.10.31", "title": "Шефът на КЕВР: България няма нужда от нови големи енергийни мощности"}
{"url": "https://www.24chasa.bg/novini/article/6524156", "text": "312 517 литра нелегален алкохол са установили и задържали служители на Митница Пловдив и митническа мобилна група, съобщиха от пресцентъра на институцията. При поредица проверки в с.Катуница и градовете Септември, Димитровград и Пловдив. 1217 л. ракия, 6350 л. спирт и общо 304 950 л. вино и суровина за производството му в нарушение на Закона за акцизите и данъчните складове /ЗАДС/ установиха митнически служители при поредица проверки на данъчни складове и нерегистрирани обекти за производство и складиране на алкохол. При проверка на два данъчни склада, собственост на едно и също лице е установено некоректно водене на дневниците за складови наличности, като в единият обект са открити 304 950 л. вино и суровина, които не са отговаряли на наличностите. В склада, притежаващ лиценз за производство и складиране на етилов алкохол, е констатирана липса на 1258 л. бяло вино, което е фигурирало в дневника за складовата наличност, но физически не е открито в склада. Във втория склад са констатирали липси на други 125 451 л. червено вино, както и са открити 159 615 л. бяло вино и 18 626 л. гроздова мъст, които не са били заведени в дневника, но са се намирали в обекта. Продължават и проверките на Агенция \"Митници\" по линия на нелегалното производство и разпространение на алкохол. Задържани са над 6000 литра спирт, като не са представени документи, удостоверяващи плащането на дължимия акциз по ЗАДС. При проверка на служители на Митница Пловдив в частен имот в село Катуница в товарното помещение на микробус, паркиран в двора на имота, е открит еднотонен пластмасов съд, пълен с етилов алкохол. Общото количество задържан алкохол е 1000 литра, задържан е и товарния микробус. По случая ще бъде образувано административно-наказателно производство. При проверка в частен имот в град Септември митнически служители от митническа мобилна група откриват под навес на къща 444 литра течност с мирис на етилов алкохол. При друга проверка на митническа мобилна група в гараж под жилищен блок в град Димитровград, е установено, че лицето, ползващо помещението, съхранява там три броя ПВЦ бидони, всеки с вместимост 120 л. Общо количество на открития алкохол е 259 литра течност с мирис на ракия. Установен е и един ПВЦ съд пълен с 25 литра спирт. При друг случай, служители на Митница Пловдив извършват проверка в двуетажна къща с двор, намираща се в Пловдив. Установено е, че в едно от помещенията е изградено съоръжение за дестилиране и по време на проверката е в работен режим. Митническите инспектори са иззели изварените, в момента, около 3 литра етилов алкохол, както и съоръжението за дестилиране. При всички случаи на задържана ракия, в рамките на проверките не са представени документи по Закона за акцизите и данъчните складове. Взети са проби и са образувани административно-наказателни производства.", "date": "2017.10.31", "title": "Над 300 000 литра нелегален алкохол са задържали пловдивски митничари"}
{"url": "https://www.24chasa.bg/novini/article/6523399", "text": "\"Респектирана съм от вас. Идеята ни преди година беше да надградим \"Достойните българи\", дългогодишна инициатива на \"24 часа\". Искахме да покажем красивите умове на България, защото вашите истории са доказателство, че в България се случва нещо хубаво. Най-добрите университети на света са отворени за вас, но ви поканихме тук, в най-добрия университет на България.\" С тези думи издателят на \"24 часа\" Венелина Гочева откри първата церемония \"Отличниците на България\" в аулата на Софийския университет. 54 ученици, постигнали наистина големи международни успехи в науката, бяха първите наградени в кампанията на \"24 часа\". \"С тази церемония откриваме \"Клубът на отличниците на България\", вие сте първият випуск. Идеята е да обменяте идеи, да намирате връзки и един ден да се върнете в България. Надявам се след години да напишем отново вашите истории, защото съм сигурна, че вие ще постигнете мечтите си и ще станете блестящи учени\", каза още Гочева на отличниците. Тя връчи и първите отличия - плакети и специални значки, за членство в клуба на 14 ученици от Търговско-банковата гимназия в София, които със своите предприемачески проекти успяха да впечатлят Харвард. \"Сърдечни благодарности за високата награда и благодарим на учителките си, че ни предоставят тези възможности за успехи\", обърна се към аудиторията ученичката Ирина Христова от Националната търговско-банкова гимназия. \"Радвам се, че сте в Софийския университет. Благодаря на \"24 часа\", че системно отразява добрите страни на нашия живот. След всичко лошо, което сме си казали, мисля, че е време да видим и доброто и да подкрепим тези, които го постигат. Нашите млади отличници ще постигат доброто през следващите десетилетия. Пожелавам ви да бъдете отличници и в Софийския университет\", обърна се към отличниците и ректорът на СУ проф. Анастас Герджиков. Проф. Герджиков връчи наградите на Иван Иванов от Американския колеж, Чавдар Лалов, автор на теория за непресичащите се маршрути. Герджиков награди и Георги Златинов, който само на 14 години вече има над 30 международни научни медали. Михаела Христова, изпълнителен директор на \"Лактима Балкан\", пък връчи специално отличие на Никол Кралимаркова, отличничка от Американския колеж, която вече учи медицина в САЩ. Успяла е да докаже научно ползата от спорта като изследва работата на мускулите. Наградата получи майката на Никол Таня Кралимаркова. \"Вълнувам се много. Не мога да изкажа това, което чувствам и се гордея с Никол. И благодаря на \"24 часа\", че я избра за отличник\", каза г-жа Кралимаркова. Мариела Иванова от фондация \"Трейс за хората\" връчи отличията на Кръстьо Драгинов, чиято цел е да стане кардиохирург, Добрин Башев, 9-класник от Габрово, медалист по информатика, и Марин Йорданов от Шумен, също медалист по информатика. \"Тези деца имат уменията, които ги правят самоуверени с мъдрост, а не с арогантност. Нека силата бъде с вас, защото, сигурна съм, когато правите наука, светът изглежда различен. Вашият свят е различен\", каза Иванова преди връчването на отличията. \"Ние не сме специални, просто правим това, което обичаме, следователно постигаме високи резултати. Искам да кажа на всички мои връстници и на тези, които са по-малки от мен, че когато следват мечтите си, те ще бъдат най-добрите в това\", каза Кръстьо на всички събрани в аулата на университета отличници. Това е един от малкото отличници, които са избрали да продължат висшето си образование в България. Димитър Митев, главен оперативен директор на \"Белла България\", отличи Стефан Хаджистойков, Диян Димитров и Светлин Лалов, възпитаници на Софийската математическа гимназия и едни от младите надежди на математиката в България. Специална роля в церемонията имаше доц. Първан Първанов, декан на Математическия факултет на Софийския университет. Той връчи награда на Ивайло Ушагелов, директор на СМГ, училището, което е излъчило най-много от тазгодишните отличници. \"Тук е една част от елита на нашата страна. Този плам, който има в очите на учениците, ако му дадем мъничко крилца, става заразителен за всички. За мен е чест, че голяма част от наградените са от областта на математикама и информатиката, област, в която предизвикателства винаги е имало, но развитието на новите технологии, стават все по-големи. СМГ е едно училище с уникални традиции, което е дало на България трахотни постижения. Дори и в хуманитарните дисциплини има победители в олимпиади, възпитаници на тази гимназия\", каза доц. Първанов. \"Благодаря за отличието, това се дължи изцяло на неуморната работа на колегията, на нашите невероятни ученици, на духа. СМГ не е просто училището, СМГ е институция\", заяви при приемането на наградата Ивайло Ушагелов. Доц. Първанов връчи призовете \"Отличниците на България\" и на Константин Каменов и Георги Петков, ученици в СМГ. Виктор Велев, изпълнителен директор на \"Агромах\", награди Йордан Петков, Константин Георгиев и Станислав Григоров от Природо-математическата гимназия в Русе. Тримата шестокласници са част от българския отбор за математическата олимпиада в Сингапур. \"Светът вече е отворил вратите си за вас, никога недейте да спирате да следвате мечтите си, още по-дръзко и амбициозно трябва да следвате вашия път. Всички тук сме се събрали, за да ви подкрепим\". Така се обърна към младите Виктор Велев. Ирина Христова и Теодор Христов от Ловеч, златни медалисти в конкурса за нови технологии в Москва, получиха отличията си от изпълнителния директор на \"Геотехмин ООД\" Доминик Хамерс. Той трябваше да връчи отличието и на Павел Ковачев от Италианския лицей, който изкара пет шестити от петте матури, които държа. Той вече е студент в университета \"Бокони\", затова наградата му прие майка му Весела Палдъмова. \"Искам да кажа няколко думи не от името на Павел, а от името на човек, който в продължение на близо 30 години работи в образованието. Изключително съм горда от това, което се случва днес и сега в тази зала. Аз съм възпитаник на този университет и съм много горда от това. Едновременно с това искам да благодаря на в. \"24 часа\", че забеляза младите хора на България, техния потенциал. Ако тези млади хора се чувстват желани и подкрепяни, те ще работят за народа си и за страната си\", каза Весела Палдъмова. Гергана Тодорова, представител на \"Дънди прешъс метълс\", връчи отличието на Виктор Балтин, медалист и по математика, и по лингвистика, а знае и трие езика. От Гергана Тодорова получи наградата на сина си и майката на един от най-добре представилите се на матурите Атанас Марков, както и Захари Маринов, медалист от международната олимпиада по математика, чиято страст са физиката и информатиката. Георги Стойков, финансов мениджър на търговска верига \"Зора\" се качи на сцената, за да даде наградите на на Виктор Кожухаров, медалист от първата международна олимпиада по информатика, и звездите на СМГ Виолета Найденова и Димитър Ружев, както и на Тодор Тодоров, който изкара максималните 100 точки на две от три матури, на които се яви. Приеха ги майките Теодора Найденова, Юлия Торанчева и Ангелина Тодорова. Можем да начерем кампанията \"Бъдещето на България\", аз наистина вярвам, че тук се е събрало бъдещето на държавата, което ще определя пътя, по който ще се развива в следващите години\", каза Георги Стойков. Наградата на Мтел отиде при Мартин Копчев от Габрово, капитан на националния отбор по информатика. \"Имаме нужда от това да покажем положителната енергия на образованието и това, което постигат децата. Системата на образованието програмира кода бъдещето, софтуера на бъдещето. Трудно е обаче да говорим за бъдещето, защото то се случва, докато го анализираме. Днешната инициатива синтезира в себе си това. Поздравления за учениците, за предприемаческия дух, за отличниците по математика и всички природни науки. Системата на образованието е натоварена с много очаквания. Да ни възпита в национален дух и ценности, да са обаче и новатори. Тази инициатива прави точно това, отличава преподавателите и учениците. Поздравления за учениците\", обърна се към \"Отличниците на България\" образователният министър Красимир Вълчев. \"В навечерието на празника на будителите все повече ще слагаме в това понятие новаторство и формиране на бъдещето, постижения в дигиталните технологии. Искам да ви поздравя с утрешния ден на будителите\", каза още министърът. Красимир Вълчев награди 10 ученика от Варна, забелязани вече от НАСА с техен проект за орбитална станция около Земята, който може да бъде наречен и първия космически град. Част от отбора обаче не успя да пристигне за церемонията, защото бе на обучение в ЦЕРН в Швейцария. От името на отбора говори Димитър Дудренов. \"Благодаря на нашите ръководителки д-р Веселка Радева и учителката Силвия Захариева и на нашите спонсори, че ни помогнаха да представим не само нас, а България\", каза той. ВСИЧКО ПО ТЕМАТА:", "date": "2017.10.31", "title": "Първи випуск \"Отличниците на България\" влиза в клуб на отличниците"}
{"url": "https://www.24chasa.bg/novini/article/6523141", "text": "Според специалистите от гледна точка на породата най-опасното куче е канарският дог Има мощен едро тяло и свиреп вид. Определено държи на разстояние и най-големите любители на кучета. След него е немската овчарка Това са много интелигентни и изключително лоялни към стопаните си кучета. Това куче не търпи в близост да има непознати хора. Не се доверява на никого освен на собствениците си. Следва китайската порода чау-чау", "date": "2017.10.31", "title": "Кои са най-опасните кучета"}
{"url": "https://www.24chasa.bg/novini/article/6524117", "text": "За четири дни обществената подкрепа за кампанията на БЧК за пострадалите при наводненията в Бургаско достигна 167 966 лв., съобщиха от пресцентъра на БЧК. Екипи на БЧК продължават и оценяването на щетите и нуждите на засегнатите от бедствието.     Националната дарителска кампания, която за четири дни набра сумата 167 966 лв., продължава. Всеки може да помогне - чрез SMS на кратък номер 1466 на цена 1 лев към всички мобилни оператори, по банков път или чрез online - дарения на интернет страницата на БЧК. Дарителските SMS-и за кампаниите на БЧК са освободени от ДДС.", "date": "2017.10.31", "title": "167 966 лв. са събрани за 4 дни в подкрепа на пострадалите от потопа в Бургаско"}
{"url": "https://www.24chasa.bg/novini/article/6524172", "text": "В рамките на пресконференция в Брюксел, отстраненият от власт Карлес Пучдемон заяви, че амбициите за независимост на Каталуня трябва да бъдат „забавени“, за да бъдат избегнати безредици на фона на действията на Мадрид за налагане директно управление в региона, предава AFP. Пред репортерите в белгийската столица Пучдемон подчерта, не може да бъде създадена република на основа насилие. Съгласно думите му, това означава „забавяне на развитието на републиката и обмислянето на разумна цена, която да платим\", предаде \"Фокус\". Отстраненият от длъжността председател на Женералитата на Каталуния Карлес Пучдемон увери, че няма да поиска убежище в Белгия, където пристигна в деня, в който властите на Испания му повдигнаха обвинения за иницииране на бунт, предава Sky News. Пучдемон поясни, че е пристигнал в Брюксел заедно с други депутати от регионалния парламент в Барселона, защото това ще им позволи да продължат битката за независимост чрез „диалог\", докато оставането им в Каталуня създава предпоставки за избухването на насилие. Що се отнася до обвиненията, които Върховният съд на Испания отправи срещу тях, Пучдемон коментира, че са лишени от „правно основание“ и показват „крайното потисничество\" като начина, по който испанското правителство избира да действа. Пучдемон увери, че ще участва в насрочените за 21 декември избори за нов парламент на Каталуня, допълвайки, че ще уважи резултатите от тях.", "date": "2017.10.31", "title": "Пучдемон призова за „забавяне“ на създаването на Каталунска република (Обновена)"}
{"url": "https://www.24chasa.bg/novini/article/6524211", "text": "Вицепремиерите и министри на външните работи на България и Молдова - Екатерина Захариева и Андрей Галбур, откриха тържествено българско консулство в град Тараклия, съобщиха от Министерство на външните работи.  “Вие ще имате връзка с родината 24 часа, 7 дни в седмицата”, заяви вицепремиерът Захариева пред стотиците наши сънародници от района, които се събраха пред сградата на мисията, над която вече се веят знамето на България и на Европейския съюз. Първият работен ден на консулството е утре. Консулският окръг обхваща територията на районите Тараклия, Кахул, Кантемир, Бесарбяска и Гагаузия. Първоначално съставът на консулството ще бъде от един дипломат (консул) и един технически служител. Мисията е оборудвана с най-модерната техника за снемане на биометрични данни по стандарти на Шенген. “Идеята е тази служба да предоставя не само административни услуги, а да бъде и център на културата. Надявам се и българският бизнес да бъде мотивиран да дойде и да инвестира тук, да създава работни места”, каза българският вицепремиер на церемонията по откриването. Захариева пожела след време тук да звучат не само химните на Република България и Република Молдова, но и на Европейския съюз. “Вие сте щастливи хора, защото имате две прекрасни родини - България и Молдова. Надявам се вашата първа родина да бъде все по-близо до вас - обърна се българският първи дипломат към жителите на Тараклия. - Благодаря на моя молдовски колега Андрей Галбур за пълното съдействие при откриването на консулството. Благодаря на вас, че сте запазили българския дух и език. Призовавам ви да подкрепите усилията на молдовското правителство за европейска интеграция на страната, защото членството в Европейския съюз е най-доброто нещо, което се е случило на България.” Екатерина Захариева заяви, че се гордее, че първият български университет зад граница е в Тараклия. Тя обеща страната ни да помага на сънародниците ни в Молдова не само с предоставяне на стипендии за обучение във висши училища, но и като финансира различни проекти за подобряване на инфраструктурата в рамките на помощта за развитие. До момента в Тараклийския район България е вложила близо 380 000 евро в такива проекти. Захариева заяви, че се радва, че в Тараклия има присъствие на български медии - пресклуб на БТА и ефирно излъчване на радио “Фокус”. От другата седмица в Южна Молдова се очаква да зазвучи и програма “Христо Ботев” на БНР, а радио “Фокус” ще кандидатства за лиценз и в столицата Кишинев. “За мен е удоволствие да бъда тук заедно с министър Захариева. Целта ни е да подпомогнем българската общност в Молдова да живее възможно най-комфортно тук, да се чувства част от нас, но същевременно да съхрани българската култура и обичаи”, каза молдовският вицепремиер и външен министър Андрей Галбур. Той декларира, че Република Молдова е отворена за българските инвеститори. Андрей Галбур изтъкна, че на парламентарните избори догодина за първи път, благодарение на промяната в изборното законодателство, жителите на Тараклия ще могат да изпратят свой депутат в парламента, тъй като областта бе обособена като самостоятелен едномандатен избирателен район. “В нашия район живеят 45 000 души, от които 65% са българи. Имаме театър, читалище, университет, народен ансамбъл, пет завода за вино и коняк, хлебозавод, който произвежда 150 000 броя хлебни изделия дневни, две зони за свободна търговия, клъстер за международен транспорт. Предстои отваряне на пет шивашки цеха с български инвестиции, които ще отворят 500 нови работни места”, каза ръководителят на районната администрация Кирил Татарлъ. Той заяви, че се надява новото българско консулство да подпомогне и търговските връзки между двете държави. Само от 2011 до 2016 г. българско гражданство са получили 31 005 жители на Молдова. Статутът на малцинството ни позволява нашите сънародници да имат двойно гражданство. През 2015 г. България, в тясно партньорство с Програмата за развитие на ООН, стартира и финансира два проекта в областта на сътрудничеството за развитие в Тараклия - проект „Чиста вода”, предвиждащ изграждането на осем съоръжения за пречистване на водата в осем населени места, и „Ремонт на покрива на общежитието на университета „Григорий Цамблак” в гр. Тараклия”. Финансирането на проектите е на обща стойност 537 853 лева. През 2016 г. със средства от българския бюджет бяха стартирани шест нови проекта - за реконструкция на Дома на културата в с. Валя Пержей, район Тараклия; на водоснабдителната система в с. Кирсово, Комратски район, АТО Гагаузия; на ремонтиране на част от фасадата и подмяна на вратите и прозорците на детска градина “Слънчице”, с. Кайраклия, район Тараклия; основен ремонт на звеното за хранене и подмяна на електрическата инсталация на детска градина „Искра”, с. Кортен, област Тараклия; реконструкция на отоплителната система в гимназия “Иван Вазов”, с. Стояновка, район Кантемир; ремонт на зали за танци и концерти в Музикалния колеж в гр. Твърдица, район Тараклия. През 2017 г. службата на Омбудсмана на Република Молдова заяви интерес за получаване на финансова подкрепа за изграждане на административен капацитет на институцията. Предстои получаването на детайлно проектно предложение, което да бъде предложено за финансиране чрез решение на Министерския съвет.", "date": "2017.10.31", "title": "Вицепремиерите на България и Молдова откриха българско консулство в Тараклия"}
{"url": "https://www.24chasa.bg/novini/article/6524202", "text": "\"Deniza Slateva, не помниш ли колко пъти идваше при Boyko Borissov в партийната централа на НДК на 17-тия етаж, зад гърба на Корнелия Нинова? Аз помня поне две такива срещи... Не помниш ли и колко вътрешна съпротива имаше тогава в теб, че твоята председателка иска да провали европейското председстелство? #спомниси#\". Това написа във фейсбук профила си директорът на пресслужбата на правителството Севделина Арнаудова. От 27 януари 2017 г. Деница Златева беше служебен заместник министър-председател в правителството на Огнян Герджиков, отговарящ за подготовката на българското председателство на ЕС.  ", "date": "2017.10.31", "title": "Пиарката на правителството припомни на Деница Златева как е идвала при Борисов зад гърба на Корнелия"}
{"url": "https://www.24chasa.bg/novini/article/6523676", "text": "Повечето новородени в Китай вече са втори деца в семействата, след като бе прекратена политиката на едно дете на семейство. Това обявиха официалните медии, цитирани от Франс прес. Между януари и август най-населената страна в света регистрира 11,6 милиона новородени, от които 52 процента са втори деца, съобщи агенция Синхуа, цитирайки представител на Националната комисия на здравеопазването и семейното планиране, предава БТА. За цялата 2016 г. делът на вторите деца е бил само 45 процента от новородените. Заради застаряването на населението Китай през последните години прекрати политиката на едно дете на семейство, която бе въведена в края на 70-те години. От 2013 г. семействата с по едно дете получиха правото на второ дете, а от 1 януари 2016 г. тази възможност бе предоставена на всички семейни двойки.", "date": "2017.10.31", "title": "Скок в ражданията на втори деца в Китай след новата политика"}
{"url": "https://www.24chasa.bg/novini/article/6523717", "text": "Двойно убийство е извършено в плевенското село Горни Дъбник. Жертвите са баща и дъщеря, съобщи  . Една от версиите за смъртта на двамата е, че са убити при обир на семейната им къща. По случая е започнало разследване.                                                                                                                                                                                                                                                                                                                       ", "date": "2017.10.31", "title": "Двойно убийство в Горни Дъбник, жертвите са баща и дъщеря"}
{"url": "https://www.24chasa.bg/novini/article/6523716", "text": "Отстраненият премиер на Каталуния Карлес Пучдемон е поискал да даде пресконференция днес в международен пресцентър в Брюксел, стопанисван от белгийското правителство, но е получил отказ, съобщиха местни медии. Очаква се Пучдемон да намери друга зала, в която да направи изявление. Не е известно какво точно ще съобщи Пучдемон. Според медиите е възможно той да обяви, че внася молба за политическо убежище в Белгия, или че ще оглави \"каталунско правителство в изгнание в Брюксел\", предаде БТА. Белгийският адвокат, нает снощи от Пучдемон, е уточнил, че засега Испания не е издала заповед за задържане и връщане на каталунския политик. Ако Пучдемон подаде молба за политическо убежище, по нея ще се произнесе белгийски съд и макар вероятността молбата да бъде одобрена да е малка, в срока до съдебното решение той не подлежи на екстрадиция, дори ако испанското правосъдие му предяви обвинения.", "date": "2017.10.31", "title": "Белгия отказа достъп до зала за пресконференции на Пучдемон"}
{"url": "https://www.24chasa.bg/novini/article/6523698", "text": "Във връзка с ареста на 19-годишен сириец, заподозрян в подготовката на терористичен атентат в Германия, полицията в северния ханзейски град Хамбург е задействала операция, съобщава националният ежедневник Die Frankfurter Allgemeine Zeitung, цитиран от \"Фокус\". „Точно така, извършват се претърсвания в Хамбург. Оказваме съдействие на Федералната криминална служба“, уточниха местните власти. Към момента обаче не се разкриват подробности за причините, довели до задействане на спецакцията. Операцията по залавянето му бе проведена в Шверин, столица на провинция Мекленбург-Предна Померания, от спецчасти на полицията и Федералната криминална служба. Съгласно разпространената информация, сириецът е подготвял терористично нападение с експлозив. Разследването е показало, че през месец юли тази младият сириец с инициали Я.А. е започнал да се снабдява с материали за направата на взривно устройство, с което да извърши нападение, което да доведе до възможно по-голям брой жертви. Остава неясно дали сириецът е имал набелязана цел за извършването на атаката. Към няма данни за това дали сириецът е заподозрян в членство в терористична организация.", "date": "2017.10.31", "title": "Задействаха полицейска операция в Хамбург, след ареста на 19-годишния сириец"}
{"url": "https://www.24chasa.bg/novini/article/6523755", "text": "100 работници са загинали при срутване на още незавършен тунел в КНДР, в който се предполага, че севернокорейският лидер Ким Чен Ун тества своите атомни оръжия, предават японски медии, цитирани от немското издание \"Билд\". Още 100 души са загинали при изкарването на загиналите заради ново падане на част от тунела, предава японската информационна агенция \"Йонхап\". Все още не е ясно кога точно се е случил инцидентът. Тунелът за тестване на атомните бомби на Ким Чен Ун се намира на 200 километра от границата с Русия и на около сто километра от границата с Китай. Съоръжението често е снимано от сателити.  От информационната агенция на КНДР все още не са излезли със становище по темата. ", "date": "2017.10.31", "title": "200 загинали при сриване на тунел в КНДР, в който Ким Чен Ун тествал атомни оръжия"}
{"url": "https://www.24chasa.bg/novini/article/6523795", "text": "„Всички симптоми навеждат на версията за злоупотреба със стимуланти – щом не са открити следи в кръвта, става дума за нова дрога, т. нар. дизайнерска”, коментира пред   Димитър Карагегов от неправителствената организация Българското либертарианско общество (БЛО) случая с нападателя на медицинската сестра в \"Пирогов\". По думите му в случая става дума за новия стимулант е флака, който БЛО вече е засичала у нас. Според обяснението му флака се взема вместо амфетамини, които се хваща с тест на урина. Новият стимулант обаче не може да бъде хванат, тъй като няма разработени тестове за него, а науката и институциите изоставят зад китайските лаборанти, разработващи дизайнерската дрога.", "date": "2017.10.31", "title": "Версия: Нападателят от \"Пирогов\" употребил нов вид дрога"}
{"url": "https://www.24chasa.bg/novini/article/6523835", "text": "Радомирски полицаи са задържали мъж за сводничество, съобщи ОД на МВР в Перник. Апартаменти в Радомир, обитавани от 29-годишния Б.В., са били претърсени при акция вчера. Иззети са лаптоп, флашки, СИМ-карти, мобилни телефони. Има данни, че мъжът се занимава със сводничество и е склонявал момичета към проституция. От жилището на 24-годишната С.П., с която Б.В. е живеел на семейни начала, органите на реда иззели три пакета с общо тегло около килограм, съдържащи суха зелена листна маса. При направения полеви тест веществото реагирало на марихуана. Мъжът е задържан за 24 часа с полицейска заповед. Познат е на полицията с кражби, грабеж и хулиганска проява.", "date": "2017.10.31", "title": "Задържаха мъж за сводничество в Пернишко"}
{"url": "https://www.24chasa.bg/novini/article/6523825", "text": "Българка получи доживотен затвор за убийството на 63-годишния й съпруг, гръцки моряк, Василис Кокинис. Неговото тяло бе намерено във фризер в апартамент в Калитея през януари 2016 г., съобщават местни електронни издания, цитирани от БТА. Гръцки прокурор е окачествил убийството, извършено от 50-годишната Анелия Александрова, която е от ромски произход и е от Варна, като едно от най-тежките престъпления в Гърция. Според него целта на осъдената е била да задигне състоянието на гръцкия си съпруг.", "date": "2017.10.31", "title": "Доживотен затвор за българката, убила съпруга си грък"}
{"url": "https://www.24chasa.bg/novini/article/6523894", "text": "Министърът на туризма Николина Ангелкова е против цялостното премахване на преместваемите обекти от плажовете. Това каза в Русе Ангелкова, цитирана от БТА. Тя бе помолена да коментира изпратеното вчера отворено писмо от работодателски организации, които се обявяват против пълното премахване на преместваемите обекти от плажовете. Ангелкова обясни, че в законопроекта на министерството няма такива предложения. \"В хода на междуведомственото съгласуване дойде такова предложение, което със сигурност трябва да бъде дискутирано, защото това е една изключителна крайна мярка, която не подкрепям\", каза министърът. По думите й предстои до десетина дни да се организира дискусия, за да може Министерството на туризма да даде платформата, върху която да се обсъдят всички постъпили становища по време на общественото обсъждане. Тя обясни, че предложението в законопроекта е да се уеднакви архитектурната визия на преместваемите обекти, т.е. да се създаде много добър облик, както е в курортите в Испания, Франция, Португалия. \"Смятам, че това е правилният начин, отколкото да има драстично премахване на всички преместваеми обекти\", заяви министърът.", "date": "2017.10.31", "title": "Ангелкова против премахването на преместваемите обекти от плажовете"}
{"url": "https://www.24chasa.bg/novini/article/6523884", "text": "Председателят на Народното събрание Димитър Главчев запозна днес президента на Сърбия Александър Вучич с искането на жителите на Димитровград техният град да си върне старото име Цариброд. Това предадоха от пресцентъра на Народното събрание. Председателят на парламента информира президента, че при разговорите си с представителите на българското национално малцинство са били поставени от тяхна страна няколко въпроса. По отношение на името на Димитровград са отбелязали, че има две решения на общинския съвет в тази посока, но те няма как автоматично да бъдат приведени в действие без законодателна промяна. Президентът Александър Вучич заяви, че няма проблем това да стане факт, ако хората го желаят. Димитър Главчев запозна президента и с желанието на жителите на Босилеград да бъдат създадени условия за привличане и задържане на инвеститори в общината. Наскоро според тях български инвеститор, който е осигурявал 100 работни места с потенциал за 250 такива, е напуснал града. Президентът Вучич се ангажира да продължи търсенето на възможности за привличане на инвестиции в този район на страната. Тема на разговора беше и изграждането на пътна инфраструктура. Александър Вучич посочи, че остават още 12 км. от магистралата София-Димитровград - Ниш от сръбския участък и до май той ще бъде готов. Отбелязано беше, че магистралата ще облекчи развитието на бизнеса и туризма в региона. Обсъдена беше идеята за изграждане на съоръжение, което да осигури достъп на туристи до Нешков връх, където има обща костница на загиналите в Сръбско-българската война сръбски и български воини. По време на срещата бяха дискутирани и възможностите за трансгранично сътрудничество между Северозападния район на България и Югоизточния район на Сърбия, които са сред най-изостаналите в двете държави. Общо беше мнението, че със съвместни усилия това трябва да се промени, като се използват в пълен обем съществуващите финансови възможности и инструменти. Материалната свързаност ще бъде естествено продължение на духовната свързаност между двата народа, бе посочено на разговора. Председателят на Народното събрание потвърди подкрепата на България за европейската перспектива на Сърбия и то не само по време на предстоящото българско председателство на Съвета на ЕС, но и постоянно - до приемането на страната в Съюза, при изпълнение на всички критерии.  ", "date": "2017.10.31", "title": "Главчев се срещна с Вучич в Сърбия, обсъдиха дали Димитровград да върне старото си име"}
{"url": "https://www.24chasa.bg/novini/article/6523912", "text": "До 20 ноември ще бъде възстановено изцяло движението по столичния булевард \"Дондуков\", съобщи кметът на София Йорданка Фандъкова. В момента все още е затворен участъкът между улица \"Г. С. Раковски\" и бул. \"Васил Левски\". След това ще бъде възстановено изцяло и движението на трамваите по булеварда. ", "date": "2017.10.31", "title": "До 20 ноември пускат бул. \"Дондуков\" (Видео)"}
{"url": "https://www.24chasa.bg/novini/article/6523898", "text": "19-годишен от пловдивското село в Крумово е в ареста, след като потроши колата на свой съсед, съобщиха от полицията. Младежът е хвърлил камък по автомобила и му нанесъл удари с твърд предмет. Фолксвагенът е със счупено странично стъкло и повреди по предния капак, калника и една от вратите. Пострадалото возило е било шофирано от комшията на хулигана. Двамата са имали конфликт. Задържаният е с криминални регистрация и стара присъда. Заради извършеното ново престъпление срещу него е образувано досъдебно производство.", "date": "2017.10.31", "title": "Арестуваха 19-годишен, помлял кола на съсед"}
{"url": "https://www.24chasa.bg/novini/article/6523937", "text": "На 1 ноември Градският съвет на Софийската организация на БСП и Обединението на жените социалистки в БСП-София организират шествие с книга в ръка и честване на Деня на народните будители. Това съобщиха от пресцентъра на партията. Шествието с книга в ръка ще започне в 16.30 ч. с поднасяне на цветя на паметника на Иван Вазов (на ъгъла на ул. \"Г. С. Раковски\" и ул. \"Московска\", зад спирката на ТБ №9), ще премине покрай храм-паметника \"Александър Невски\", Народната библиотека \"Св. Св. Кирил и Методий\" до статуите на Евлоги и Христо Георгиеви на централния вход на СУ \"Св. Климент Охридски\" и ще завърши в градината \"Св. Климент Охридски\" (между Народното събрание и Софийския университет). В 17.00 часа, пред паметника на Св. Климент Охридски ще има кратко тържество с участието на културни и просветни дейци. След това, от 18.00 часа, в салона на ул. \"Позитано\" №20 ще бъде показан филма \"Борис I – Слово за буквите\" по сценарий на Анжел Вагенщайн. С участието на Стефан Данаилов в главната роля. Книгите, които ще носят участниците в шествието, ще бъдат дарени на социален дом в София.", "date": "2017.10.31", "title": "БСП-София чества Деня на народните будители"}
{"url": "https://www.24chasa.bg/novini/article/6523933", "text": "Президентът Доналд Тръмп се опита да омаловажи първите обвинения в разследването на връзките на неговата /предизборна/ кампания с руската намеса в /американските/ избори, но тези обвинения са недвусмислен сигнал към Белия дом и към други хора от лагера на Тръмп: Робърт Мълър се е захванал сериозно с работата си, предаде БТА.  Отправяйки към (бившия) мениджър на кампанията на Тръмп и към още един сътрудник обвинения в пране на пари, и осигурявайки си признание за виновност от трети съветник на кампанията, специалният прокурор показа, че ще се рови надълбоко в миналото в търсене на криминална дейност и че ще използва агресивно своите широки пълномощия. Това хвърли в смут някои приближени на Тръмп, разтревожени какво и кой може да се окаже следващата мишена на Мълър, въпреки че Белият дом публично отрече връзка на тези събития с президента и неговата кампания. \"Така те (екипът на Мълър) демонстрират сила пред всеки, когото биха потърсили в хода на това разследване, и му показват, че не се шегуват\", каза бившият федерален прокурор Патрик Котър. \"Така че ако дойдем при вас, ще трябва да говорите пред нас. Манафорт не направи това и вижте какво му се случи.\" Манафорт и Рик Гейтс са обвинени в пране на пари, данъчна измама, заговор за измама срещу САЩ и други нарушения. Вчера те не се признаха за виновни. Обвиненията, в които вменяваните им престъпления са щателно конкретизирани, изглежда са само първият залп от Мълър. Той бе назначен от заместник-министъра на правосъдието Род Розенстайн през май, след като Тръмп уволни директора на ФБР Джеймс Коми, който ръководеше разследване дали кампанията на Тръмп е била в сговор с Русия за влияние върху (президентските) избори в САЩ през 2016 г. Мълър получи мандат да разследва потенциално съглашателство и \"всеки въпрос, който възниква или може да възникне пряко от разследването\". Тръмп отрича всякакво съглашателство с Русия и наричаше разследването ту \"фалшивка\", ту \"лов на вещици\". Русия също отрича да се е намесвала в изборите през 2016 г. С първите обвинения, предявени в понеделник, Мълър показа, че не се бои да използва пълномощията си, и хората от правителството на Тръмп забелязаха това. \"Едно нещо, което ме безпокои в по-широк план, е, че Розенстайн, давайки такъв широк мандат на Мълър, сътвори това чудовище\", каза бивш служител от Белия дом, пожелал анонимност. Бивш съветник на кампанията на Тръмп изрази опасения, че разследването може да засегне и бизнеса на Тръмп. ЧЕРВЕНА ЛИНИЯ В интервю за \"Ню Йорк таймс\" през юли Тръмп посочи, че Мълър би пресякъл \"червена линия\", ако тръгне да разследва бизнеса на семейство Тръмп. Според юридически експерти Мълър няма да бъде разколебан от представата на Тръмп за правилните рамки на разследването. \"Не мисля, че прокурорите се влияят от това за какви червени граници говорят политиците\", каза бившият федерален прокурор Робърт Кейпърс. Професорът по наказателно право Йенс Дейвид Олин от правния факултет на университета \"Корнел\" каза, че Мълър, отправяйки обвинения за финансови престъпления срещу Манафорт и Гейтс, цели да ги накара да сътрудничат и да разкрият други прегрешения. Редица адвокати казаха, че признанието за вина на Джордж Пападопулос, обявено от екипа на Мълър в понеделник, може в крайна сметка да насочи към по-тясна връзка с кампанията и да притисне и други хора да пропеят. Докато обвиненията срещу Манафорт и Гейтс не са свързани с работата им в кампанията, Пападопулос призна, че е излъгал пред ФБР за контактите си с чужди граждани, за които се предполага, че са имали връзка с руското правителство, докато е бил съветник на кампанията. Прокурорите казаха, че са арестували Пападопулос през юли и той им сътрудничил. \"Един Господ знае какво ще говори този човек сега\", каза бивш съветник на кампанията на Тръмп. \"След като сътрудничи, той може да заложи всякакви лъжесвидетелски капани за останалите.\" Според Котър фактът, че Мълър е разкрил признанието за вина на Пападопулос, \"е имало за цел да опровергае всякакви твърдения, че делото срещу Манафорт и Гейтс не е свързано с Русия\". Бившият високопоставен агент на ФБР Франк Монтоя смята, че обвинението срещу Манафорт и признанието за вина от Пападопулос показват, че Мълър няма да се огъне пред натиска на Белия дом и ще продължи твърдата линия към разкриване на всякакви прегрешения. \"Това много прилича на пътна карта - ще ровим за пране на пари, ще ровим за недеклариране на доходи, ще ровим за по-големи криминални заговори. А що се отнася до \"червените линии\"на Тръмп - ние ще ги пресечем. И ще ровим за т.нар. съглашателство, или за координирането с руснаците с цел подкопаване на демокрацията\", добави Монтоя.", "date": "2017.10.31", "title": "Първите обвинения на Мълър по руското разследване - демонстрация на сила"}
{"url": "https://www.24chasa.bg/novini/article/6523961", "text": "Играчите на „Евробет“ със сигурност ще запомнят датата 30 октомври 2017 г. Изминалият понеделник донесе огромна радост на 12 щастливци, които печелят фантастични суми от играта  Първата голяма печалба от   лева реализира късметлия от град Бяла. Той е играл за 3 тегления, а в едно от тях излизат 8 от 8 числа. Апетитната печалба се пада в пункта на ул. „Андрей Премянов“ № 20. Врачанин, играл в пункта на бул. „Демокрация“ № 20, печели  лева с познати 9 от 9 числа, при това със залог от само 20 стотинки. Печелившата серия продължава с   лева, които отиват в село Мирково, а   лева ще харчи играч от Нови Искър. В доходоносната класация попада и град Кърджали с пункта на ул. „Отец Паисий“ 35, където са спечелени   лева. Жител на град Ямбол се сдоби с   лева от  , а други трима участници от град Ловеч, град Велинград и село Ерма река ще харчат по   лева. Със страхотна печалба може да се похвали още един играч от град Дряново, който прибавя към бюджета си   лева. И още, първият работен ден от седмицата ощастливи с по   лева двама късметлии от от град Мадан и село Гложене.", "date": "2017.10.31", "title": "12 големи печалби в играта „Еврошанс“ на „Евробет“ само за един ден"}
{"url": "https://www.24chasa.bg/novini/article/6523945", "text": "Налице е „катастрофална\" разлика между направените от държавите обещания за намаляване на емисиите на парникови газове и предприетите действията, необходими за ограничаване на глобалното затопляне до под два градуса по Целзий, предупреди изпълнителният директор на Програмата на ООН по околната среда Ерик Солхайм във вторник, дни преди началото преговорите в Бон, предава AFP. Дори и да са изпълнени, тези доброволни обещания, вписани в Парижкото споразумение за климата, ще доведат до глобално затопляне, в резултат на което ще се появят смъртоносни горещи вълни, мощни бури и нивата на водите в океаните ще се повиши, се казва в годишния отчет за емисиите, предаде БТА. „Правителствата, частният сектор и гражданското общество трябва да преодолеят тази катастрофална разлика\", призова Ерик Солхайм.", "date": "2017.10.31", "title": "ООН: Между заложените цели и необходими действия в областта на климата зее пропаст"}
{"url": "https://www.24chasa.bg/novini/article/6523956", "text": "Отстраненият премиер на Каталуния Карлос Пучдемон, който от вчера е в Брюксел, не е опитвал да се свърже с Европейската комисия, уточни говорител на институцията.  Не, доколкото ми е известно, отговори говорителят на въпрос дали в последните 24 часа Пучдемон е търсил връзка с ЕК. Позицията ни остава непроменена, заяви говорителят, попитан дали събитията вече не изискват комисията да вземе отношение, предава БТА. Известната позиция на ЕК е, че въпросът с Каталуния е вътрешен за Испания и следва да бъде уреден съобразно нейната конституция. В залата за пресконференции на ЕК днес присъстваха едва десетина журналисти, а повечето от стотиците места останаха празни. Едновременно с обичайната обедна пресконференция на комисията днес бе обявен час за изявление на Пучдемон в частна зала, разположена на няколко стотин метра от централата на ЕК в Брюксел.", "date": "2017.10.31", "title": "ЕК: Пучдемон не се е опитвал да се свърже с нас"}
{"url": "https://www.24chasa.bg/novini/article/6523948", "text": "36-годишен е задържан за двойното убийство в село Горни Дъбник, съобщи на брифинг главният секретар на МВР Младен Маринов. Той е познат на системата, не е осъждан, има 5 регистрации. Полицията работи на територията на три области. Мъжът е заловен преди по-малко от час. По първоначална информация мотивът за убийството е личен и не е заради грабеж.  В понеделник вечерта  . Мъжът е починал веднага, а дъщеря му - в болница.  Във връзка със случая с отвличането на Адриан Златков той поясни: „Разследването тече, екипът докладва всяка седмица. Разследването е под надзора на главния прокурор и прокурори от ВКП“. „Създали сме необходимата организация, да изчакаме спокойно да си свършат работата“, каза още Младен Маринов.", "date": "2017.10.31", "title": "36-годишен е задържан за двойното убийство в Горни Дъбник (Обновена)"}
{"url": "https://www.24chasa.bg/novini/article/6523996", "text": "Възложила съм да се възползваме от възможност в новия Закон за обществените поръчки - да не се допускат до участие в търгове за големите инфраструктурни проекти фирми, чиито договор е бил прекратяван заради некачествена работа, които влизат в списъка в Агенцията за обществените поръчки. Това каза кметът на София Йорданка Фандъкова на проверка на ремонтните дейности по бул. „Тодор Каблешков“, предаде „Фокус“. „Възложила съм да не се допускат фирми, които са в този списък да участват в обществени поръчки“, заяви тя. „Възползваме се от всяка възможност, налагаме най-строгите санкции и залагаме най-строгите условия в договорите“, посочи кметът. „Контролът върху качеството на ремонтните дейности е изключително сериозен. Всички законови механизми са заложени в договорите“, обясни Йорданка Фандъкова и допълни, че само за последните 2-3 години са наложени санкции на стойност над 2 млн. лева. „Мога да гарантирам категорично, че не плащаме за лошо и некачествено свършена дейност“, каза още кметът.", "date": "2017.10.31", "title": "Без големи инфраструктурни проекти за изпълнителите на некачествени ремонти (Видео)"}
{"url": "https://www.24chasa.bg/novini/article/6524015", "text": "\"Хората трябва да свикнат с ограниченията по време на българското председателство на ЕС. Молим ги за разбиране и да спазват указанията. Около НДК ще има зона за сигурност, постоянно полицейско присъствие, физически бариери. Трябва да свикнем и да приемем тези ограничения\", каза министърът на вътрешните работи Валентин Радев по време на редовния месечен отчет пред медиите. Зарад имерките за сигурност в охраната ще се включи и жандармерията. Освен това ще има и интегрирана информационна система за видеонаблюдение с камерите на МВР и на столичната община. 5 ще бъдат големите заседания по време на европредседателството. Тогава от летището до НДК и хотел Маринела, където ще бъдат настанени гостите, ще има специални мерки за сигурност по трасето.", "date": "2017.10.31", "title": "Валентин Радев: Трябва да свикнем с ограниченията по време на европредседателството"}
{"url": "https://www.24chasa.bg/novini/article/6524018", "text": "Най-вероятно умора на водача и загубване на контрол над управлението над автобуса е причина за катастрофата снощи на магистралата \"Тракия\", коментира главният секретар на МВР Младен Маринов, предаде БТА. Фирмите да вземат мерки и да осигурят почивка. Не може да се чака само на щастлива случайност, допълни той. Задължение на всяка фирма е да контролира почивките на шофьорите и в момента това се проверява. Вътрешният министър Валентин Радев отчете 5530 катастрофи от началото на годината, ранените са близо 7000 души. 11413 превозни средства вече са със свалени номера заради нарушения. А от утре МВР започва акция \"Зима\". Четири места в региона на Бургас са най-тежко пострадали от дъжда. Продължава издирването на Стоянка, която е в неизвестност от деня на валежите.", "date": "2017.10.31", "title": "МВР: Най-вероятно умора на водача е причина за катастрофата на АМ \"Тракия\""}
{"url": "https://www.24chasa.bg/novini/article/6524023", "text": "Климатичните промени нанасят сериозни вреди на здравето на милиони хора по света, съобщават Ройтерс и ДПА, позовавайки се на проучване, публикувано в сп. \"Лансет\". Екстремните горещини, природните бедствия, алергиите, замърсяването на въздуха, недохранването са сред основните проявления на глобалното затопляне, обуславящи глобалната здравна криза. Изследването е осъществено от специалисти от 26 институции от цял свят, сред които университети, Световната здравна организация (СЗО) и Световната банка, и е базирано върху 40 показателя за здравето и климата. Изследователите са установили, че производителността на труда на заетите в земеделието в редица страни по света - от Индия до Бразилия, е намаляла с 5,3 процента между 2000 и 2016 г. Причината са непоносимите горещини, \"изсмукващи\" силите на работниците. За посочения период броят на климатичните бедствия се е увеличил с 46 процента, застрашавайки здравето на 125 милиона души, най-вече на възрастните хора. Сред здравните последствия в резултат на топлинни вълни например са инсултите и бъбречната недостатъчност вследствие на обезводняване. На фона на тази \"мрачна картина\" специалистите откриват и \"искрица надежда\" - за посочения период броят на свързаните с бедствия смъртни случаи не се е увеличил. Авторите на проучването отчитат още, че през 2016 г. икономическите загуби, свързани с екстремни климатични проявления, възлизат на 129 милиарда долара, като сумата не включва разходите за влошено здраве. Според изследователите инфекциозните заболявания също се разпространяват. Броят на случаите на треска денга - най-бързо разпространяващата се в света заразна болест, почти са се удвоявали през всяко десетилетие след 1950 г. В наши дни заболяването засяга 100 милиона души годишно. Броят на хората, страдащи от недохранване в 30 страни в Азия и Африка, се е увеличил от 398 милиона през 1990 г. на 422 милиона през 2016 г. Очаква се климатичните промени да се отразят неблагоприятно и върху земеделската продукция. Специалистите изчисляват, че повишаване на температурите с 1 градус Целзий е свързано с 6-процентен глобален спад в добива на пшеница и 10-процентен спад в този на ориз. В доклада се посочва също, че минимум 800 000 смъртни случая годишно сред милионите, причинени от замърсяването на въздуха, са свързани с изгарянето на въглища.", "date": "2017.10.31", "title": "Климатичните промени вредят на здравето на милиони хора по света"}
{"url": "https://www.24chasa.bg/novini/article/6524002", "text": "Акад.Антон Дончев бе удостоен с почетната титла Doctor honoris causa на Великотърновския университет \"Св.св.Кирил и Методий\" на тържествено събрание за Деня на будителите. Най-високото почетно звание на Великотърновския университет бе връчено от ректора проф.Христо Бонджолов за приноса му в развитието на българската литература и на българското кино, както и за всестранното му присъствие като човек на духа в българското общество. \"Народните будители винаги са ни трябвали, но времето, в което живеем, ни кара да се приближим по-близо към тях - до делата им, до добродетелите им\", каза в словото си акад.Антон Дончев. Авторът на \"Време разделно\" допълни, че днес съзнанието на всеки от нас се е превърнало в кръстопът на двата пътя - на доброто и на злото, на светлината и на мрака, на духовното и материалното. \"Ще изберем пътя си като вървим по стъпките на нашите народни будители. Има Харта на правата на европееца, в раздел първи, пред другите права и свободи, е правото на достойнство. Повече от век преди решението на европейците, обявили тази харта, нашите народни будители са приели и провъзгласили правото на достойнство за главна цел на човешкия живот. И те са подписали с кръвта си нашето, българското решение, за нашия, българския път на доброто, на светлината на духа. Там са подписите на Левски и Ботев и на още десетки хиляди българи,някои с нечетливи подписи и други - оставили само отпечатък на палец.Те са знаели, че достойнството е гръбнак на човека и народа, че то държи главата изправена и челото високо. Да ги следваме!\", призова акад.Дончев. Той прие инсигниите на почетен доктор и целуна иконата на светите Кирил и Методий, която проф.Бонджолов му подари. \"Времената си приличат, на нас се пада тежката задача да успеем днес, да се обединим, не само с думи, да се опитаме да съберем парчетата от българщината, не само в страната, но и извън нея. Българите, които живеят навсякъде по света, да ги обединим около една идея за просперитет на Отечеството\", подчерта в словото си проф.Христо Бонджолов. На тържественото събрание новият почетен доктор на Великотърновския университет връчи грамотите Maxima cum laude на повишените в научна степен и академична длъжност преподаватели от висшето училище.     ", "date": "2017.10.31", "title": "Акад. Антон Дончев: Да следваме будителите"}
{"url": "https://www.24chasa.bg/novini/article/6524030", "text": "През предстоящия зимен сезон се очаква между пет и десет процента ръст на туристите спрямо миналата зима. Това коментира в Русе министърът на туризма Николина Ангелкова, като уточни, че това са първоначални прогнози. Тя припомни, че миналият зимен сезон е бил изключително успешен. Тогава е регистриран ръст от 19,6 процента - над 1 400 000 чуждестранни туристи са посетили нашата страна, предава БТА.  Ангелкова посочи, че между пет и десет процента е ръстът на туристите през това лято. Тя добави, че през активните месеци - юни, юли, август и септември, над 5 300 000 чужденци са посетили нашата страна. Печалбата е повече от 3,7 млрд. лева, като почти една четвърт от общата сума са приходите само от курорта \"Слънчев бряг\". Ангелкова е в крайдунавския град, за да подпише рамков договор за сътрудничество между Министерството на туризма и Русенския университет. Това ще помогне да се популяризира съвместно развитието на сектора чрез модерните технологии. Министърът каза още, че Русенският университет ще участва на щанда на България на Международното туристическо изложението в Лондон WTM - едно от най-големите в света. Преподаватели и студенти от висшето училище, работили по проекта за интерактивна визуализация на древноримското културно наследство в трансграничния регион между България и Румъния, ще представят сувенири, изработени на 3D-принтер. По думите на Ангелкова иновациите и дигитализацията в туризма дават много големи конкурентни предимства на всяка страна, която е започнала навреме да ги използва и въвежда както в своята реклама, така и в туристическите си продукти. В Русенския университет Николина Ангелкова ще присъства на кръгла маса на тема \"Ролята на Русенския университет за развитие на иновациите в туризма\", ще бъде представена и платформата \"I love Bulgaria\" пред възпитаници на висшето училище и ученици от Професионалната гимназия по туризъм в града.", "date": "2017.10.31", "title": "Ангелкова: Очакваме до 10% повече туристи през зимата спрямо миналата година"}
{"url": "https://www.24chasa.bg/novini/article/6524045", "text": "1,29 млрд. лв. ще е бюджетът на МВР за 2018 г., а 57% от тези пари са предивдени за борба с престъпността, съобщи министърът на вътрешните работи Валентин Радев във вторник. 17% от бюджета е за противопожарна безопасност, 14% за защина на границите и 12% за развитие на инфирмационните системи и капиталови разходи. вече стана ясно, че са отделени 55 млн. лв. за допълнително възнаграждение на полицаите. \"Трябва да има справедливост и баланс при финансирането на целия сектор Сигурност, каза Радев. Той отчете и работата на МВР покрай наводненията в област Бургас. Събощи, че днес е починал мъж, който е бил в тежко състояние. Съпругата му още се издирва от екипи на МВР и доброволци. Частичнот обедствено положение вече е отменено. От Института по психология на МВР оказват помощ на пострадалите. \"Реагирахме много бързо. Веднага беше изпратена полиция, жандармерия. Екипите евакуираха население от наводнените села и не допуснахме по-голяма трагедия\", заяви Радев. Пробойните по оградата на границата, които са се появили след проливните дъждове се ремонтират, а на всяко място, където има дупка се поставя пост и никой не може да преминава оттам, каза още вътрешният министър.", "date": "2017.10.31", "title": "57% от бюджета на МВР за 2018 г. е за борба с престъпността"}
{"url": "https://www.24chasa.bg/novini/article/6524046", "text": "Политиката на правителството на България е насочена към ускорено увеличаване на доходите чрез постигане на по-висока заетост и производителност на труда. Това каза министърът на труда и социалната политика Бисер Петков на среща с членове на комисията по заетост и социални въпроси на Европейския парламент, съобщиха от пресцентъра на социалното министерство. През първото полугодие на 2017 г. средната заплата в България се е увеличила с 10 на сто в сравнение със същия период на миналата година. За 2018 г. се предвижда близо 11 на сто ръст на минималната заплата - от 460 на 510 лв., е посочил министър Петков. Той е добавил, че всички мерки и действия на правителството са в подкрепа на усилията младите хора да остават и реализират в у нас. По думите на министър Петков има тенденция на увеличаване на българите, които се връщат от чужбина. Затова допринася и инвестиционният интерес от чуждестранни работодатели, който държавата ще продължи да насърчава, е добавил министърът. В срещата са участвали заместник-министрите Зорница Русинова, Росица Димитрова, Султанка Петрова и Лазар Лазаров. По време на разговора са били представени приоритетите на Българското председателство на Съвета на ЕС в областта на заетостта и социалните въпроси. Обсъдени са и политиките на българското правителство за повишаване на заетостта сред младежите и хората над 55 години, както и мерките за насърчаване на социалното включване и интеграция на хората с увреждания. Заместник-министър Русинова е представила приоритетите на българското председателство в областта на заетостта и социалната политика. Основните теми, които страната ни ще постави в центъра на европейските дебати през първата половина на 2018 г. са бъдещето на труда, политиките за ранно детско развитие и интеграция на хората с увреждания, както и възможностите за подкрепа от Европейския социален фонд след края на настоящия програмен период 2014-2020 г. Заместник-министър Лазаров е представил мерките за повишаване на заетостта и намаляване на безработицата сред младежите и хората над 55 години, които имат проблеми да се реализират на пазара на труда. Той е посочил, че безработицата в България е 6,4 на сто, докато средното й равнище в ЕС е 7,9 на сто. Заместник-министър Петрова е коментирала, че развитието на социалната икономика и социалното предприемачество са сред приоритетите на българското правителство. Тя е добавила, че Министерството на труда и социалната политика ще организира конференция на високо ниво по тези теми в рамките на Българското председателство на Съвета на ЕС.", "date": "2017.10.31", "title": "Бисер Петков: Правителствената политика е насочена към увеличаване на доходите"}
{"url": "https://www.24chasa.bg/novini/article/6524060", "text": "Сръбският вицепремиер и външен министър Ивица Дачич заяви, че Суринам е оттеглила решението си за признаване на независимостта на Косово, съобщи МИА. Той посочи, че е получил информация за това от министерството на външните работи на Суринам. Нотата за оттегляне на решението и признаването на независимостта на Косово е пристигнала на 30 октомври, предаде БТА.  Това решение показва, че трябва да сме търпеливи, да се разговаря с всички, ако искаме Косово да бъде наш национален интерес, посочи Дачич. По думите на вицепремиера до август 2012 г. над 80 държави са признали Косово, а през неговия мандат - само пет страни. Това показва, че не всичко е свършило, както се говори. Не съм сигурен, че тази новина ще бъде съобщена в Прищина. Това е много важно събитие, което заслужава особено внимание, каза Дачич. Той добави, че това решение не е прецедент и това се е случвало и преди, но не често. В случая с Косово така бе със Сао Томе и Принсипи след смяната на властта. Съжалявам, че Косово бе признато от много държави, които ни бяха приятели по време на Йосип Броз Тито, но ние повече се занимавахме с неприятелите, каза Дачич.", "date": "2017.10.31", "title": "Ивица Дачич: Суринам оттегли признаването на независимостта на Косово"}
{"url": "https://www.24chasa.bg/novini/article/6524098", "text": "Президентът на САЩ Доналд Тръмп ще пренесе от петък агресивната си реторика в чужбина на първата обиколка като държавен глава в Азия, където надвисналата заплаха от ядрената програма на Северна Корея най-вероятно ще е водещата тема в дневния му ред, предаде БТА. Обиколката, която продължава до 14 ноември, е най-дългото посещение на Тръмп в чужбина и ще го срещне с ключови съюзници, които САЩ се стремят да успокоят заради ядрените и ракетните изпитания на Северна Корея. Сред посетените от него страни ще е и Китай, където той ще иска от президента Си Цзинпин да направи повече в оказването на натиск на Пхенян да изпълнява международните си задължения. Тръмп ще участва и в регионални срещи на върха във Виетнам и Филипините и това ще хвърли светлина върху ролята на САЩ в региона при управлението на лидер, който се зарече да постави \"Америка на първо място\" и се оттегли от важно регионално търговско споразумение малко след като встъпи в длъжност през януари. \"Обиколката на президента ще подчертае ангажираността му с дългогодишни съюзи и партньорства на САЩ и ще потвърди водачеството на САЩ в насърчаването на свободен и отворен Индийско-Тихоокеански регион\", каза високопоставен представител на Белия дом. 12-дневната обиколка включва американския тихоокеански щат Хавай, Япония, Южна Корея, Китай, Виетнам и Филипините. Северна Корея ще е основна тема. Тръмп работи по осигуряване на подкрепа от регионални партньори, по-специално Китай, за оказване натиск на Пхенян. През септември Тръмп предупреди в ООН, че ако бъдат принудени да защитават себе си или свои съюзници, САЩ \"няма да имат друг избор освен напълно да унищожат Северна Корея\". \"Човекът-ракета е на самоубийствена мисия за себе си и за своя режим\", заяви Тръмп, използвайки измислен от него прякор за лидера Ким Чен-ун. Тръмп може да продължи войнствената реторика при посещенията в на съюзниците на САЩ - Япония и Южна Корея, но е малко вероятно да отиде в демилитаризираната зона между Северна и Южна Корея, тъй като това би могло допълнително да засили напрежението. Вместо това Тръмп планира да посети американската военна база Кемп Хъмфрис. Предишни президенти са посещавали буферната зона между Северна и Южна Корея като израз на подкрепа за съюза на САЩ с Южна Корея и за изпращане на послание на Пхенян за провокационното му поведение. Белият дом обаче отбеляза, че не всички лидери са правили това и че южнокорейският президент Мун Дже-ин е предложил вместо това визита на Кемп Хъмфрис - базата, която САЩ дават като пример за споделяне на военния товар. Тръмп пристига в Япония на 5 ноември и ще се срещне с премиера Шиндзо Абе, ще посети американски войски и роднини на отвлечени от Северна Корея японски граждани. Възможно е да отдели време и да поиграе голф с Абе, чийто кабинет съобщи, че той е отправил подобна покана към Тръмп. На 7 и 8 ноември в Южна Корея Тръмп ще се срещне с президента Мун, ще посети американски войски и ще изнесе реч в парламента. Тръмп ще пристигне в Пекин на 8 ноември за срещи с президента Си за Северна Корея и търговски въпроси на това, което китайското правителство нарича \"държавно посещение-плюс\" в знак на благодарност за приема, който оказа Тръмп на Си в курорта си Мар-а-Лаго през април. Тръмп редува хваленето на Китай за Северна Корея и изразите на разочарование, че китайците не правят повече по въпроса, като същевременно критикува Пекин за нечестни търговски практики заради дъмпинга на стоманата и други стоки на пазара в САЩ. Тръмп ще кацне в Пекин броени дни след очакваното начало на втория мандат на Си след конгреса на Китайската комунистическа партия. Търговията също ще е основна тема в разговорите на Тръмп на регионални срещи на върха на Азиатско-Тихоокеанското икономическо сътрудничество във Виетнам на 10 ноември и на Асоциацията на държавите от Югоизточна Азия (АСЕАН) във Филипините на 13 ноември. Наблюдателите ще следят зорко действията на Тръмп на срещите на върха. Те бяха ключови годишни спирки за предшественика му Барак Обама, който подчерта значението на Азия за САЩ. Междувременно Тръмп кара съюзниците да се чудят какви са отношенията им със САЩ, след като анулира участието на САЩ в Транс-Тихоокеанското партньорство и призова да се предоговори американско-южнокорейско търговско споразумение. Той твърди, че е в чудесни отношения с международните лидери, но за предишните му посещения в чужбина бяха дадени смесени отзиви и е възможно някой дипломатически гаф или необмислен туит да станат основни теми на обсъждане. Потенциално затруднение ще бъде срещата на Тръмп с филипинския президент Родриго Дутерте на срещата на върха на АСЕАН въпреки отдавнашните безпокойства на САЩ за спазването на човешките права във Филипините и убийствата без съд и присъда в борбата с наркотрафика. Среща между Обама и Дутерте бе анулирана миналата година, след като Дутерте нарече президента на САЩ \"кучи син\". Възникнаха и въпроси за решението на Тръмп да не присъства на цялата среща на върха на Източна Азия след форума на АСЕАН, но Белият дом омаловажи тези безпокойства, като заяви, той ще бъде на церемонията по откриването.", "date": "2017.10.31", "title": "\"Човекът ракета\" и търговията - приоритети за Тръмп в 12-дневната му обиколка из Азия"}
{"url": "https://www.24chasa.bg/novini/article/6524232", "text": "Отстраненият премиер на Каталуния Карлес Пучдемон, който от вчера е в Брюксел, заяви днес, че ще се върне в Испания, ако получи гаранции за справедлив процес, предаде БТА. Колко дълго ще остана в Белгия зависи от обстоятелствата. Ако има гаранции за справедливо отношение, за неутралност на испанската държава, ако имам гаранции за безпристрастен процес, ще се върна незабавно, посочи той на пресконференция в отговор на въпрос. Пучдемон отбеляза, че е предприел пътуване до Брюксел, като столица на Европа и целта на пътуването му не е била Белгия. Пучдемон опроверга слуховете, че ще поиска от Белгия политическо убежище. Като гражданин на ЕС имам правото на свободно пътуване. Не съм търсил белгийски партии, този въпрос не касае Белгия. Дойдох тук, за да може гласът ни да бъде чут по-ясно, посочи той. По неговите думи изявлението му в Брюксел цели да открои \"тежките недостатъци на демокрацията в Испания\". Испанското правосъдие преследва идеите, а не престъпленията, коментира той. Пучдемон заяви, че е законен премиер на Каталуния и оглавяваното от него правителство все още представлява официалната власт в испанската провинция. По неговите думи това правителство ще продължи да работи. Според него испанската прокуратура търси отмъщение, а не правосъдие. Докато тази заплаха съществува, няма да има условия за обективен процес, коментира Пучдемон. По неговите думи търсените политически гаранции може да бъдат получени чрез ЕС. Моля Европа да реагира, призова той. Няма да се крием от правосъдието, няма да избягаме от отговорността си, добави Пучдемон. Той съобщи, че е научил за подготвяни насилствени действия срещу него, както и че в последните дни охраната му е била намалена по решение на испанската полиция. Ако ни осъдят на 30 години затвор, би било огромна грешка, която ще бъде платена скъпо от всички в Европа. Искам ясен ангажимент, че испанското правителство ще признае резултатите от насрочените за декември избори, аз ще ги призная, допълни каталунският политик.", "date": "2017.10.31", "title": "Пучдемон: Ще се върна в Испания, ако получа гаранции за справедлив процес"}
{"url": "https://www.24chasa.bg/novini/article/6524236", "text": "От Сдружението на автобусните превозвачи отхвърлиха версията шофьорът на катастрофиралия в понеделник вечер автобус на магистрала \"Тракия\" да е бил преуморен, съобщи  . Разстоянието София – Бургас не налага курсът да се прави от двама шофьори. Това е най-лекият маршрут на автобусните компании, които пътуват София – Бургас и обратно, тъй като целият път е магистрала. Не мисля, че е заспал. Едва ли е преумора. Шофьорите могат да го направят този курс поединично, тоест – един шофьор отива и се връща автобусът. На другия ден шофьорът почива, каза Галя Топалова, председател на сдружението.  Топалова каза още, че почти всяка седмица инспекторите на Автомобилната администрация проверяват автобусните компании и следят за работното време на шофьорите.", "date": "2017.10.31", "title": "Сдружението на автобусните превозвачи отхвърли версията за умора на шофьора от \"Тракия\""}
{"url": "https://www.24chasa.bg/novini/article/6524241", "text": "Министърът на транспорта, информационните технологии и съобщенията Ивайло Московски и министърът за Българското председателство на Съвета на ЕС 2018 Лиляна Павлова ще валидират пощенска марка, посветена на предстоящото европредседателство, съобщиха от пресцентъра на Министерството на транспорта. Церемонията ще се състои на 1 ноември, сряда, от 10.00 ч., в Музея на съобщенията /ул. Гурко 6/. Тиражът на пощенската марка е 62 000, а на плика - 987 броя. Изданието ще се състои от пощенска марка, илюстрован плик и специален печат. Проектите на художника Тодор Ангелиев са одобрени от Експертния съвет по маркоиздаване към транспортния министър.", "date": "2017.10.31", "title": "Павлова и Московски валидират пощенска марка за Българското европредседателство"}
{"url": "https://www.24chasa.bg/novini/article/6524259", "text": "Служители на ГДБОП неутрализираха престъпна група, занимавала се с изготвяне на неистински документи за самоличност, съобщиха от пресцентъра на МВР. Специализираната полицейска операция е проведена на територията на Пловдивска област, Стара Загора, Русе и Ямбол. Действията на служителите от ГДБОП са била насочена към неутрализиране на организирана престъпна група, ангажирана с извършването на престъпления с изготвяне и разпространение на неистински документи за самоличност. В рамките на операцията са задържани 10 участници в престъпната схема, 8 от които криминално проявени. Разкрити са общо две работилници за изработка на неистински официални български, френски, украински, немски, австрийски, италиански, испански и други документи. От тях са иззети голямо количество както готови, така и недовършени неистински документи, компютри, принтери, ламинатори, лазерен принтер за гравиране, печатни плаки, мастила и множество материали за изработката на фалшификатите. Шест от лицата са задържани на територията на Пловдив, където полицаите са извършили претърсванията на шест адреса и шест моторни превозни средства. В рамките на процесуално-следствените действия са разкрити двете работилници за изработка на неистински официални български и чужди документи. Една от тях се намирала в апартамент в жилищна сграда, откъдето са иззети множество готови и недовършени чужди документи, компютри, принтери, ламинатори, печатни плаки, машина за топъл печат, мастила и множество материали, съотносими към престъпната дейност. Другата работилница била обособена в офис на фирма, където са намерени лазерен принтер за гравиране, компютърна конфигурация, флаш памет с предпечат на български и чужди документи и изображение на 50 евро. В два от автомобилите полицаите намерили неистински български паспорти, лични карти и свидетелство за управление на МПС. На един от адресите в Пловдив е открито и голямо количество наркотично вещество, което при направения полеви тест е реагирало на канабис. Друг съучастник в групата е задържан на територията на гр. Стамболийски. При процесуално-следствени действия на адрес в града са открити и иззети неистински документи. Фалшиви документи, снимки паспортен формат с данни на лица и компютърна конфигурация, открили служителите на ГДБОП и при претърсване на апартамент в Русе Там също е задържан член на престъпната група. Негов „колега“ е установен и задържан и на територията на Стара Загора, където полицаите са претърсили адрес и лек автомобил. От дома те иззели неистински документи, снимки паспортен формат с данни на лица. Техен съучастник е арестуван в Ямбол, след извършени процесуално-следствени действия. По случая е образувано досъдебно производство под наблюдението на Специализирана прокуратура. На трима от задържаните са повдигнати обвинения по чл.321, ал.3, предложение 2, т.2, вр. ал.2 от НК и са им наложени мерки за неотклонение „парична гаранция“.", "date": "2017.10.31", "title": "ГДБОП неутрализира престъпна група, изготвяла фалшиви документи"}
{"url": "https://www.24chasa.bg/novini/article/6524271", "text": "В търговски център в Загреб тази нощ се стигна до масово сбиване, участниците в което са приети в Клиничния център в хърватската столица, съобщи хърватският информационен сайт Индекс. На полицията бе съобщено около три часа тази нощ за масовото сбиване. Води се разследване, предаде БТА. Читателка на сайта 24вести, която заснела ставащото в търговския център, съобщи, че \"всичко е оградено и е пълно с полиция\". Ескалаторите са окървавени, съобщи тя.", "date": "2017.10.31", "title": "Меле в търговски център в Загреб, ескалаторите в кръв"}
{"url": "https://www.24chasa.bg/novini/article/6524276", "text": ". На този етап няма вероятност БСП да смени темата на вота на недоверие към кабинет. Това каза заместник-председателят на БСП Деница Златева по време на пресконференция след заседание на Изпълнителното бюро на партията, предаде репортер на Агенция „Фокус“. В отговор на въпрос дали след приетата оставка на здравния министър може да промени темата на вота на недоверие на БСП към кабинета, Златева каза, че предстои да стартират разговори с останалите политически сили по тази тема. „На този етап няма вероятност да сменим темата за вота. Оставаме твърдо убедени, че корупцията е подходяща тема за вот на недоверие. В момента, в който проведем тези разговори и бъдем готови с мотивите към вота, ще бъдете своевременно уведомени. Не се ограничаваме във времето“, заяви Златева. По отношение на интервю на лидера на партията Корнелия Нинова от 4 май 2016 г., в което казва, че би могла да работи с ГЕРБ, ако БСП е първа политическа сила, Деница Златева обясни, че то е факт и обърна внимание, че интервюто е било често тиражирано през последните дни от пиарите на управляващата партия. „Имаше проведени парламентарни избори. БСП спечели почти 1 млн. гласа. Отредиха ни мястото на силна опозиция и явно това изключително много изнервя управляващите“, поясни Златева. Според нея актуалният сезон на фалшивите новини е основна мантра за ПП ГЕРБ. „Поредното гръмко заглавие от преди час: „ГЕРБ вкара Кирил Добрев във фалшивите новини. Позицията е желязна, невъзможно и неприемливо е да управляваме с БСП“. Аз обаче бих искала да попитам колегите от ГЕРБ фалшива новина ли е фактът, че лично премиерът Бойко Борисов се обади на Корнелия Нинова, за да ме покани да остана на поста в правителството му? Фалшива новина ли е фактът, че имахме и личен разговор с него по този въпрос и след обсъждане на заседание на Изпълнителното бюро препотвърдихме решението си, взето и на заседание на Националния съвет, че няма да влизаме в никакви коалиции и няма да участваме под никаква форма в управлението на страната и оставаме опозиция? Фалшива новина ли е фактът, че служебният премиер проф. Огнян Герджиков, по молба на Бойко Борисов проведе среща с Корнелия Нинова по същия въпрос? Третият въпрос е - фалшива новина ли е фактът, че ГЕРБ предложиха на Корнелия Нинова да оглави Народното събрание под претекст, че по този начин ще се формира дневният ред на парламента?“, попита Златева. Тя подчерта, че не е вярна тезата, че БСП е партията, която произвежда фалшиви новини. Колегата й Атанас Зафиров също коментира интервюто на Корнелия Нинова и посочи ,че едно изречение е извадено от контекста. „В интервюто се говори за нещо друго, че БСП много правилно по никакъв начин не е влязла в коалиция с ГЕРБ. Това е квинтесенцията на интервюто. Практиката да се вадят изречения от контекст и от това да се прави политика е много грешна и неправилна“. Зафиров заяви, че предложението Деница Златева да бъде вицепремиер в кабинета \"Борисов 3\" е било на практика предложение за коалиция от страна на ГЕРБ.  ", "date": "2017.10.31", "title": "Засега БСП няма да сменя темата на вота на недоверие - корупция, не здраве"}
{"url": "https://www.24chasa.bg/novini/article/6524303", "text": "Близо 2000 различни по вид текстилни изделия и повече от 100 парфюма, носещи логото на известни търговски марки, са задържали русенските митничари при проверка на украински микробус на ГКПП \"Дунав мост\". Това съобщиха днес от митницата. Микробусът, пътуващ от Турция за Украйна, бил спрян за проверка преди дни. При огледа в товарното помещение и в естествени кухини на тавана са намерени текстилни изделия - дънки, поли, рокли, пуловери, парфюми. Открити са и фактури, че стоката е купена от Турция, и е внесена контрабандно на територията на страната. Двамата шофьори са били задържани. Работата по случая продължава.", "date": "2017.10.31", "title": "Задържаха голямо количество дрехи и парфюми на \"Дунав мост\""}
{"url": "https://www.24chasa.bg/novini/article/6524293", "text": "Катастрофиралият автобус на фирма \"Юнион Ивкони\" е бил със стара тахографска шайба. Това означава, че липсва лист, който е трябвало да постави шофьорът, изпълнявал курса. В тахошайбата е имало поставен друг лист от съвсем друго лица. По този начин въобще не може да се направи проверка за маршрута на този автобус, за това спазени ли са задължителните почивки\", разкри пред 24 часа районният прокурор на Ямбол Мина Грънчарова. Тя каза още, че това е много сериозно нарушение, поради което прокуратурата се е самосезирала. Разпоредено е на ДАИ Ямбол да извърши проверка на всички транспортни фирми на територията на областта. 17 от 31-те пътници в катастрофиралия автобус на \"Юнион Ивкони\" пострадаха през нощта на 30 октомври, след като рейсът излязъл от пътя и се преобърнал. Инцидентът е станал на АМ \"Тракия\", в района на Стралджа.", "date": "2017.10.31", "title": "Прокуратурата разкри: Липсват данни за маршрута на обърнатия автобус"}
{"url": "https://www.24chasa.bg/novini/article/6523150", "text": "Сухите зърнени закуски все повече навлизат в менюто на децата и възрастните, които сутрин бързат за училище, за работа или по задачи. Телевизията ни залива с реклами, които уверяват, че подобно хапване е полезно, вкусно и най-важното - лесно и бързо за приготвяне. И ако последното не подлежи на съмнение, то за полезните качества много от нас се замислят. Наистина ли можем да даваме на децата си зърнени закуски? Какво трябва да разбираме под сухи зърнени закуски?", "date": "2017.10.31", "title": "Полезни ли са зърнените закуски?"}
{"url": "https://www.24chasa.bg/novini/article/6524326", "text": "Апелативният съд в Скопие отхвърли искането на адвокатите на лидера на ВМРО-ДПМНЕ Никола Груевски да му бъде върнат паспортът, предаде агенция МИА, цитирана от БТА. Председателката на съда Лиляна Шопова потвърди, че молбата е отхвърлена. Адвокатите на Груевски поискаха да му бъде върнат паспортът, тъй като му трябвал за да пътува в чужбина, в Унгария, по покана на премиера Виктор Орбан. Прокурорите от Специалната прокуратура пък поискаха паспортът да не му се връща, тъй като според тях отсъствието му би довело до отлагане на водените срещу него процеси. Груевски е обвинен по няколко случая, водени от Специалната прокуратура.", "date": "2017.10.31", "title": "Съд в Скопие отхвърли искането на Груевски да му бъде върнат паспортът"}
{"url": "https://www.24chasa.bg/novini/article/6524339", "text": "Близкоизточната радикална групировка „Ислямска държава“ пое отговорност за  , предава Ройтерс, цитирана от Фокус. Съответното съобщение бе разпространено от свързаната с джихадистите информационна агенция Amaq. Атаката е била „(самоубийствена) мисия в дипломатическия квартал в град Кабул\", се казва в разпространеното съобщение. От него става ясно още, че нападателят е носил жилетка с експлозиви.", "date": "2017.10.31", "title": "\"Ислямска държава\" пое отговорност за атентата в Кабул"}
{"url": "https://www.24chasa.bg/novini/article/6524355", "text": "В ранните часове на вторник, 31 октомври, полицията в Шверин, столица на провинция Мекленбург - Предна Померания, арестува 19-годишен гражданин на Сирия, заподозрян в планирането на „сериозно подривно насилие“ с ислямистки фон. Благодарение на действията на спецчастите на полицията и Федералната криминална служба в Германия е предотвратено извършването на „голяма терористична атака“. Това увери министърът на вътрешните работи на ФРГ Томас де Мезиер, предава телевизионният канал N-tv. „От това, което знаем, арестът е извършен в точното време: достатъчно късно, за да бъде подсигурено събирането на доказателства, и в същото време достатъчно рано, за да се намали рискът от заплахата\", подчерта германският министър, допълвайки, че всички участвали в акцията са свършили „отлична работа\", предаде \"Фокус\". Опасността от извършването на терористичен атентат в Германия остава висока. С оглед на продължаващата заплаха за Европа от ислямисткия тероризъм, службите за сигурност работят съвместно с регионални и национални служби, и са в тесни връзки с чуждестранните спецслужби, увери германският християндемократ. Съгласно разпространената по-рано информация, сириецът е подготвял терористично нападение с експлозив. Разследването е показало, че през месец юли тази младият сириец с инициали Я.А. е започнал да се снабдява с материали за направата на взривно устройство, с което да извърши нападение, което да доведе до възможно по-голям брой жертви. Остава неясно дали сириецът е имал набелязана цел за извършването на атаката. Към момента властите все още не представят данни за това дали сириецът е заподозрян в членство в терористична организация.", "date": "2017.10.31", "title": "Германия: Предотвратена е голяма терористична атака у нас"}
{"url": "https://www.24chasa.bg/novini/article/6524532", "text": "Министерството на земеделието, храните и горите ще потърси възможности за отпускане на държавна помощ \"де минимис\" за пчеларите, след като направи анализ. Това е станало ясно на среща между зам.-министрите Цветан Димитров и Лозана Василева и представители на браншови организации на производители на мед и пчелни продукти, съобщиха от пресцентъра на министерството, цитирани от БТА. На срещата пчеларите са се оплакали от намалени добиви и са поискали срокът за преход към биологично пчеларство да бъде удължен от 1 на 3 години. Било е обсъдено и предложението за въвеждане на надписи \"имитиращ продукт\" на бурканчета, в които няма истински мед. Набелязани са и мерки, свързани с опазване на здравето на пчелите и превенция от неблагоприятни явления и третиране на земеделските площи с препарати. Двете страни са се разбрали до средата на другата седмица да се проведе нова среща.", "date": "2017.10.31", "title": "Търсят начини за отпускане на държавна помощ \"де минимис\" за пчеларите"}
{"url": "https://www.24chasa.bg/novini/article/6524612", "text": "Категорично твърдим, че компромис със сигурността на пътниците не сме и няма да направим. Това се посочва в отворено писмо от „Юнион Ивкони\", чийто автобус катастрофира снощи:", "date": "2017.10.31", "title": "\"Юнион Ивкони\": Не правим компромиси със сигурността на пътниците"}
{"url": "https://www.24chasa.bg/novini/article/6524610", "text": "Агенцията по заетостта ще осигури средства за наемането на работа на 30 безработни, които ще се включат в аварийни групи в помощ на пострадалите от наводненията в Бургаска област, съобщиха от пресцентъра на агенцията. Лицата трябва да започнат работа от 1 ноември и в рамките на три месеца да извършват дейности по отстраняване на щетите от проливните дъждове в района. Безработните ще бъдат наети към общинските администрации в община Бургас и община Камено и под ръководството на кметовете на засегнатите населени места ще се включат в дейности по отводняване и разчистване на наноси от канали, сгради, шахти, улици и пешеходни зони. Работещите в аварийни дейности ще се включат и в осъществяването на превантивни действия по предотвратяване на евентуални бъдещи аварии и природни бедствия в есенно-зимния сезон. Бюрата по труда са в непрекъснат контакт с кметовете и областния управител и имат готовност за оказване на пълно съдействие за нормализиране на обстановката в пострадалите райони, съобщават още от Агенцията по заетостта.", "date": "2017.10.31", "title": "Безработни помагат на пострадалите от потопа в Бургаско"}
{"url": "https://www.24chasa.bg/novini/article/6524616", "text": "Силно подводно земетресение беше регистрирано днес в индонезийската провинция Малуку. Трусът предизвика паника сред жителите, нанесе леки щети, но не причини цунами, предаде Асошиейтед прес, цитирана от БТА. Геофизичният институт на САЩ съобщи, че трусът с магнитуд 6,3 е бил с епицентър на около 32 километра югозападно от град Хила и на дълбочина от около 32 километра. Според Индонезийската служба по метеорология, климатология и геофизика това е бил третият от пет труса, регистрирани в района за по-малко от 30 минути, най-слабият от които е бил с магнитуд 5,2. Земетресението е причинило леки щети на летище \"Патимура\" в град Амбон. Националната служба за справяне с бедствията заяви, че има информации за пострадали сгради, включително търговски център в града. Не се съобщава за жертви.", "date": "2017.10.31", "title": "6,3 по Рихтер разлюля Индонезия, има щети"}
{"url": "https://www.24chasa.bg/novini/article/6524620", "text": "Министърът на правосъдието Цецка Цачева е информирала представителите на Синдиката на служителите в затворите в България /ССЗБ/ и Синдикат \"Охрана\", че в проектобюджета за 2018 г. са осигурени средства за персонал, които позволяват увеличаване на основните възнаграждения в двете главни дирекции - Главна дирекция \"Изпълнение на наказанията\" и Главна дирекция \"Охрана\". Това е станало днес, на работна среща, съобщиха от пресцентъра на министерството. Предвиждало се увеличението да бъде с 5 процента от началото на следващата година. \"В рамките на закона ще бъде търсена възможност за удовлетворяване и на други искания, поставени от вас\", изтъкнала на срещата министър Цачева. На срещата е станало ясно, че работната група, която има за цел унифициране на правилата за формиране на допълнително възнаграждение за постигнати резултати в служебната дейност на служителите в двете главни дирекция, ще се събере в спешен порядък до дни, за да изготви необходимата нормативна основа.", "date": "2017.10.31", "title": "Цачева към синдикати: В проектобюджета за 2018 г. има средства за увеличаване на заплати"}
{"url": "https://www.24chasa.bg/novini/article/6524752", "text": "„Благодаря за съюзническата Ви подкрепа в изпълнение на мисията Air Policing в рамките на Интегрираната система на НАТО за противовъздушна и противоракетна отбрана, чиято цел беше да се усилят способностите на страните от Източния фланг на НАТО, включително и на Република България, за гарантиране на въздушния суверенитет“. Това каза командирът на авиобаза Граф Игнатиево бригаден генерал Иван Лалов днес на церемонията по закриването на съвместното изпълнение на задачите по охрана на въздушното пространство от българските и италианските военновъздушни сили. Това съобщиха от пресцентъра на военното министерство. Той изрази увереност, че приносът от съвместната високоотговорна мисия е свързан с изграждането и укрепването на взаимното доверие като страни-съюзници в Алианса, в обмяната на професионален опит и в разширяване на способностите за взаимодействие в случай на необходимост. Командирът на италианските сили, базирани в авиобаза Граф Игнатиево, полковник Морис Гиадони подчерта значимостта на 4-месечното съвместно сътрудничество между военновъздушните сили на България и Италия за повишаване на оперативната съвместимост в контекста на укрепване на колективната отбрана на НАТО и постави акцент върху изграденото приятелство и възможността да бъдат споделени добрите практики в авиациите на двете страни. „Благодаря специално на бригаден генерал Иван Лалов и личния състав от авиобаза Граф Игнатиево за изключителната подкрепа по време на цялата съвместна мисия. Ние работихме рамо до рамо за успешното й изпълнение в интерес на опазване границите на обединеното въздушното пространство на НАТО“, изтъкна в обръщението си полковник Гиадони и пожела просперитет и развитие на бойните авиации на Италия и България. На церемонията присъстваха още командирът на Оперативните сили от състава на Военновъздушните сили на Италия генерал-лейтенант Фернандо Джанкоти, и командирът на бойния компонент на италианските Военновъздушни сили генерал-майор Силвано Фриджерио, Утре, 1 ноември 2017 г., предстои пребазиране на 4-те самолета „Eurofighter Typhoon“ на Военновъздушните сили на Италианската Република. Съвместното изпълнение на мисията Air Policing от военновъздушните сили на България и Италия беше прието от Министерския съвет на редовно заседание на 21 юни т.г. и се изпълни по плановете и процедурите на Интегрираната система на Алианса за противовъздушна и противоракетна отбрана (NATINAMDS) в периода 15 юли – 01 ноември 2017 г.", "date": "2017.10.31", "title": "Завърши съвместният ер полисинг с военновъздушните сили на Италия"}
{"url": "https://www.24chasa.bg/novini/article/6524773", "text": "Македонското правителство ще обсъжда утре предложение на външното министерство за закриване на почетното македонско консулство в Барселона и освобождаване от длъжност на почетния консул, съобщи агенция Макфакс, цитирана от БТА.  Агенцията посочва, че предложението съвпада с обявяването на независимостта на Каталуня, което може да се тълкува като подкрепа за политиката на официален Мадрид. Намерението за закриване на консулството обаче по-вероятно е свързано с ареста на почетния консул на Македония Марио Деус през април в Австралия по обвинения, че е убил двете си деца - тригодишни близнаци. Марио Деус, който е испански гражданин, е почетен консул на Македония в Барселона от 6 декември 2012 г. Той не е дипломат от кариерата, а известен стоматолог.", "date": "2017.10.31", "title": "Македонското правителство решава утре ще закрие ли консулството си в Барселона"}
