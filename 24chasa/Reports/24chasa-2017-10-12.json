{"url": "https://www.24chasa.bg/novini/article/6493724", "text": "Първият интермодален транспортен възел в София ще се оформи около бул. “Панчо Владигеров” в “Обеля”. Там ще се построят метростанция и жп гара “Обеля” - крайна за влаковете, идващи от Елин Пелин. В общия устройствен план е предвидена и автогара. “Мястото е подходящо и за изграждане на нов национален стадион”, каза главният архитект на София Здравко Здравков. За момента обаче нямало инвеститорски интерес. СОС даде зелена светлина вчера за старт на строителството на първата метростанция в София с 51% частни инвестиции. Както “24 часа” първи съобщи, американски инвеститор, който има терен до бул. “П. Владигеров”, ще осигури над 12 млн. лв. от нужните общо 24 млн. лв. за новата станция. На терена ще се строи жилищен комплекс и болница. Станцията ще е между съществуващите “Обеля” и “Сливница” и ще обслужва 10 000 пътници дневно. С жп гарата ще се осигури връзка на метрото с влаковете, сред които и международния София - Белград, уточни общинският съветник от ГЕРБ Зафир Зарков. Търг за проектиране на разклонението на третата линия на метрото, която в момента се строи, към “Слатина” ще обяви “Метрополитен” ЕАД. То е 7 км и ще има 7 подземни станции. Те ще са при румънското посолство, 93-о СОУ, ул. “Гео Милев”, ул. “Слатинска река”, зала “Арена Армеец”, ИПК “Родина” и The Mall. “Ще кандидатстваме за следващия програмен период, който почва през 2021 г. Разклонението ще обслужва над 50 000 пътници дневно. Прогнозната стойност на строителството е 280 млн. евро и ще отнеме 3-4 г.”, обясни шефът на “Метрополитен” ЕАД Стоян Братоев.", "date": "2017.10.12", "title": "Строят станция на метрото и гара в “Обеля”, можело и нов стадион"}
{"url": "https://www.24chasa.bg/novini/article/6493746", "text": "\"Ние искаме диалог и отговорът е да се постави на масата член 155. Посланието е разбрано.” Така отговори каталунският лидер Карлес Пучдемон на ултиматума от Мадрид да се откаже от плановете за независимост, съобщи Ройтерс. Испанският премиер Мариано Рахой даде на Пучдемон 5 дни да изясни позицията си, останала неясна за Мадрид. Ако регионалният премиер потвърди, че обявява независимост на Каталуня, Мадрид ще му даде допълнителен срок до 19 октомври да даде заден ход. След това Испания може да прибегне до член 155, позволяващ на испанското правителство да отнеме автономията на областта. “Това, което иска международната общност и което очаква Каталуня, е написа в туитър каталунският вицепремиер Ориол Жункерас. Повод за ултиматума на Мариано Рахой беше половинчатото отцепване от Испания, което Пучдемон обяви. Той подписа декларация за независимост, но отложи влизането ѝ в сила с няколко седмици, за да се водят преговори с Мадрид. Испанското правителство обаче отхвърли какъвто и да е диалог, докато съществува възможността за отцепване от Испания. В реч в испанския парламент Рахой призна, че страната му преживява “един от най-трудните периоди” в новата си история. Испански правни експерти казват, че ако Пучдемон потвърди, че Каталуня обявява независимост, Рахой почти със сигурност ще се намеси решително в региона. Но испанският премиер отдавна е известен като предпазлив политик, оцелял 20 г. в испанската политика, като избягва трудни решения и изчаква противниците си да изпаднат сами в тежко положение. Член 155 никога не е бил използван и подробностите са неясни, отбелязва в. “Монд”. На фона на каталунската криза Испания отбеляза националния си празник в четвъртък. 65 хиляди каталунци, които искат областта им да остане в Испания, излязоха на шествие в Барселона. Участниците, някои от които с боядисани в червено и жълто лица, развяваха испански и каталунски знамена и викаха “Да живее Испания” и “Аз съм испанец”. Стигна се до яростни сблъсъци, при които поддръжници и противници на отцепването хвърляха столове и си разменяха ругатни. Крайнодесни демонстранти масово на площади в Барселона. В Мадрид войници и полиция участваха в парад пред крал Фелипе VI. Монархът, съпроводен от съпругата си Летисия и децата им, се появи публично за първи път от 3 октомври, когато призова да бъде възстановен конституционният ред, посочи ТАСС. На връщане от военния парад изтребител се разби южно от Мадрид. Пилотът не е имал достатъчно време, за да се спаси от кабината, и загинал на място, съобщи военното министерство. Областните лидери са поканени за мадридския парад, но от години лидерите на баските и Каталуня го бойкотират. Над 100 кметства в Каталуня обявиха, че няма да празнуват и ще работят както обикновено.", "date": "2017.10.12", "title": "Каталуня: Искахме диалог, а вие плашите автономията (Обзор)"}
{"url": "https://www.24chasa.bg/novini/article/6493850", "text": "Чрез добрия диалог на правителството с местната власт и активността на Управителния съвет на Националното сдружение на общините в България, гласът на кметовете започна да се чува. Това коментира в предаването „Това е България“ на Радио „Фокус“ Даниел Панов, председател на Управителния съвет на Националното сдружение на общините в България и кмет на Велико Търново по повод Деня на българската община. По думите му днес българската община е по-независима и по-силна. „Бих искал да подчертая, че успехите през тези 6 години не са само мои. Те са резултат от една съвместна екипна работа с целия състав на Община Велико Търново и също така в синхрон с това, което най-вече искат великотърновци. Смея да твърдя, че Велико Търново е един проспериращ европейски град. Има много още какво да се работи. Но най-важното е, че над 130 милиона лева са инвестициите за тези 6 години само в градска среда, образователна инфраструктура, здравеопазване, спортни бази, модернизация също на детски градини и социални услуги. Тези средства са вложени както чрез европейските механизми, така и с помощта на правителството, начело с премиера Бойко Борисов” , коментира Даниел Панов. Той уточни, че общинското развитие зависи от това колко деен е кметът на дадена община и добрият синхрон в работата с останалите власти.", "date": "2017.10.12", "title": "Даниел Панов: Чрез добрия диалог на правителството с местната власт се чува гласът на кметовете"}
{"url": "https://www.24chasa.bg/novini/article/6493854", "text": "Лидерите на Европейския съюз ще започнат вътрешни приготовления за търговските преговори по Брекзит, когато се съберат за срещата на върха на ЕС през следващата седмица, според проекторезолюция, получена от Франс прес, предава Фокус. Въпреки че решиха, че няма достатъчно прогрес за преминаването на следващ етап от официалните преговори за Брекзит по бъдещите отношения, най-рано до декември, лидерите ще поискат от главния преговарящ Мишел Барние и министрите „да започнат вътрешни приготовления за разговорите“ по този въпрос.", "date": "2017.10.12", "title": "ЕС започва приготовления за търговските преговори по Брекзит"}
{"url": "https://www.24chasa.bg/novini/article/6493602", "text": "Трима българи имат силна следа в спасяването на част от полските евреи. А историята им, разказана чрез документи, вече има своето място в Музея за историята на полските евреи във Варшава. Документите бяха подарени на музея от съпругата на президента Десислава Радева. По време на визитата на Румен Радев миналата семица във Варшава домакинята - съпругата на полския президент Агата Корнхаузер-Дуда, избрала да покаже на гостенката си два от знаковите музеи - на Шопен и на полските евреи. Вторият разказва за историята им от заселването на евреите в държавата през Средновековието до холокоста. Залите са обособени тематично, с много документи и мултимедия.    Радева подарява на музея копия на документи от Централния държавен архив, които показват българско участие в спасяването на полските евреи. Осигурени със съдействието на шефа на архивите доц. Михаил Груев и заверени с печата на агенцията, те имат изключително ценна документална стойност. Дарът бил посрещнат с огромно възхищение от директора на музея Дариуш Стола.   Самият той историк, Стола изследвал темата за холокоста, но нямал документи, доказващи българско участие. Историята е свързана с трима служители в българската легация във Варшава в годините, когато започва Втората световна война, разказва Иванка Гезенко, експерт в ЦДА. Това са Крум Цоков - търговски аташе, акредитиран от Българския експортен институт, неговият помощник и секретар Димитър Икономов и Трифон Пухлев - писар в българската легация в полската столица. Войната започва на 1 септември 1939 г., 5 дни по-късно са първите бомбардировки във Варшава и Цоков и Икономов са евакуирани извън града. Пухлев остава да се грижи за имуществото на легацията, но отваря вратите на мисията ни и и няколко дни се грижи за тях и прехраната им. След това Крум Цоков се връща в България, където е в близки отношения с полския пълномощен министър Адам Търновски. През ноември 1939 г. Търновски отправя към него молба за оказване на съдействие на полски военни. По това време около 50 хиляди военни и цивилни емигрират от Полша. Повечето отиват в Румъния - военните са настанени в лагери, а цивилните са из цялата страна. И от Костанца и Балчик (който по това време е румънски - бел. ред.) се качват на кораби. Отпътуват към Кипър, Малта и предимно към Франция, където по това време е сформирано първото задгранично полско правителство и започва да се създава и полски военен корпус. Година по-рано - след Кристалната нощ през ноември 1938 г. (най-големият погром срещу евреите в Германия и Австрия - бел. ред.), еврейски бежанци започват да пристигат в Русе с кораби по Дунав от Германия, Чехия, Словакия, Полша. Оттам с влак се придвижват до Варна, за да се качат на кораби. В някои от курсовете има евреи. В архивите се пази които на 30 септември 1940 г. са отпътували за Палестина. През това време много от страните затварят границата си дори за транзитно преминаване. Докато в България все още е възможно. В началото на войната обаче българското външно министерство е издало окръжно, в което пише, че в полските паспорти не трябва да се слага никаква виза, дори транзитна, разказва Гезенко. Тогава се създава организация за фалшиви паспорти, с които някои от полските емигранти успяват да преминат през страната ни, често с документи на имената на български градинари. Пухлев, Цоков и Икономов, по-известни като “Група Б” успяват до 1942 г. да помогнат на много евреи с фалшиви документи и друго съдействие. Цоков получава от Търновски списъци на кои хора може и трябва да се помогне. Полският пълномощен министър го свързва със задграничното правителство и българинът предостави в помощ на полските бежанци, много от които евреи. Има данни, че са спасили около 120-150 души, разказва Гезенко. Същевременно Пухлев, който е във Варшава, помага за нелегалното издаване на визи, с които поляците да напуснат страната си. Но “доброжелатели” от България го издават с доноси. Стига се дотам пълномощният министър на Райха в България Адолф Бехерле да поставя въпроса пред Външно и така Пухлев е отзован и дори разследван дали е издавал визи и злоупотребявал с пари от легацията.", "date": "2017.10.12", "title": "Българи спасяват полски евреи, а Деси Радева пренесе историята им\nв музея във Варшава"}
{"url": "https://www.24chasa.bg/novini/article/6493869", "text": "Кола бомба е избухнала в сирийската провинция Хасака в четвъртък, предава Франс прес, цитирана от Фокус. В резултат на атаката поне 18 цивилни са загинали, включително кюрдски военни, съобщават от Сирийската обсерватория за човешки права, базирана в Лондон. Атаката е станала на място, където се събират цивилни, загубили домовете си по време на военните действия в Деир ез-Зор.", "date": "2017.10.12", "title": "Кола бомба избухна в Сирия, 18 души са загинали"}
{"url": "https://www.24chasa.bg/novini/article/6493682", "text": "Одобриха екооценката за “Струма” с два пътя през Кресненското дефиле Вариантът на магистрала “Струма” с двата пътя при Кресненското дефиле вече има ОВОС. Висшият експертен екологичен съвет към екоминистерството е одобрил екооценката, събщиха в четвъртък от ведомството на министър Нено Димов. Това бе необходимо условие за стартиране на проекта за този най-тежък и скъп участък от магистралата. При него старият път ще се разшири и по него ще минава трафикът за Гърция, а на връщане ще е по изцяло нова трасе. Процедурата по ОВОС започна през април 2015 г. Заради големия обществен интерес в състава на висшия експертен съвет са включени представители на научната общност и експерти. На заседанието е участвал и представител на НПО. С решението за одобряване на източния вариант са предписани и задължителни условия и мерки при всичките етапи на проекта. От пътната агенция заявиха, че ще изчакат срока за обжалване на оценката. След това ще преминат към следващите етапи на изпълнение на проекта - изплащане на апликационна форма (заявление за финансиране) в Брюксел и избор на изпълнител.", "date": "2017.10.12", "title": "Одобриха екооценката за “Струма” с два пътя през Кресненското дефиле"}
{"url": "https://www.24chasa.bg/novini/article/6493790", "text": "Китай и Ливан днес са оттеглили кандидатурите си за поста генерален директор на ЮНЕСКО. Борбата продължават Катар, Египет и Франция. Това заяви за ТАСС добре информиран източник от централата на организацията в Париж, цитиран от БТА. След гласуването на членовете на Изпълнителния съвет на ЮНЕСКО през последните три дни най-голяма подкрепа са получили кандидатите на Катар, Египет и Франция. За поста на шеф на организацията първоначално имаше девет кандидати. Преди още да започне гласуването, Гватемала и Ирак изтеглиха предложенията си. По-късно се отказаха кандидатите от Азербайджан и Виетнам.", "date": "2017.10.12", "title": "Катар, Египет и Франция ще се борят за поста на ръководител на ЮНЕСКО"}
{"url": "https://www.24chasa.bg/novini/article/6493499", "text": "България е категорична в позицията си за създаване на институционални мерки на европейско равнище, които да позволят ефективно наказателно преследване на престъпления, засягащи финансовите интереси на Европейския съюз. Това заяви министърът на правосъдието Цецка Цачева днес в Люксембург, цитирана от пресцентъра на Министерството на правосъдието в рамките на дебата в Съветът по правосъдие и вътрешни работи на ЕС минути преди той официално да приеме Регламента за създаване на Службата на Европейския прокурор. В изказването си министър Цачева подчерта, че по време на председателството си България ще работи приоритетно за предприемане на необходимите действия по организиране на Европейската прокуратура и изграждане на отношения с неучастващите в нея държави членки и партньорски институции и служби, включително Евроюст и ОЛАФ. В този смисъл в рамките на нашето председателство е предвидено да се проведе конференция по темата за Европейската прокуратура. В дневният ред на Съвета бе и дебат по взаимното признаване на решения за обезпечаване и конфискация. „Темата е изключително важна за ЕС и е насочена към укрепване капацитета на Съюза за борба с финансирането на тероризма и организираната престъпност. Темата е ключова и за България“, заяви министър Цачева. Тя допълни, че приемането на правен инструмент, който да оптимизира режима за взаимно признаване на решения за обезпечаване и конфискация на активи, придобити от престъпна дейност е предпоставка за постигане на реални резултати в борбата срещу тежката организация престъпност и финансирането на тероризма. „Целта на предложения нов регламент е факта, че обезпечаването и конфискацията на имущество, свързано с престъпна дейност, е ефективен инструмент за борба с финансирането на тероризма и други тежки престъпления, тъй като възпрепятства проникването на незаконни активи в законната икономика“, заключи българският правосъден министър. На днешното заседание бе обсъден и Регламентът за създаване на централизирана система за обмен и съхранение на пръстови отпечатъци и данни за съдимост на граждани на трети държави.", "date": "2017.10.12", "title": "Приеха създаването на Европейска прокуратура"}
{"url": "https://www.24chasa.bg/novini/article/6493813", "text": "Британският външен министър Борис Джонсън поиска от ЕС да ускори темпото в преговорите по Брекзита след петия кръг преговори, който завърши без съществен напредък, предаде Франс прес, цитирана от БТА. \"Смятаме, че сме направили много полезни предложения, за да може големият кораб да пори вълните и няма причина това да не стане. Очакваме от нашите приятели и партньори да побързат. Време е да се ускори темпото и да се напредне\", каза Джонсън, който заяви, че е много оптимистично настроен за постигането на споразумение. По-рано днес главният преговарящ на ЕС Мишел Барние заяви, че преговорите са в \"тревожна безизходица\" по въпроса за изплащането на финансовите задължения на Великобритания към ЕС. Барние отсега обяви, че \"няма да е в състояние\" да препоръча на лидерите на 27-те останали страни членки на ЕС да преминат към следващата фаза на преговорите на срещата на върха на 19 и 20 октомври.", "date": "2017.10.12", "title": "Борис Джонсън: ЕС да ускори преговорите по Брекзита"}
{"url": "https://www.24chasa.bg/novini/article/6493665", "text": "Ръстът на БВП на България би бил с 1,7% по-малък, ако ги нямаше еврофондовете. Това се казва в анализ на финансовото министерство, който изследва макроикономическите ефекти от изпълнението на програми, съфинансирани от ЕС. Това означава, че при очакван ръст на икономиката от 4% за тази година той да е 2,3 на сто, ако ги нямаше парите от Брюксел. В доклада на експертите на министър Владислав Горанов се посочва още, еврофондовете се отразяват благоприятно на инвестициите, заетостта, износа. Посочено е, че инвестициите без парите от ЕС ще са с 6,5% по-ниски от сегашните обеми, а безработицата би била с 2,7% по-висока. Благодарение на еврофондовете пък заплатите са се увеличили с 1% допълнително. Наличието на пари от Брюксел се отразявало съвсем слабо на инфлацията и заради тях тя се повишила допълнително с 0,3%. Прогнозата е, че в по-дългосрочен план инфлацията ще е малко по-висока. Вносът пък се е вдигнал с 3,3% заради еврофондовете, а фискалната позиция се подобрява с 0,2%, като върху този процент влияят не само съфинансирането по програмите, които увеличават разходите на правителството, а и заради свиване на разходите, например за социални помощи. В анализа на министерството се казва още, че до 2020 г. България разполага с 11,7 млрд. евро по оперативните програми. От тях 9,9 млрд. се осигуряват от Брюксел, останалата част е национална съфинансиране. До момента били договорени 40,1% от средствата, а са изплатени 874,5 млн. евро, или 7,5% от общата сума. От финансовото министерство правят уточнение, че оценката е краткосрочна.", "date": "2017.10.12", "title": "Ръстът на БВП с 1,7% по-малък без европари"}
{"url": "https://www.24chasa.bg/novini/article/6493735", "text": "САЩ напускат ЮНЕСКО от 31 декември, съобщи Държавният департамент, цитиран от световните агенции. “Решението не беше взето лесно и отразява загрижеността на САЩ във връзка с нарастващите дългове на ЮНЕСКО, необходимостта от фундаментална реформа в организацията и продължаващото анти-израелско пристрастие в нея”, се казва в съобщение на Държавния департамент. Вашингтон е уведомил генералния директор Ирина Бокова, че САЩ ще приемат статут на наблюдател към базираната в Париж институция. Бокова заяви, че дълбоко съжалява за решението на САЩ. Агенция Ройтерс посочва, че решението на САЩ ще утежни още повече положението на организацията на ООН за култура и образование, измъчвана от регионални съперничества и недостиг на финансиране. САЩ отмениха значителния си финансов принос за бюджета на ЮНЕСКО през 2011 г. като протест срещу решение за предоставяне на пълноправно членство на палестинците. Те предоставяха на ЮНЕСКО 80 милиона долара на година - близо 1/5 от бюджета на организацията. Сп. “Форин полиси” съобщи по-рано, че САЩ официално ще се оттеглят, след като ЮНЕСКО избере нов генерален директор. Мандатът на българката Ирина Бокова изтича и 6-има кандидати се надпреварват за поста ѝ в момента. Според “Форин полиси” САЩ искат да спестят пари и да протестират срещу антиизраелската по тяхно мнение позиция на ЮНЕСКО. ", "date": "2017.10.12", "title": "САЩ излизат от ЮНЕСКО (Обзор)"}
{"url": "https://www.24chasa.bg/novini/article/6493830", "text": "4% ръст на БВП се очаква в края на тази година, прогнозата е за догодина той да се запази. Това съобщи в предаването „Това е България“ на Радио „Фокус“ Менда Стоянова, председател на парламентарната комисия по бюджет и финанси. Тя уточни, че макрорамката на Бюджет 2018г. е еднаква с тригодишната бюджетна прогноза. „Този растеж на БВП ще доведе и до повишаване на доходите на хората, работещи в реалната икономика. Освен това, това дава основание доста по-бързо да направим консолидацията на бюджета, тоест доста по-рано от планираната 2020 година да имаме балансиран бюджет. Така че новините са добри. Разбира се, те се базират на отчетите, които всички ние знаем и коментираме и се надявам, че тази тенденция, която вече две години забелязваме за икономиката на България, ще продължи и даже ще бъде по – добра“, коментира Менда Стоянова. Тя допълни, че основният ръст на БВП идва от износа и от увеличеното вътрешно потребление, както от хората, така и от бизнеса.", "date": "2017.10.12", "title": "Менда Стоянова: Очаква се 4% ръст на БВП в края на годината"}
{"url": "https://www.24chasa.bg/novini/article/6493633", "text": "-     Обвинение за вземане на 300 лева подкуп е повдигнато срещу зам.-началника на III РУП в Пловдив Стоян Павлов-Палата, който бе арестуван за участие в схема за телефонни измами. Павлов е получил своя дял от извършено миналата седмица престъпление, когато възрастен човек от града е ужилен с 1300 лв. от мошеници. Сумата е била прибрана от “муле” и шофьор. Двамата се срещнали с Павлов и му се отчели с 300 лв. Това съобщи окръжният прокурор на Пловдив Румен Попов на извънредна пресконференция. На нея присъстваха и директорът на полицията старши комисар Атанас Илков, шефът на следствието Митко Цонев, ръководителят на отдел “Вътрешна сигурност” в МВР Христо Панайотов. Според Румен Попов бандитите са дали парите на Павлов, тъй като са разчитали на закрила и чадър от него. Той е бил предварително уведомен за въпросната измама, обещал да им помага, ако имат проблеми с полицията или със съучастниците им в Румъния - т.нар. въртачи, които са се свързали с жертвата по телефона. Единият от мошениците е бил в близки отношения с Палата и чрез него той е попаднал в схемата. “Двамата са контактували помежду си по телефона, но са провеждали и многократни срещи, което е документирано”, уточни окръжният прокурор. Приятелят на полицейския шеф е бил шофьор на “мулето” във въпросната измама. Той е разпитан като свидетел, но след като в медиите изтекла информация за ареста на Палата, се изплашил и се покрил. В момента го издирват. Окръжният прокурор подчерта, че се разследва кои полицаи са издали служебна информация на репортери, което е затруднило изключително много разследващите. До Стоян Павлов стигнали криминалистите, които се занимавали със зачестилите в последно време телефонни измами в Пловдив и региона. В списъка на ужилените е и майка на полицай от III РУП “От началото на септември досега са извършени 21 ало измами. Жертвите са изгорели с близо 180 000 лева”, заяви шефът на полицията старши комисар Атанас Илков. При всички случаи сценарият е бил един и същ. Възрастни хора са получавали обаждания със заплахи за здравето и живота им с цел да бъдат стресирани. След това им звънял “инспектор”, който им казвал, че са по следите на престъпниците. Мнимото ченге нареждало на пенсионерите да съберат наличните си пари или ценни вещи и да ги хвърлят през балконите, за да се появят бандитите и да бъдат заловени. Фалшивият инспектор уверявал бабите и дядовците, че след акцията сумите ще им се върнат. Разследващите телефонните измами са използвали специални разузнавателни средства. От тях станало ясно, че престъпниците комуникират със Стоян Павлов. “Двама го наричат “шефе”. Засега не можем да кажем дали са се обръщали към него така заради високия му пост на полицейски началник, или защото е бил запознат с престъпната дейност”, посочи окръжният прокурор Румен Попов. Той призна, че няма доказателства Палата да е ръководил самите измами. Според криминалистите мошениците са били контролирани от т.нар. въртачи от Румъния, които са се обаждали на жертвите. Преди дни трима от тях са били задържани на границата, когато са се прибирали от северната ни съседка. Впоследствие у нас са заловени други трима. Сред тях са две мулета и приятелят на Палата. “Двама “въртачи” са с постоянни мерки “задържане под стража”. Друг, който е играл роля на “муле”, първоначално бе арестуван, а сега е с парична гаранция”, уточни Атанас Илков. В понеделник именно той е информирал пловдивската окръжна прокуратура, че зам.-шефът на III РУП Павлов е замесен в телефонна измама. Палата бил задържан на работното си място. “Не оказа съпротива. Беше наясно с всички процедури, през които трябва да премине. Той е един от дългогодишните служители на МВР в Пловдив”, каза началникът на отдел “Вътрешна сигурност” Христо Панайотов. По думите му при претърсването на жилището на арестувания полицейски шеф не е открита голяма сума пари. За получените от него 300 лева подкуп обаче имало както свидетелски показания, така и видеозаписи До този момент не е ясно дали Стоян Павлов е съпричастен и към други телефонни измами, за които се води отделно досъдебно производство. Окръжният прокурор Румен Попов бе категоричен, че държавното обвинение ще поиска за полицейския шеф постоянен арест заради подкупа. Разследващите имали данни и за друга негова престъпна дейност, свързана със служебното му положение, но подробностите за нея щели да станат ясни в съда при разглеждане на мярката за неотклонение на Палата. “Странното е, че всеки път, когато съберем доказателства за извършено закононарушение от полицейски служител, започват да валят сигнали срещу него от различни служби и хора. Същото се случва и сега със Стоян Павлов”, каза Румен Попов. По думите му за зам.-началника на III РУП е постъпила информация за други негови корупционни действия, които ще се разследват. Атанас Илков коментира, че при него не са получавани сигнали срещу Павлов. Той е бил дълги години служител на сектор “Издирване”, а след това е прехвърлен в III РУП, където се издига до началник на охранителния сектор. Преди 5 г., когато е районен инспектор, са подпалени две коли на семейството му - пежо и алфа ромео. Извършителите не са разкрити, не е станало и ясно защо Стоян Павлов и съпругата му, която работи в пловдивския КАТ, са станали обект на посегателството. Колегите на Палата в III РУП са шокирани от ареста му. Записите от всички камери в районното са били свалени и прегледани, а колегите на Павлов - разпитани.", "date": "2017.10.12", "title": "Арестуваният полицейски шеф взел 300 лева рушвет от телефонни измамници (Обзор)"}
{"url": "https://www.24chasa.bg/novini/article/6493838", "text": "Президентът на САЩ Доналд Тръмп ще разкрие позицията на САЩ относно ядрената сделка с Иран, сключена през 2015 година, в петък, предава Франс прес, цитирана от Фокус. „Утре в 12:45 (19:45 българско време), президентът ще направи забележките си и ще разкрие стратегията си спрямо тази страна (Иран)“, заяви говорителят на Белия Дом Сара Хъкаби Сандърс. Очаква се американският президент да направи изявление, чрез което да отвори вратите за Конгреса да наложи нови санкции срещу Техеран.", "date": "2017.10.12", "title": "Утре Тръмп ще обяви позицията си относно ядрената сделка с Иран"}
{"url": "https://www.24chasa.bg/novini/article/6493840", "text": "Силна магнитна буря удари Земята. В момента силата й е 5 бала по 9-степенната скала. Възможно е обаче усилване в следващите дни, предава  Учените предупреждават за възможни сривове на различни електронни устройства и смущения на сателитите. Обикновено тези явления се усещат по-сериозно от възрастните хора и страдащите от сърдечно-съдови и неврологични заболявания и такива на храносмилателната система.", "date": "2017.10.12", "title": "Силна магнитна буря удари Земята"}
{"url": "https://www.24chasa.bg/novini/article/6493697", "text": "Бившият депутат Антон Тодоров ще работи в централата на ГЕРБ, научи “24 часа”. Той обаче няма да е медиен съветник, а ще действа по направление “Анализи и изследователски дейности”. Тодоров ще работи с партийните структури, като ги обучава на засичане на обществени нагласи и прогнозиране на процеси.                                                                                                                                                                                                                                                                                                                                                                                                                                                                                                                                                                                                                                              ", "date": "2017.10.12", "title": "Антон Тодоров ще обучава хората на ГЕРБ"}
{"url": "https://www.24chasa.bg/novini/article/6493661", "text": "Магистрат от Софийския апелативен съд обвини шефката си Даниела Дончева в незаконни размествания в съдийските състави в търговското отделение, които провикирали у него “силно съмнение за корупция”. Преди няколко дни съдия Милен Василев разлепил на табло в съда заявление, в което посочва, че Дончева му иззела дело с материален интерес над 102 млн. лв., както и всички дела на състава му, за да ги разгледа тя. Това станало въпреки изричното законово изискване общото събрание на съда да определи персоналния състав на отделенията в него, твърди Василев. Ротацията се случила, след като на 3 октомври зам.-председателят на съда Стефан Гроздев встъпи като член на Висшия съдебен съвет. Със заповед Дончева преместила Василев на мястото на Гроздев. На освободеното място от Василев отишла тя, въпреки че досега е разглеждала граждански, а не търговски дела. “Зарязвате собствения си състав в гражданско отделение с 5 висящи дела и отивате на тежко натоварен състав с поемане на всички висящи дела на редови съдия. Не знаех, че сте толкова работлива”, пише Василев. Делото за над 102 млн. лв., което визира съдията, е по иск срещу свързана с бившия собственик на КТБ Цветан Василев фирма “Евробилд 2003” ЕООД. Процесът е започнал през 2015 г. в Кюстендил. “Няма да коментирам неистини по мой адрес”, казва Дончева, цитирана от пресслужбата на съда. Оттам обясниха още, че при размяната на съставите в съда е спазена разпоредбата на Закона за съдебната власт, която дава право на председателя да влиза по всички граждански, търговски и наказателни дела.", "date": "2017.10.12", "title": "Съдии се карат кой да гледа дело срещу Цветан Василев за 102 млн. лв."}
{"url": "https://www.24chasa.bg/novini/article/6493727", "text": "Франция, в чиято столица се намира централата на ЮНЕСКО и която е кандидат да оглави организацията, изрази съжаление за решението на САЩ и добави, че това придава \"ново значение\" на френската кандидатура, предаде Франс прес, цитиран от БТА. \"Съжаляваме за американското решение за излизане от ЮНЕСКО в момент, когато подкрепата на международната общност за тази организация е изключително важна. При тези обстоятелства нашата кандидатура за генерален директор на организацията придобива ново значение\", заяви говорителката на френското външно министерство Аниес Ромате-Еспан. Кремъл също изрази съжаление от решението на САЩ да напуснат ЮНЕСКО, предаде ТАСС. \"Печална новина\", каза говорителят на президента Владимир Путин Дмитрий Песков. Великобритания остава вярна на ангажимента си към ЮНЕСКО, заяви говорител на премиера Тереза Мей, цитиран от Ройтерс. \"Правителството е ангажирано да продължи членството си в ЮНЕСКО и да работи с други страни членки в подкрепа на важната й работа. Отношенията на САЩ с ЮНЕСКО са двустранен въпрос\", каза говорителят.", "date": "2017.10.12", "title": "Франция, Русия и Великобритания съжаляват, че САЩ напуска ЮНЕСКО"}
{"url": "https://www.24chasa.bg/novini/article/6493734", "text": "Косовският премиер Рамуш Харадинай потвърди, че правителството ще се опита да трансформира силите за сигурност на страната в редовна армия чрез конституционни промени, за да отговори на изискванията на международните партньори, предаде Асошиейтед прес, цитирана от БТА. По време на посещение в щаб квартирата на силите за сигурност на Косово днес Харадинай, който е премиер от септември, заяви, че \"ние трябва да дадем конституционен мандат\" на бъдещата армия. Президентът Хашим Тачи се огъна под натиска на НАТО и Съединените щати по-рано тази година и оттегли законопроект, целящ завършване на трансформацията. Проектозаконът се нуждае само от вот на мнозинството в парламента, за да бъде приет, докато изменение на конституцията изисква подкрепата и на представителите на етническите сърби и останалите малцинствени групи. Те заявиха, че няма да подкрепят промяната. Косово обяви независимост от Сърбия през 2008 г., която Белград отказва да признае.", "date": "2017.10.12", "title": "Премиерът на Косово: Ще създадем армия чрез промени в конституцията"}
{"url": "https://www.24chasa.bg/novini/article/6493765", "text": "Автомобил се запали на автомагистрала „Люлин”. При инцидента, станал в отсечката преди втория тунел в посока Перник, няма пострадали. Пристигналият на мястото пожарен екип успял бързо да потуши пламъците. Те лумнали заради техническа неизправност на автомобила, съобщиха за  от МВР. Движението в района беше временно ограничено. Образува се дълга колона от автомобили.", "date": "2017.10.12", "title": "Кола горя на АМ „Люлин” (Видео)"}
{"url": "https://www.24chasa.bg/novini/article/6493763", "text": "Думите от мотото на 17-ия Международен фестивал на червенокръстките и здравни филми \"Агресия, кино, хуманност\" са диагнозата, лекарството и изцелението на нашето съвремие, каза тази вечер в Санаторно-оздравителния комплекс \"Камчия\" вицепрезидентът на България Илияна Йотова. Тя е патрон на културната проява и бе гост на нейното официално откриване. Основни организатори на фестивала са БЧК и Медицинският университет във Варна, предава БТА. Добре е, че този фестивал бе възстановен, защото това е една от най-хубавите, най-човешките прояви, които има българската културна общественост, а чрез нея и всички българи, посочи Йотова. По думите й фактът, че за участие в 17-о издание са кандидатствали над 1800 филма говори колко важна и актуална е тематиката на феста. БЧК има привилегията да бъде първи на място, където човешкото страдание се сблъсква с надеждата, допълни вицепрезидентът. Тя посочи, че за хората, изпаднали в беда, състрадателните думи и вдъхването на кураж са по-важни дори от оказването на първа помощ. Йотова посочи, че точно това правят доброволците от БЧК, които винаги са на предната линия и нямат почивен ден. Вицепрезидентът допълни, че проблемите им няма да бъдат решени с един закон, а е необходимо те да бъдат застъпени в редица нормативни актове. Развитието на фестивала доказва, че той е необходим и ще продължи да се развива в бъдеще, допълни председателят на БЧК акад. Христо Григоров. Според него киното може да се противопостави на ширещата се в обществото агресия, но само, ако всички българи се обединят и се борят заедно с това явление. Хората в нужда стават повече и имат нужда от протегната ръка, посочи още Григоров. Фестивалът е много важна хуманитарна трибуна и има перспективи за развитие, допълни неговият художествен директор Божидар Манов. Според него идеите на Червения кръст и Червения полумесец обединяват хората в днешните трудни времена. Точно това е смисълът на фестивала, той е нужен не като фанфарно събитие, а като реална работна трибуна в много проблемна област, допълни Манов. През тази година в програмата на културната проява са включени над 200 заглавия. За пръв път е предвидена Голяма награда за победителя в конкурсната програма. Той ще получи статуетка, дело на Андрей Гайдов. Международното жури е с председател Павел Васев. Официалното откриване на фестивала тази вечер уважиха делегации от Червения кръст и Червения полумесец от Румъния, Турция, Ирак, както и кинодейци, актьори и общественици.", "date": "2017.10.12", "title": "Йотова: Агресията е диагнозата на нашето съвремие"}
{"url": "https://www.24chasa.bg/novini/article/6493771", "text": "Всяка реформа и всеки успех в България са успех и за Западните Балкани, коментира в предаването „Това е България“ на Радио „Фокус“ Меглена Кунева, бивш заместник министър-председател по координация на европейските политики и институционалните въпроси в периода 2014-2017 година. „Самият факт, че продължава да се използва думата балканизация като нещо изключително отрицателно в политически план – това е сравнение, което по никакъв начин не е комплимент за нашия регион. Ако го погледнем от страна, какво можем да подобрим, ни дава много голяма възможност за подобряване. Ние сами избрахме Западните Балкани като своя важна външнополитическа тема и това беше правилно. Аз смятам, че стъпките до тук в тази посока са правилни. Тоест, ако от наша страна има максимално положителни примери и ние успеем да ги покажем и успеем с повече самочувствие да кажем какъв път сме извървяли и че това е възможно, ние ще бъдем по- убедителен председател на Съвета на ЕС“, коментира Меглена Кунева. Тя уточни, че в рамките на шестте месеца от председателството България може да изгради благоприятна среда за доброто представяне на страните от Западните Балкани.", "date": "2017.10.12", "title": "Кунева: Всяка реформа в България е успех и за Западните Балкани"}
{"url": "https://www.24chasa.bg/novini/article/6493739", "text": "Турските власти са заловили над сто бежанци и мигранти, които планирали да проникнат нелегално в България и Гърция, предаде Анадолската агенция. Мигрантите са с произход от Сирия, Пакистан, Афганистан и Иран. Те са били заловени на различни места в погранични райони до България и Гърция. Междувременно електронното издание на в. \"Миллиет\" съобщи за залавянето на 19 нелегални мигранти, които имали намерение да избягат в България от турския окръг Къркларели. Екипи на жандармерията заловили групата, състояща се от 18 афганистанци и един пакистанец, в района на град Демиркьой. Мигрантите ще бъдат експулсирани.", "date": "2017.10.12", "title": "Турските власти заловиха над сто мигранти, \nпланирали да влязат нелегално в България"}
{"url": "https://www.24chasa.bg/novini/article/6493757", "text": "Израелският премиер Бенямин Нетаняху каза днес, че Израел се готви да се оттегли от ЮНЕСКО. Това стана няколко часа след като САЩ съобщиха, че напускат Организацията на ООН за образование, наука и култура, предаде Ройтерс. Вашингтон обвини организацията в антиизраелска позиция, предаде БТА. Израелският лидер нарече американското решение \"смело и морално\". В разпространеното изявление се казва, че Нетаняху е наредил на министерството на външните работи да започне да подготвя излизането на страната от ЮНЕСКО. Израел приветства обявеното оттегляне на САЩ от ЮНЕСКО като начало на \"нова ера\" в ООН и доказателство, че антиизраелските позиции на ЮНЕСКО имат последици. \"Навлизаме в нова ера в ООН, в която при практикуване на дискриминация срещу Израел трябва да се плати цена\", заяви постоянният представител на Израел в ООН Дани Данон.", "date": "2017.10.12", "title": "Бенямин Нетаняху: И Израел ще излезе от \nЮНЕСКО"}
{"url": "https://www.24chasa.bg/novini/article/6493778", "text": "Президентът на САЩ Доналд Тръмп подписа изпълнителен указ, който опростява достъпа на американците до по-евтини планове за здравно осигуряване, предаде ТАСС, цитирана от БТА. Тръмп за пореден път фактически предприема действия за отмяна на редица клаузи от програмата за здравно осигуряване Обамакеър, въведена от предшественика му демократ Барак Обама. С този указ се дава възможност на малките фирми и на отделни лица да се обединяват в междущатски дружества, за да могат да купуват по-евтини здравноосигурителни планове, които обаче предлагат по-малко услуги, отбелязва Ройтерс. В тези по-евтини планове не се покриват например майчинството и грижите на новородените, някои лекарства с рецепта, душевни заболявания и лечение на зависимости. Обамакеър изисква от повечето малки предприятия и индивидуални здравни планове да покриват и тези медицински услуги. Освен това се разширяват възможностите за ползване на краткосрочни застраховки. Отмяната и заменянето на Обамакеър бе едно от главните предизборни обещания на Тръмп, но Конгресът на САЩ до момента не е успял да приеме закон, който отменя тази здравна реформа на Обама. Няколко опита в тази насока се провалиха в Сената, включително заради противопоставянето на някои републиканци.", "date": "2017.10.12", "title": "Тръмп подписа указ, заобикалящ някои положения на здравната реформа на Обама"}
{"url": "https://www.24chasa.bg/novini/article/6493592", "text": "29-годишният Стефан Станев е счупил стик за голф в главата на красивата си приятелка Виола, а после я е клал и ръгал с 3 ножа. След зверството отишъл в другата стая и си пуснал музика. Това става ясно от обвинителния акт по делото за убийството, което вчера бе внесено от Софийската градска прокуратура в съда. Станев е в затвора в очакване на съдебен процес. Освен за умишлено убийство, той ще отговаря и за незаконно държане на амфетамини. Склонен да обвинява другите и да измисля правдоподобни обяснения за проявите си, раздразнителен и емоционално лабилен - така психиатри и психолози описват обвинения в убийство. Според тях той е с нисък праг на фрустрация, склонен е към немотивирана агресия и страда от наркотична зависимост. В нощта срещу 23 юни Стефан и Виола били в дома си в столичния кв. “Св. Троица”. Младата жена казала, че е изморена и отишла да си легне в спалнята. Станев останал пред лаптопа да рови във фейсбук. Отворил си бира. След като я изпил, взел екстази и марихуана. Отишъл до спалнята, видял че Виола не спи и се усъмнил, че нещо я притеснява. Между двамата често имало скандали, предизвикани от ревността на Стефан, но не и тази нощ. Ето какво се е случило тогава според разследването: Към 5 ч Стефан решил да говори с Виола. Попитал я: “Има ли нещо”. Тя казала “не”. Разговор не се получил. Раздразнен, Стефан почнал да удря с ръце и метален стик за голф по стената. Дали е имало друга размяна на реплики или отказ за интимност, ще се изяснява в съда. При един от разпитите Стефан твърдял, че Виола отказала да спи с него. Още било тъмно, когато той застанал до леглото с вдигнат стик за голф над главата си. Уплашена, младата жена извикала: “Извинявай, съжалявам. Моля те, спри! Недей!”. Но Станев я ударил силно по главата в областта на лявото слепоочие. Стикът за голф се счупил и в ръката му останала само металната дръжка. Рукнала кръв, но Виола била жива и чувала. Стефан я смъкнал от спалнята на земята и я ударил втори път по главата с дръжката на стика. Виола още дишала. Стефан почнал да я души, но внезапно се отказал и отишъл в кухнята. Взел назъбен нож, върнал се и почнал да ръга младата жена във врата. После взел втори нож и го забил в гърба й. 19-сантиметровото острие влязло на 3 см дълбочина вдясно от гръбначния стълб, но касапницата не спряла. Стефан взел трети нож, дълъг 19,6 см, и нанесъл на жертвата си удар в шията. Острието останало забито в нея, а пластмасовата дръжка - в ръцете му. Когато се уверил, че Виола е мъртва, Стефан метнал върху й завивката от леглото и сложил плюшен котарак върху трупа й. Отишъл в съседната стая, изпушил една цигара марихуана и си пуснал музика. На сутринта към 8,30 ч се обадил на своя приятелка Невена. Повикал я с  обяснението,  че има нужда да поговори с някого. Когато тя пристигнала, Стефан я посрещнал пред блока и двамата се качили в апартамента. Жената попитала къде е Виола, но мъжът мълчал.  Когато настояла да разбере какво са правили предната вечер, Стефан обяснил, че легнал до Виола и усетил как кракът й трепнал. После с движение на ръката показал, че е прерязал гърлото й. Спокойно и хладнокръвно заявил: “Аз я убих”. Отвел гостенката до стаята, в която лежала Виола. Но не вдигнал завивката, метната отгоре. След кратък разговор Невена разбрала, че Стефан няма да се предаде веднага и си тръгнала. Към 15 ч тя и мъжът, с когото живеела, подали сигнал за убийството в столичното 3-о полицейско управление. Станев обаче вече пътувал с колата си към Созопол. Полицаите го задържали към 21,30 ч близо до яхтеното пристанище в морския град. След убийството се твърдеше, че на път за Созопол Стефан е качил стопаджии, но край Ямбол пребил единия с метален бокс и го обрал. Този случай не фигурира в обвинителния акт и засега не е ясно дали за него ще бъде търсена наказателна отговорност. След ареста токсикологично изследване показало, че Стефан е бил под въздействието на комбинация от наркотици - амфетамин, екстази, кокаин. Според психиатрична експертиза, изготвена в затвора в Ловеч, Станев страда от личностово разстройство и зависимост от психоактивни вещества, но е вменяем и може да носи отговорност за постъпките си. В онзи момент той не е бил в състояние на остра психоза, твърдят вещите лица. Стефан е бил лекуван само веднъж в клиника. Негови приятели разказали, че почти не работел. От време навреме помагал във фамилия бизнес. Стефан е от семейство на фармацевти. Според експертиза по делото той има нисък праг на задръжки, слаб самоконтрол и липса на критичност към собственото поведение. Проявил е ожесточеност при убийството. Виола изпитвала адски болки и страдания, преди да издъхне. Съзнавала е безсилието си и безизходицата, в която се намира, твърди прокуратурата.", "date": "2017.10.12", "title": "Убиецът на Виола си пуснал музика, след като я клал с 3 ножа и счупил стик в главата й (Обзор)"}
{"url": "https://www.24chasa.bg/novini/article/6493752", "text": "4900 пенсионери не са получили абсолютно никакво увеличение на пенсиите си тази година въпреки вдигането им с 2,4% от 1 юли. Още неизяснен брой души пък са получили по-малко увеличение от обещаното. Това стана ясно в четвъртък от изявления на социалния министър Бисер Петков и управителя на НОИ Ивайло Иванов. За недаденото увеличение стана ясно ден по-рано, но всъщност в НОИ са знаели още от юли. преди 2006 г. Затова те попадат под ударите на постановление на МС от юли 2006 г., когато е имало извънредно увеличение. При повторно индексиране на пенсиите тогава тези до 120 лв. са вдигнати с 5%, а тези до 150 лв.- с 4%. Въведени са обаче и “тавани” за увеличените пенсии съответно от 124 и от 150 лв. След това тези пенсии са растели през годините по швейцарското правило и сега от 150 лв. са 257, 39 лв., каза Петков. Тази година за първи път увеличението на пенсиите стана не по швейцарското правило, а чрез преизчисление с по-голяма тежест на коефициента за година стаж. Досега той бе 1,1 за всяка една година, а от 2017 г. стана 1,126. При това преизчисление всички пенсии са сметнати отново спрямо размера им при първоначалното отпускане, обясниха експерти от НОИ. След това са добавени и всички увеличения по швейцарското правило през годините. При тази поредица от сметки ограничените през 2006 г. на 150 лв. пенсии отново са стигнали този неотменен таван. При добавени върху него увеличенията между 2006 и 2016 г. пак се стига до сумата от 257, 39 лв., обясниха експертите. От НОИ не са предвидили, че постановлението от 2006 г. ще сработи по този начин, за да го предотвратят, въпреки че такъв проблем е имало и при преизчислението със стажа през 2009 г., стана ясно от думите на министър Петков и Ивайло Иванов. През 2008 г. при преизчисление с нов осигурителен доход пък 1/2 от пенсионерите не взеха увеличение. “Връщането понякога с 20-25 г. в историята на пенсиите крие някои рискове”, коментира Петков. През 2006 г. обаче тези хора били облагодетелствани с допълнителното им увеличение, обясни той. Още неизвестно колко пенсии пък са били увеличени с по-малко от 2,4%, но хората все пак са получили добавка. Със сигурност отново става дума за хиляди, но тепърва за да установят колко са ощетените. Надеждата на кабинета е голяма част от тези случаи да са попаднали в двете увеличения на минималната пенсия до 200 лв. Първият случай е с хора, които са работили след навършване на възрастта за пенсия. Тези допълнителни години стаж са с коефициент 4 и реално увеличението им е сметнато само върху стажа преди навършване на възрастта. Така вдигането е по-малко от 2,4%. Трети неувеличени пенсии пък са на тези хора, при които преизчислението е показало по-нисък размер от досегашния. Тогава според Кодекса за социално осигуряване се запазва старият размер. 160 са получените до момента жалби при нас от пенсионери за неполучено увеличение, каза управителят на НОИ. Хората, станали жертва на механизма за смятане в НОИ, няма да бъдат компенсирани, стана ясно още от думите на министър Петков. Нямало основание за компенсация, напротив - Догодина обаче се планира да бъде направена “фина настройка” на преизчислението на пенсиите. Текст в закона за бюджета на общественото осигуряване щял да предвижда, че всички пенсии се вдигат с еднакъв процент, независимо какво покажат сметките при преизчислението. За 2018 г. засега се предвижда увеличение с 3,8%. То ще бъде постигнато, като тежестта на година стаж ще стане 1,169 вместо сегашните 1,126. Ако не бъде добавен допълнителният текст, пострадалите 4900 души няма да получат увеличение и догодина.", "date": "2017.10.12", "title": "Вдигнали 4900 пенсии с 0 лв. вместо с 2,4% (Обзор)"}
{"url": "https://www.24chasa.bg/novini/article/6493664", "text": "Русия осъди като \"враждебно\" решението на САЩ да махнат руските знамена, които се развяваха над дипломатическите й мисии във Вашингтон и Сан Франциско, затворени по нареждане на американските власти, предаде Франс прес. \"Руските знамена бяха махнати от руското търговско представителство във Вашингтон и генералното консулство в Сан Франциско\", чието закриване САЩ наредиха в края на август, заяви говорителката на руското външно министерство Мария Захарова, цитирана от БТА. Това е \"нова враждебна проява на американските власти срещу дипломатическите ни сгради и поругаване на руските държавни символи\", добави тя. \"Вече изразихме категоричния си протест пред САЩ\", съобщи Захарова и уточни, че американските власти са действали без съгласието на Москва. Руският посланик във Вашингтон Анатолий Антонов определи решението като \"изключително враждебна мярка\", се казва в изявление на посолството. \"Искаме символите на държавата ни незабавно да бъдат върнати по местата си\", заяви той. \"Подобни мерки могат само да усложнят руско-американския диалог\", предупреди той в интервю за руската телевизия \"Вести\". Руски депутати, които трябваше да участват във форум в САЩ в края на този месец, решиха да отменят посещението си заради свалянето на руските знамена. Администрацията на САЩ смята, че тези сгради вече нямат дипломатически имунитет. Те обаче остават собственост на Русия, отбелязва ТАСС.", "date": "2017.10.12", "title": "Русия: Махането на знамената от дипломатическите ни сгради е враждебна проява от САЩ"}
{"url": "https://www.24chasa.bg/novini/article/6493590", "text": "\"Според мен самият факт, че политици напуснаха преждевременно участието си на заседание във форум, където трябва да участват, е показателен. Абстрахирам се от мотивите, защото закона трябва да се спазва. След като темата за борбата с корупция е приоритет на нашето общество, тя трябва да е приоритет на нашето управление\",каза в интервю за \"Още от деня\" президентът Румен Радев. \"Дейността на този съвет е регламентирана със закон. Проблемът дойде, че няколко от участниците напуснаха заседанието и го направиха без предупреждение. Мисля, че загубата на кворум не е резултат от дискусиите, а от това преждевременно напускане. Стенограмата няма нищо общо\", допълни Радев. \"Темата е конфликтна и моята роля е не да търся механично обединение, а по-скоро обединение около принципи и насоки\", каза още той. \"За да има ефективна борба с корупцията трябва да има наказателно преследване. Не можем да разчитаме на самопризнания в имуществените декларации. Това няма как да разкрие моделите, схемите и гейтовете. За това трябва активно преследване\" \"Трябва да има и превенция и разследване. За мен е ясно едно - не може парламентарното мнозинство да излъчва едновременно и правителството, и ръководството на органа за борба с корупцията\", допълва президентът.  \"С една завидна страст и борбеност група депутати завардиха народната пара. Защо същите борци не направиха анкетна комисия за парите за саниране? Не е трудно да се направи една такава комисия\", каза Радев. \"Очевидно премиерът много трудно може да надвика своите съпартийци. Мога да кажа, че има съвсем коректен и работен диалог между мен и премиера, но това няма как да снеме отговорността му за собственото му мнозинство и поведение. Не може да има разбирателство в името на корупционния комфорт. Трябва да е и много ясно кой и за какво говори от името на властта. Трябва институциите да работят добре помежду си\", коментира Радев. Сигурността е неизменен приоритет, особено в несигурни времена. Печелившо по време на избори е да се говори за пенсии, но изборите минаха, а обещанията останаха неизпълнени. Закъсняхме много с целия процес на модернизация на българската армия. Аз защитавам организираният процес на избор, а не определен самолет. Не е без значение дали президентът е нов, а 35-годишен, коментира Радев.  Всички видове въоръжени сили имат нужда от модернизация. Трябва да има и пълноценна подготовка. Ако сега дадем парите за ремонт на МиГ-овете, това ще изяде парите за нов самолет, допълни държавният глава. Задачите на господин Иво Христов не изискват достъп до класифицирана информация. Ако преценя, че неговите задължения изискват такава, ще се подадат съответните документи. Категорично господин Христов не е имал достъп до нито един класифициран документ, това ще покаже и проверката на ДАНС, каза Румен Радев. Общините в България се управляват от родовете, това е недопустимо. След като този модел е порочен, ние трябва да се борим за го променим, независимо от партията, която управлява. Аз затова и свиках този КСНС, допълни Радев. Трябва да има контрол от парламента и за излишъците в бюджета, не го виждам това. Очаквам ВСС да покаже професионализъм. Върнах указа за назначаване на Георги Чолаков, за да дам шанс на новия ВСС да направи този избор. Вярвам, че това е част от съдебната реформа, която осъществяваме, коментира президентът. Има си нива на общуване президент с президент, премиер с премиер. Хората искат да видят отношения с Меркел да речем, президентите в Европа имат своите ясни функции, но те не са толкова известни. Явно затова няма такава видимост каква работа върши президентът, допълни Радев. Нямам притеснения за поканата си към Бил Клинтън. Не трябва да продължаваме с усещането, че България е зрител на световната политическа сцена Това е един от начините, да каним такива хора тук, да се провеждат дискусии в България. Аз разчитам на мъдростта на българския гражданин, не се притеснявам от никакви отнемания на рейтинг, коментира държавният глава. Според мен ще бъде грешка, ако очакваме, че от европредседателството трябва да изличаме някакви ползи. Силата тук пада върху българските администрации, да предизвикат доверие и да покажем, че България може да бъде един добър координатор. Това ще повиши доверието в страната ни, каза Румен Радев. За мен няма значение колко дълго ще съм президент, много по-важно е какъв президент ще бъда. Приех тази мисия с ясно осъзнаване на всички трудности и отговорности, ще направя всичко възможно хората да не съжаляват. Аз ще продължа да гледам на България като просперираща страна с едно достойно общество, завърши Радев.", "date": "2017.10.12", "title": "Румен Радев: Има съвсем коректен диалог между мен и премиера, но не и с хората му"}
{"url": "https://www.24chasa.bg/novini/article/6493576", "text": "Ловчанският митрополит Гавриил дари три инфузоматни апарата на детската онкология в ИСУЛ от името на Св . Синод и хиляди малки творци, чиито рисунки и фотографии бяха изложени на благотворителен базар. Ценната техника е купена с парите, събрани от акцията \"Деца рисуват за деца\", организирана от Св . Синод с подкрепата на Сдружение \"Маринела\" и в партньорство с \"24 часа\". Рисунки и фотографии на малчугани, които са печелили награди от Националния конкурс \"Рождество Христово \", бяха изложени във фоайето на хотел Маринела и всеки можеше да си купи творба като пусне пари в кутията на доброто. Само за 3 месеца в кутията и по сметката на кампанията са събрани 10 хил . лв . Идеята е сумата да бъде дарена на болни деца. След разговори на ръководителя на Културния отдел на Св . синод митрополит Гавриил с началника на клиниката по детска клинична хематология и онкология проф . Добрин Константинов, се стига до идеята да бъдат закупени апаратите за малките пациенти. Това са волуметрични помпи за прецизно регулиране на медикаментозните вливания при лечението на онкоболни деца. \"Добрите хора искат да видят, че отсеща е някой, на когото може да се има доверие. И тогава даряват. Кажете на децата в клиниката, че тези апарати са дарени от други деца, които са рисували с голяма любов. Господ да ви дава здраве и сили, за да лекувате пациентите си\", обърна се Митрополит Гавриил към проф . Константинов, който обеща децата в клиниката да се включат в следващото издание на Националния конкурс. Работи се и по идеята на големи християнски празници духовници да извършват катехизистични беседи с децата, които се лекуват от рак в ИСУЛ . \"Благодаря на Св . синод от името на колектива и на нашите малки пациенти. С тези нови апарати ще има по-бързо и качествено лечение. Впечатлени сме от начина, по който е започнала инициативата. Мястото на църквата и на вярата е огромно в нашето общество\", каза проф . Константинов и изрази надежда, че Църквата и болницата ще продължат сътрудничеството си. От Културно-просветния отдел на Светия синод благодариха на дарителите и на фирмата \"Б.Браун Медикал ЕООД \", която е вносител на апаратите. Събраните средства от кампанията стигали за два апарата, но с голяма отстъпка от дружеството бил закупен и третият. Благотворителната инициатива на Св . Синод ще продължи и след изданието на Националния конкурс \"Възкресение Христово \" за 2018 г. \"Християнските добродетели възпитават в нас истинския човек. Затова детското творчество в името на Възкръсналия Спасител, в името на здравето и живота на ближните, е висш израз на любовта. Тя трябва да се проявява не само на думи, но най-вече в дела\", каза още митрополит Гавриил при посещението си в детската онкология в ИСУЛ .", "date": "2017.10.12", "title": "Св . Синод дари апарати за онкоболни деца"}
{"url": "https://www.24chasa.bg/novini/article/6493651", "text": "Ограничено е движението в изпреварващата лента при км 270 в посока София на АМ \"Тракия\", поради аварирал товарен автомобил, съобщава АПИ. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\"                                                                                                                                                                                                                                                                                                                       ", "date": "2017.10.12", "title": "Аварирал камион ограничава движението по АМ\"Тракия\" в посока София"}
{"url": "https://www.24chasa.bg/novini/article/6493402", "text": "На българо-турската граница на ГКПП \"Капитан Андреево\" се е образувала около 4 км колона от товарни автомобили на изход, а на ГКПП \"Лесово\" - 1 км колона от товарни автомобили на изход. Това сочат данни на ГД \"Гранична полиция\" към 13.30 часа, съобщиха от пресцентъра на МВР. На българо-румънската граница на ГКПП \"Дунав мост-Видин\" има 2 км колона на изход от товарни автомобили. На българо-сръбската, българо-македонската и българо-гръцката граница трафикът е нормален на всички контролно-пропускателни пунктове.", "date": "2017.10.12", "title": "На ГКПП \"Капитан Андреево\" има около 4 км колона от тирове"}
{"url": "https://www.24chasa.bg/novini/article/6493418", "text": "По искане на Окръжна прокуратура – Сливен съдът задържа под стража 31-годишния Георги Т., обвинен в отвличането и изнасилването на млада жена, съобщиха от пресцентъра на прокуратурата. От 21,30 ч. на 9-ти октомври до 03,00 часа на следващия ден извергът насилвал жената, като я заплашвал, че ако гъкне или се съпротивлява, ще я убие. Освен за отвличането Георги Т. е обвинен и за притежание на наркотици. В жилището, където се гаврил с безпомощната жена, полицаи открили канабис и две хапчета амфети. Според прокурора е налице обосновано предположение за това, че Георги Т. е извършил престъплението, в което е обвинен. Представителят на държавното обвинение бе категоричен, че обвиняемият може да се укрие или да извърши друго престъпление. Съдът прие мотивите на прокурора и задържа под стража Георги Т. Определението на Окръжен съд – Сливен подлежи на обжалване пред Апелативен съд – Бургас.", "date": "2017.10.12", "title": "Съдът задържа под стража 31-годишния от Сливен, отвлякъл и изнасилил млада жена"}
{"url": "https://www.24chasa.bg/novini/article/6493389", "text": "Във Велико Търново се провежда първото по рода си изложение за български производители на храни и напитки „Трапезица Фест“ 2017. Тридневният форум бе открит от кмета на Старата столица Даниел Панов и директора на БНТ Свят и региони Екатерина Генова. Изложението е финал на инициативата „Вкусът на България“, с която обществената телевизия и Националното сдружение на общините в Република България съдействат на родните производители за развитието на бизнеса им, за съкращаване на пътя до търговските вериги, ресторантите, хотелите и къщите за гости. До неделя в изложбени зали „Рафаел Михайлов” жителите и гостите на Велико Търново могат да дегустират висококачествени български вина, млека и консерви, изискани деликатеси и бутикови храни, произведени по уникални рецепти. Даниел Панов пожела успех на участниците и организаторите и изрази надежда, че подобни празници на българския вкус и кулинария ще станат част от обществените събития във всеки повече градове. Панов подчерта, че форуми като „Трапезица Фест“ са израз на подкрепа за развитие на родното производство и средство за насърчаване на малкия и средния бизнес. Като председател на Управителния съвет на НСОРБ Даниел Панов поздрави всички свои колеги кметове и всички служители на общинските администрации по повод днешния празник на българската община. „Нашата всеобща цел е българските храни и напитки да бъдат по-широко предлагани. Освен всичко друго, те са свързани с различни обичаи и обреди и са част от културното богатство и наследство“, подчерта Даниел Панов. Той посочи, че производителите могат да разчитат на подкрепата на законодателната, изпълнителната, местната власт, както и на медиите. Регионалният представител на Изпълнителната агенция за насърчаване на малките и средни предприятия Иван Сотев, увери изложителите на „Трапезица Фест”, че освен подкрепа за подобни инициативи, чрез своите структури Министерството на икономиката активно съдейства на българските производители да направят и своите първи стъпки на чужди пазари. „Ако ви трябва илюстрация на българската пословица „речено – сторено” – това е днешното събитие”, заяви при откриването директорът на БНТ Свят и региони Екатерина Генова. Тя обърна внимание, че всички поставени от бранша проблеми в рамките на инициативата „Вкусът на България” вече са намерили своето адекватно решение. Генова припомни, че в началото на кампанията преди половин година кметът на Велико Търново сподели идеята си Старата столица да даде възможност на производителите на уникални регионални храни и напитки да представят своите продукти, да се срещнат с търговци и ресторантьори, да предложат своята продукция директно на клиентите си. С откриването на „Трапезица Фест” това намерение вече е факт. В рамките на кампанията „Вкусът на България“ се проведоха поредица от дискусии в цялата страна, чрез които производители и представители на туристическия бранш коментираха открито въпросите за решаване помежду им. Със съдействието на БНТ2 и НСОРБ с проблемите на производителите бяха запознати депутатите от парламентарните комисии по земеделието и храните и по регионална политика, благоустройство и местно самоуправление. Най-спешните въпроси вече очакват своето законодателно решение. Изложението се провежда в навечерието на 16 октомври - Световния ден на прехраната, обявен от Генералната асамблея на ООН. Организатори са ОТА „Царевград Търнов“, „Прим Дизайн“ и „Прим Нет“. Събитието се осъществява с подкрепата на Изпълнителната агенция за малки и средни предприятия и Община Велико Търново", "date": "2017.10.12", "title": "Вкусът на България си дава среща във Велико Търново"}
{"url": "https://www.24chasa.bg/novini/article/6493482", "text": "УМБАЛ-Бургас призовава всеки, който има възможност и желание да помогне за спасяването на родилка, която е в тежко състояние. Жената е родила преждевременно близнаци, като в момента има нужда от кръвопреливане. Лекарите от болницата полагат всички грижи за родилката и бебетата. Това съобщиха от пресцентъра на УМБАЛ-Бургас. Всеки, който дари кръв, ще помогне за по-бързото възстановяване на жената и това ще й даде възможност да прегърне своите деца. Желаещите могат да дарят кръв в Отделението по трансфузионна хематология (Кръвния център), от 7,30 до 14,00 часа, на първия етаж на ДКЦ 1. Кръводарителите трябва да са на възраст от 18 до 65 години, да носят личната си карта със себе си, да не са давали кръв в последните 60 календарни дни и да са в добро здравословно състояние.", "date": "2017.10.12", "title": "УМБАЛ-Бургас организира кръводарителска акция в помощ на родилка"}
{"url": "https://www.24chasa.bg/novini/article/6493488", "text": "Областният управител на Добрич, в качеството си на представител на държавата и Министерството на регионалното развитие и благоустройството, чрез юридическия екип на Областна администрация, спечели на последна инстанция пред Върховен касационен съд, делото за държавен терен от 5325 кв. м, представляващ част от брегоукрепително съоръжение Дамба – съобщиха от областната управа. Имотът е на територията на община Балчик. До съдебния спор се стига, след като тя издава акт № 194/19.10.2010 г. и го актува като публична общинска собственост.В хода на делата на три инстанции община Балчик претендира, че брегоукрепителните съоръжения, когато са в границите на населеното място, са публична общинска собственост, съгласно разпоредбите на чл. 6, ал.5 от Закона за устройство на Черноморското крайбрежие. Съдебно-техническа експертиза по безспорен начин доказва, че имотът представлява брегоукрепително съоръжение и буна, публична държавна собственост. То се използва по предназначението си, а именно да защитава и укрепва морския бряг. Същевременно с това изпълнява и функция на алея, свързваща Балчик с курортен комплекс „Албена“. Решението на Второ гражданско отделение на Върховния касационен съд е, че спорният имот е публична държавна собственост. То е окончателно и не подлежи на обжалване.", "date": "2017.10.12", "title": "Държавата си върна 5325 кв. м. брегоукрепително съоръжение, „присвоено” от община Балчик"}
{"url": "https://www.24chasa.bg/novini/article/6493496", "text": "„Ще търсим добрия баланс между приоритетите на нашето председателство и общия интерес на Европейския съюз, като се стремим да получим подкрепата на възможно най- широк кръг държави-членки, с оглед изпълнението на приоритетите в областта на правосъдието“, заяви министърът на правосъдието Цецка Цачева на колегата си от Люксембург Феликс Браз, съобщиха от пресцентъра на Министерството на правосъдието.  Двамата правосъдни министри се срещнаха днес след заседанието на Съвета по правосъдие и вътрешни работи в Люксембург, на което официално бе приет Регламентът за създаване на Службата на Европейския прокурор. Министър Цачева обсъди приоритетите на Министерството на правосъдието (МП) в рамките на Българското председателството с министъра на правосъдието на Люксембург, като изтъкна предприемането на необходимите действия, свързани с институционализирането и функционирането на Службата на Европейския прокурор. Тя информира колегата си, че по същата тема на 26-27 март 2018 г. МП предвижда домакинството на конференция и отправи покана към г-н Браз да бъде лектор по една от темите. От своя страна министър Браз отбеляза, че България може да разчита на абсолютната подкрепа на Люксембург, не само по темата за Европейската прокуратура. Той призова Българското председателство да работи за възможно най-бързото функциониране на Службата. С удоволствие бе приета и поканата за участие в конференцията през март в София. Министър Цачева получи подкрепа и за предвидената в рамките на председателството конференция в областта на електронното правосъдие и електронните доказателства.", "date": "2017.10.12", "title": "Цачева: Ще търсим баланс между интересите на ЕС и приоритетите на председателство ни"}
{"url": "https://www.24chasa.bg/novini/article/6493486", "text": "С 2 милиона лв. по ОП\"Региони в растеж\" Велико Търново започва реализацията на проект „Подобряване на бизнес средата в Западна индустриална зона” . 1,3 млн. лева ще бъдат инвестирани за проектиране и изпълнение на строително-монтажни работи. Останалите средства са за строителен и авторски надзор, публичност и визуализация, одит, управление на проекта, съобщи Мариела Цонева, директор на общинската дирекция „Проекти и програми”. „Западната индустриална зона попада в интегрирания план на Велико Търново. 47% от територията е с концентрация на свободни или недостатъчно развити терени. Около 35,5% от фирмите в града развиват своя дейност там. Бизнес имат близо 40 малки и средни предприятия и към 500 други стопански субекти, в които работят над 3000 души”, обясни Цонева като мотиви на администрацията да кандидатства за финансиране на икономическото развитие именно на тази Зона. Очаква се изпълнението да стартира през пролетта на 2018 г. Планирани са реконструкции на ул. „Никола Габровски” от кръстовището при „Елмот” в посока село Шемшево и на ул. „Козлуджа” също от кръстовището при „Елмот” в посока Западен пътен възел. Предвиждат се още ремонти на асфалтови настилки и тротоари, подмяна на бетонови бордюри, доизграждане на уличното осветление, паркоустройство, обясни ръководителят на проекта инж. Цанко Бояджиев, началник на отдел „Техническа инфраструктура”. Изготвянето на инвестиционния проект ще е в рамките на 30 календарни дни, а строителството ще продължи 90 календарни дни. Всички дейности трябва да приключат до 17 юли 2019 година.", "date": "2017.10.12", "title": "С 2 милиона лв. обновяват Западната\nиндустриална зона във Велико Търново"}
{"url": "https://www.24chasa.bg/novini/article/6493504", "text": "Гърция не може да се надява много на европейските правила за репатриране на откраднати културни ценности, за да си върне мраморите от Партенона при Брекзита, според отговора на Европейската комисия на въпроси на гръцки депутат, съобщава АФП. Стелиос Кулоглу, депутат от управляващата лява партия СИРИЗА, отправи писмен въпрос към Европейската комисия дали преди Брекзита тя възнамерява да върне от Великобритания мраморните фризове от Партенона, взети от британския дипломат Лорд Елджин в началото на деветнайсети век, когато Гърция е била част от Османската империя. Сега мраморите са изложени в Британския музей в Лондон, разказва БТА. Кулоглу попита също дали Европейската комисия смята за уместна директивата за \"реституиране на културни ценности, напуснали нелегално територията на една страна от ЕС\", която се прилага само за ценности, напуснали страната, от която произхождат, \"след 1 януари 1993 г.\". Депутатът зададе също въпрос дали ЕК възнамерява да вземе мерки, \"за да се справи с този юридически вакуум\". В отговор от вторник еврокомисарят по образование и култура Тибор Наврачич не споменава бъдещия Брекзит и само припомня полето на действие и границите на двете съществуващи директиви в тази област, по-специално датата 1 януари 1993 г., за да заключи, че \"нито една от тези две директиви не се прилага\" за мраморите от Партенона. Комисията казва, че \"не може нищо да направи за мраморите от Партенона, тъй като те са много стари\", обобщава иронично в своето съобщение обиденият гръцки депутат. Лорд Елджин винаги е поддържал тезата, че османските власти са му дали разрешение да вземе фризовете, които британският парламент е купил през 1816 г., за да ги даде на Британския музей. Проучване, направено наскоро от социологическата агенция ЮГов за в.\"Таймс\", осъществено сред британци, показа, че само една четвърт от тях мислят, че фризовете трябва да останат в Лондон, половината смятат, че те трябва да бъдат върнати на Атина, а една четвърт нямат мнение.", "date": "2017.10.12", "title": "Мраморните фризове от Партенона остават във Великобритания"}
{"url": "https://www.24chasa.bg/novini/article/6493529", "text": "Президентът на САЩ Доналд Тръмп обяви, че САЩ и Пакистан са се споразумяли за освобождаването на американка, канадския ѝ съпруг и трите им деца от плен при талибаните, предава AFP. Американският държавен глава идентифицира отвлечената двойка като Кейтлан Колман и Джошуа Бойл и каза, че тяхното освобождаване е „позитивен момент“ в отношенията на САЩ и Пакистан. „Колман е родила трите деца на двойката, докато те са били в плен“, заяви Тръмп, цитиран от \"Фокус\". „Днес те са свободни“.", "date": "2017.10.12", "title": "Тръмп приветства освобождаването на двойка, пленени от талибаните"}
{"url": "https://www.24chasa.bg/novini/article/6493528", "text": "Полицията в Ню Йорк е започнала да разследва случай на сексуално посегателство от страна на известния холивудски продуцент Харви Уайнстийн, който се е състоял през 2004 година, предаде Франс прес. След публикация на в. \"Ню Йорк таймс\" от 5 октомври, обвиненията в сексуален тормоз, в сексуални посегателства и в изнасилвания срещу Уайнстийн растат лавинообразно, като някои датират отпреди 20 години, съобщава БТА.  Полицията в Ню Йорк не даде повече подробности относно жертвата, заради която са били предприети следствените действия. Според в. \"Дейли нюз\" правоохранителите ще се опитат да съберат доказателства относно обвиненията на актрисата Лусия Еванс, която била принудена от продуцента за орална любов в Ню Йорк през 2004 г. Други две жени се оплакаха, че са били изнасилени от Уайнстийн.", "date": "2017.10.12", "title": "Полицията в Ню Йорк започна разследване срещу Харви Уайнстийн"}
{"url": "https://www.24chasa.bg/novini/article/6493533", "text": "Държавният глава Румен Радев пристигна на официално посещение в Азербайджан по покана на президента Илхам Алиев. Утре двамата президенти ще имат среща \"на четири очи\", след което ще се състоят пленарните разговори между делегациите на двете държави. По-късно двамата държавни глави ще направят изявления. Очаква се на разговорите да бъдат обсъдени аспекти от двустранния политически диалог, търговско-икономическото сътрудничество и партньорството в областта на образованието, науката и културата, отношенията и сътрудничеството в областта на енергетиката и транспорта, актуални международни теми и въпроси на глобалната сигурност и миграцията. Президентът Радев ще разговаря и с министър-председателя Артур Расизаде, и заместник-председателя на парламента Зияфат Асгеров.", "date": "2017.10.12", "title": "Президентът Радев пристигна на посещение в Азербайджан"}
{"url": "https://www.24chasa.bg/novini/article/6493543", "text": "Бойко Борисов формира стабилно правителство на базата на стабилна и работеща коалиция в кратки срокове и резултатът от управленските му умения е сериозният икономически растеж, който бележи България вече втора година. Това заяви международният секретар на Християн-демократическия съюз (ХДС) Бертил Венгер по време на работа среща с председателя на ПГ на ГЕРБ и заместник-председател на партията Цветан Цветанов, съобщиха от пресцентъра на ГЕРБ. Двамата разговаряха в централата на ХДС в германската столица Берлин. По време на срещата беше обсъдена съвместната работа между ГЕРБ и ХДС по редица теми като сестрински партии в политическото семейство на Европейската народна партия (ЕНП). Венгер запозна Цветанов с хода на разговорите между бъдещите коалиционните партньори за формирането на новото федерално германско правителство. Той поздрави Цветанов, че след предсрочните избори в България ГЕРБ е успяла в кратки срокове да структурира работеща коалиция, а Бойко Борисов да се утвърди като регионален и европейски лидер. От своя страна заместник-председателят на ГЕРБ запозна международния секретар на ХДС с политическата обстановка в България и с финансовите и икономическите показатели, които страната ни постига. Цветан Цветанов представи пред Бертил Венгер и основните приоритети на страната ни за предстоящото председателство на Европейския съюз. Двамата разговаряха за предизвикателствата пред Западните Балкани и обсъдиха идеята за провеждането на регионална среща на страните от района, която да бъде подпомогната от фондация „Конрад Аденауер“ по темите, свързани с миграцията, сигурността и транспортните коридори. В края на срещата заместник-председателят на ГЕРБ Цветан Цветанов покани международния секретар на ХДС Бертил Венгер да бъде гост на редовния конгрес на партията на 26 ноември в София. Двамата заявиха, че остават в контакт за съвместна работа между двете партии от семейството на ЕНП.", "date": "2017.10.12", "title": "Бертил Венгер: България и Борисов се утвърдиха като европейски лидери"}
{"url": "https://www.24chasa.bg/novini/article/6493546", "text": "Североатлантическият алианс приема позицията на Сърбия за военен неутралитет, заяви днес заместник генералният секретар на НАТО Роуз Готемьолер по време на среща със сръбския президент Александър Вучич, предаде ТАСС, цитирана от БТА. Заместник генералният секретар на НАТО Готемьолер отново повтори позицията на Алианса, че приема решението на Сърбия да бъде военно неутрална и не вижда в това нищо спорно и не го смята за пречка за развитие на сътрудничеството със Сърбия в много области, съобщи пресслужбата на сръбския президент. Вучич и Готемьолер са обсъдили теми на двустранния политически диалог, форми на практическо сътрудничество и предстоящата среща на сръбския президент с генералния секретар на НАТО Йенс Столтенберг, съобщи пресслужбата на сръбския президент. По думите на Вучич сътрудничеството между Сърбия и НАТО значително се е подобрило и е укрепнало взаимното доверие. В същото време сръбският президент е подчертал, че Сърбия е неутрална страна и няма намерение да променя този статут, но е твърдо решена да сътрудничи с Алианса в рамките на програмата \"Партньорство за мир\" с цел запазване на дългосрочния мир и стабилност в региона. Вучич е подчертал важната роля на НАТО за стабилността в региона, включително със силите на НАТО в Косово КейФОР. На срещата е била засегната и темата за разминирането и унищожаването на касетъчните бомби в Сърбия, останали от времето на бомбардировките на НАТО срещу тогавашна СР Югославия през 1999 г., което ще бъде реализирано с подкрепата на холандското правителство.", "date": "2017.10.12", "title": "НАТО: Приемаме позицията на Сърбия за военен неутралитет"}
{"url": "https://www.24chasa.bg/novini/article/6493552", "text": "Около 65 000 души се включиха в шествие в Барселона по случай националния празник на Испания с призив за единство на страната срещу опитите за отцепване, съобщи общинската полиция, цитирана от Асошиейтед прес. Това е най-масовото участие, откакто преди три години полицията започна да води подобна статистика, каза говорител на общинските сили на реда, цитиран от БТА. Един полицай е леко пострадал, след като се намесил, за да раздели две групи протестиращи, влезли в стълкновение на централния площад, отбеляза говорителят и уточни, че други инциденти не са регистрирани. Две малки групи протестиращи влязоха в сблъсък в центъра на каталунската столица по време на юнионистката демонстрация. Те хвърляха столове едни срещу други, докато не се намеси полицията. Засега не е ясно какво е предизвикало насилието и кои са участниците. Протичаща наблизо демонстрация на организации от гражданското общество - противници на отцепническите стремежи на Каталуния, не беше прекъсната. Отделен протест на около 200 поддръжници на крайната десница и испански националистически организации завърши на хълма Монтжуик с речи и изгаряне на неофициалния флаг, превърнал се в символ на каталунските сепаратисти.", "date": "2017.10.12", "title": "Около 65 хиляди се включиха в шествие по случай националния празник в Барселона"}
{"url": "https://www.24chasa.bg/novini/article/6493574", "text": "САЩ могат да нанесат превантивен удар по Северна Корея, ако получат достоверни данни, че предстои тя да изстреля балистична ракета с ядрен заряд за взривяване в атмосферата над Тихия океан, предаде ТАСС, като се позова на японския в. \"Йомиури\", цитиран от БТА. \"Въоръжените сили на САЩ са готови да употребят своята съкрушителна мощ, ако Северна Корея покаже действителни признаци за скорошно изстрелване на ракета с ядрена бойна глава\", заяви източник от Пентагона. Според служител от американското правителство ядрен взрив над Тихия океан би бил \"самоубийствен акт\" за севернокорейския лидер Ким Чен-ун. \"Сега той действа крайно предпазливо, като се опитва да се движи по ръб, отвъд който може да последва удар от страна на САЩ\", каза източникът. Севернокорейският външен министър И Йон-хо заяви на сесията на Общото събрание на ООН в Ню Йорк през септември, че Пхенян може да взриви водороден заряд над Тихия океан в отговор на враждебната политика и заплахи на Вашингтон. Той обаче подчерта, че подобно решение може да вземе единствено севернокорейският лидер.", "date": "2017.10.12", "title": "САЩ са готови за удар по КНДР, ако има признаци за изстрелване на ядрена ракета"}
{"url": "https://www.24chasa.bg/novini/article/6493581", "text": "Полицията в Северна Гърция спаси 54 мигранти, открити натъпкани във ван, и арестува двама българи, заподозрени, че са част от мрежа за трафик, на които било платено, за да прекарат мигрантите през страната, предаде Асошиейтед прес, цитирана от БТА. В изявление на полицията се посочва, че превозното средство е било спряно вчера на път в родопската област, Североизточна Гърция. Мигрантите - 52-ма сирийци и двама сомалийци - били натъпкани в задната част на вана и заключени отвън в пространство от четири на два и половина метра при липса на вентилация. Сред тях е имало и 13 непълнолетни. Двамата българи, на 36 и 38 години, са обвинени в нелегално превозване на мигранти и застрашаване на човешки живот. Полицията съобщи днес, че всеки от възрастните е платил по 1500 евро, за да бъде отведен от сухопътната граница с Турция, която те преминали нелегално, до северния гръцки град Солун.", "date": "2017.10.12", "title": "Арестуваха двама българи в Гърция, карали 54 мигранти, натъпкани във ван"}
{"url": "https://www.24chasa.bg/novini/article/6492976", "text": "16-годишно момиче е пострадало при пожар в ж.к. \"Люлин\". Това съобщиха от пресцентъра на МВР. Сигналът за пожара в апартамент ж.к. “Люлин“ е подаден в 9.17 часа тази сутрин. На място веднага са изпратени четири специализирани автомобила и линейка на пожарната. Заради задимяване са евакуирани живущите в горните етажи на блока, 16-годишно момиче е настанено за наблюдение в болнично заведение, без опасност за живота. Продължава работата по установяване на причините за инцидента.", "date": "2017.10.12", "title": "Тийнейджърка пострада при пожар в столичния квартал \"Люлин\""}
{"url": "https://www.24chasa.bg/novini/article/6492970", "text": "Софийската градска прокуратура даде на съд Стефан Станев, който е обвинен, че е убил приятелката си Виола Николова, както и че е държал наркотици в апартамента си. От обвинителния акт става ясно, че в нощта на 22 юни 2017 г. Станев и Виола били в дома си. Младата жена споделила, че е изморена и легнала в спалнята, за да си почива. Станев четял във фейсбук. В един момент решил да изпие една бира, след което взел екстази, после пушил и марихуана. Разходил се до спалнята, видял че Виола лежи, но не спи и приел,че нещо я притеснява. Около 5 ч на 23 юни Станев се опитал безуспешно да говори с Виола. Тя обаче не откликнала да споделя с него. Тогава започнал да удря с ръце и с метален стик за голф по стената, след което застанал до леглото, където лежала Виола, вдигнал стика за над главата си – в този момент тя уплашена и плачейки извикала: \"Извинявай, съжалявам, моля те спри, недей“, но Станев нанесъл силен удар със стика по главата й, в областта на лявата слепоочна орбитална област, пише в обвинителния акт. С него той й причинил открита тъпа черепно-мозъчна и лицева травма. След удара стикът се счупил като в ръката на Станев останала металната му дръжка. Виола  започнала да губи много кръв, но дишала, виждала и чувала. В този момент той преместил тялото й от спалнята на земята и я ударил втори път по главата със счупения метален край от дръжката на стика, с което й причинил нова лицева травма. Започнал и да я души. После се отказал, станал взел от кухнята кухненски назъбен нож - с обща дължина 32,5см и дължина на острието 20 см Върнал се в спалнята и в момент, в който Виола все още имала сърдечна дейност и съзнавала какво се случва с нея, започнал да нанася пробождащи и режещи удари във врата й. После взел друг кухненски нож - с обща дължина 32,5см, и дължина острието 19,5 см , с който пробол в дълбочина от 3 см гърба на Николова, в дясно от гръбначния стълб. Станев бил решен да довърши започнатото и взел трети нож, който бил дълъг 196 мм и широк 43 мм, с режеща част с ширина 12мм, с който нанесъл удар в шията на Виола, като острието останало забито в шията й, а пластмасовата дръжка  - в ръцете му. Когато видял, че Виола не диша, Стефан завил мъртвото й тяло със завивката от леглото, поставил плюшена играчка на котарак върху трупа й, и отишъл в съседната стая, изпушил една марихуана и си пуснал музика. На 23 юни около 8.30 ч той позвънил на своя приятелка и я поканил в дома си, за да поговорят. Когато тя пристигнала, я посрещнал пред блока и заедно се качили в апартамента му. Младата жена го попитала къде е Виола, Станев не отговорил. На въпрос, какво са правили предната вечер, той заявил, че легнал до пострадалата и забелязал ,че нейният крак трепнал, след което със знак и движение на ръката показал на приятелката си как прерязал гърлото на Виола, а след това спокойно и хладнокръвно заявил: „Аз я убих“. Стефан я отвел до стаята, където приятелката му видяла трупа на Виола, покрит с покривало за легло, върху което била поставено плюшена играчка –котарак. След кратък разговор за извършеното, наказанието за това престъпление, разбирането от страна на близките му и това, че не иска да се предаде на полицията, приятелката му си тръгнала. В следобедните часове той отпътувал с автомобила си за Созопол, става ясно от обвинителния акт. На 24 юни 2017 г. около 15 ч приятелката на Станев заедно с мъжа, с когото живее, сигнализирали в 3 районно за извършеното престъпление. Станев бил арестуван около 21.30 ч в близост до яхтеното пристанище в Созопол. Непосредствено след задържането му е извършено токсикологично изследване, което е установило комбинирана употреба на наркотици - амфетамин,екстази, тетрахидроканабинол и кокаин. В хода на разследването били назначени множество експертизи: съдебно-медицинска, трасологическа, ДНК анализ на веществени доказателства, петорната биотрасологична и съдебно медицинска експертиза и др. От назначените по делото физикохимична и оценителна експертизи, се установява, че тегло и съдържание на наркотичните вещества намерени в дома на Станев са от вида на амфетамините и са на обща стойност 502,70 лв. Назначената комплексна психолого психиатрична експертиза –проведена в болницата към затвора в Ловеч установява,че Станев страда от личностово разстройство и синдром на зависимост от психоактивни вещества. То няма характеристиката на краткотрайно или продължително разстройство на съзнанието и не е психично заболяване в тесен смисъл. Към момента на извършване на деянието той е разполагал с психическа годност да разбира свойството и значението на постъпките си и да ръководи действията си и отново към този момент не се е намирал в психотично състояние - състояние на остра психоза. Вещите лица акцентират при изготвяне на психологическия портрет на Станев върху дисхармонични нагласи и поведение,в емоционалната и волева сфера,възбудни процеси, крайно ниска поносимост на фустрация и ниски прагове на задръжка и на отключване на агресивни реакции, склонност да обвинява другите и да измисля правдоподобни обяснения за проявите си, раздразнителност и емоционална лабилност, намалени възможности за самоконтрол ,водещи до немотивирана агресивност, ниската или пълна липса на критичност на собственото и околното поведение, особено след употреба на наркотични вещества . Този психологически портрет се потвърждава напълно и от доказателствата по делото и механизма на причиняване на убийството. С нанасянето на множество удари по тялото на пострадалата и то в областта на жизнено важни органи от страна на обвиняемия е установено, че Виола е изпитвала множество болки и страдания. Обвиняемият е проявил изключителна ярост и ожесточеност към пострадалата, като се има предвид броя на нанесените удари. Болките и страданията, които е понесла Николова са били много силни и това е било мъчително. Тя е изпитвала страх, съзнавала е своето безсилие и безизходица от създалата се ситуация. Смъртта е настъпила в един времеви отрязък, в който пострадалата е търпяла болки, усещала е и е осъзнавал какво й се случва. От друг страна интензитетът проявен от Станев явно надхвърля необходимото за причиняване на смърт и сочи на допълнително лично отношение към жертвата, съдържащо изключителна ярост и ожесточение и формират и категорично наличието на признака - особена жестокост.", "date": "2017.10.12", "title": "Стефан, обвинен, че убил Виола с три ножа и стик за голф, отива на съд"}
{"url": "https://www.24chasa.bg/novini/article/6492993", "text": "Депутатите приеха Закона за държавните помощи на второ гласуване в Народното събрание. Законът предвижда помощи да получават лица, които осъществяват икономическа или неикономическа дейност и предприятията, за които са предназначени държавни и минимални помощи. Ако помощите получават две свързани помежду си предприятия, тогава размерът на плащането ще се определя от приходите им. Държавните помощи ще се получават след решение на Европейската комисия и след оценка от министъра на финансите.", "date": "2017.10.12", "title": "Депутатите приеха Закона за държавните помощи"}
{"url": "https://www.24chasa.bg/novini/article/6493029", "text": "Главният преговарящ на ЕС по въпроса с оттеглянето на Великобритания Мишел Барние заяви на пресконференция днес, че преговорите с Лондон са в задънена улица, предаде БТА. По неговите думи засега липсва доверие и то може да бъде постигнато, ако бъдат изпълнени британските ангажименти към ЕС. Той поясни, че засега няма яснота как Великобритания ще изпълни задълженията си към бюджета на ЕС. По неговите думи се запазват неяснотите и по останалите въпроси - за гражданските права и за Ирландия. Не направихме голяма стъпка напред, посочи Барние по повод завършилия днес пети кръг от преговори с Великобритания. Имаме обща цел - да постигнем споразумение, за да можем да договорим и бъдещото сътрудничество. Въпреки изявленията на премиера Тереза Мей във Флоренция, тази седмица британската страна не представи предложения за покриването на бюджетните си задължения, поясни той. Достатъчен напредък означава да се напредне достатъчно по всички точки от преговорите, уточни Барние. Ръководителят на британския преговорен екип Дейвид Дейвис отново оспори оценката, че преговорите не бележат напредък. Той настоя решително следващата седмица Европейският съвет да даде на Барние необходимите правомощия, за да бъде напредъкът по-отчетлив. От юни насам постигнахме значителен напредък. Готови сме да започнем договаряне на бъдещите отношения с ЕС. Подготвяме се за всякакви сценарии, добави Дейвис. Европейският съвет ще оцени следващата седмица хода на преговорите. Ако бъде отчетен достатъчен напредък, държавните и правителствените ръководители на страните от ЕС могат да упълномощят Барние да договаря бъдещите отношения с Лондон. Ако преговорите завършат без успех, Великобритания ще напусне ЕС през 2019 г. и ще продължи да търгува с Общността по правилата на Световната търговска организация. Срокът на преговорите може да бъде удължен с единодушно решение на Европейския съвет. По същия начин може да бъде уважено евентуално решение на Великобритания да оттегли искането си за напускане на ЕС.", "date": "2017.10.12", "title": "ЕК: Преговорите с Великобритания са в задънена улица"}
{"url": "https://www.24chasa.bg/novini/article/6493040", "text": "Условни наказания „лишаване от свобода“ за срок от 10 месеца с 3-годишен изпитателен срок, както и глоби от 200 лв., получиха 19 иракски граждани, след като Районният съд в град Генерал Тошево одобри споразуменията, сключени между чужденците, техните защитници и прокуратурата. Подсъдимите - 9 жени и 10 мъже, се признаха за виновни в това, че на 18 август т.г. в землището на село Росица, община Генерал Тошево, в района на 244 и 245 гранични пирамиди, са излeзли през границата на страната ни без разрешение на надлежните органи на властта и не през определените за това места. Всички осъдени ще платят и сторените по делата разноски. Постановените от Районния съд - Генерал Тошево, съдебни актове са окончателни и не подлежат на обжалване.", "date": "2017.10.12", "title": "19 иракчани с условни присъди за незаконно преминаване на границата ни с Румъния"}
{"url": "https://www.24chasa.bg/novini/article/6493050", "text": "Винаги сме имали допирни точки със синдикатите. Това заяви депутатът от \"Обединени патриоти\" Искрен Веселинов след срещата с КНСБ. \"Много от философския фундамент на двете организации е един и същ. За нас предложенията, които дават от КНСБ са не сериозен анализ. Рано е да кажа кое от тях ще интерпретираме в този бюджет. Факт е, че изповядваме същото виждане за ръст в доходите.В диалога с нашите партньори от ГЕРБ ще отстояваме тази теза, търсейки този оптимум, който няма да разклати финансово държавата\", обясни Веселинов. По думите му патриотите и КНСБ са на мнение, че в ЕС за един и същи труд трябва да се заплаща еднакъв начин. Веселинов заяви подкрепа и по предложението на синдикатите за въвеждането на необлагаем минимум.", "date": "2017.10.12", "title": "Веселинов: Винаги сме имали допирни точки със синдикатите"}
{"url": "https://www.24chasa.bg/novini/article/6492985", "text": "Военен самолет се разби днес в Испания, след като участва в парада за националния празник в Мадрид, заяви говорител на Министерството на отбраната за агенция AFP. „Мога да потвърдя, че самолетът се е разбил\", заяви говорителят, цитиран от \"Фокус\". Според испанските информационни агенции изтребителят „Юрофайтър“ се e разбил в близост до военновъздушната база Лос Ланос близо до град Албасете, на 300 км югоизточно от столицата. Машината бе една от четирите, взели участие в парада в Мадрид. Пилотът на военния самолет не е успял да катапултира, съобщава вестник El Pais. Официално потвърждение на смъртта му обаче към момента няма. Тазгодишният парад в Мадрид, на който присъстваха крал Фелипе и кралица Летисия, се провежда на фона на политическата криза, след като в Каталуня на 1 октомври бе проведен референдум за независимост.", "date": "2017.10.12", "title": "Изтребител се разби след участие в испанския военен парад"}
{"url": "https://www.24chasa.bg/novini/article/6493087", "text": "Изгоря една от забележителностите на Франкфурт - дървената кула \"Гьоте\" , съобщи Асошиейтед прес, като цитира германски медии. Властите подозират, че става въпрос за палеж. Говорителка на полицията заяви, че изпратените на място около 60 огнеборци са успели само да предотварят разпространението на пожара, тъй като кулата се срутила. \"Всичко навежда на мисълта, че това е палеж - каза тя. - В кулата нямаше електронни устройства, а миналата нощ нямаше и гръмотевици.\" Високата 43 метра кула, която посетителите можеха да изкачват, бе построена през 1931 г., информира БТА. Тя носеше името на германския писател Йохан Волфганг фон Гьоте и бе реставрирана преди три години, като реставрационните работи струваха почти 500 000 евро.", "date": "2017.10.12", "title": "Изгоря дървената кула \"Гьоте\" във Франкфурт (Видео)"}
{"url": "https://www.24chasa.bg/novini/article/6493172", "text": "Турският президент Реджеп Тайип Ердоган заяви днес, че Съединените щати укриват в консулството си в Истанбул заподозрян, който е свързан с живеещия в САЩ проповедник Фетхуллах Гюлен, обвиняван от Анкара за неуспешния опит за преврат миналата година, предаде Ройтерс, цитира БТА. Ердоган каза също, че Турция държи на решението си да спре да издава турски визи в САЩ като ответна мярка на такава стъпка от страна на Вашингтон. Президентът заяви, че за сегашния спор между Турция и САЩ е отговорен американският посланик в Анкара, но критикува Вашингтон, че \"жертва\" отношенията си със своята съюзничка от НАТО. \"Нека бъда съвсем ясен, човекът, който причини това, е посланикът тук. Недопустимо е САЩ да жертват стратегически партньор заради посланик, който не си знае мястото,\" каза Ердоган пред валии (окръжни управители) в Анкара.", "date": "2017.10.12", "title": "Ердоган обвини САЩ, че укриват заподозрян в консулството в Истанбул"}
{"url": "https://www.24chasa.bg/novini/article/6493183", "text": "Вярвам, че Западните Балкани са кауза, защото, ако има мир, стабилност и просперитет там, ще има и у нас, коментира министърът за Българското председателство на Съвета на ЕС Лиляна Павлова днес по време на среща на Евроклуба при БТПП във връзка с проектопрограмата на председателството. Много е важно да нямаме свръхочаквания, нямаме и намерения да даваме фалшиви надежди на Западните Балкани, но трябва да им дадем ясна оценка къде са, какво са постигнали, какво могат да направят, обясни тя. Павлова открои три приоритета, по които ще се работи в рамките на темата за Западните Балкани - първият е осезаема европейска перспектива чрез конкретен план за действие на всяка държава на базата на анализа на напредъка й, вторият - сигурност, просперитет, върховенство на закона, миграция, а третият е свързаността - пътна, железопътна, въздушна, енергийна, дигитална, съобщи БТА. Лиляна Павлова коментира още, че през председателството ни ще бъде направено всичко възможно, включително и като част от културната програма, да се популяризира българският език и да се чува българската реч в европейските институции. В партньорство със СУ и Генералната дирекция \"Преводи\" има инициатива да се направи в резултат на председателството обогатяване на речника с термините, което да бъде от полза и на студентите, и на преводачите. Досиетата са разнообразни, имат специфична терминология и трябва да имат правилен превод на български, обясни Павлова. Календарът на председателството е напълно готов, предвиждат се над 200 срещи в София, събития и в други общини, културни събития. Очаква се столицата ни да бъде посетена от около 22 хиляди души. Сега е моментът, в който повече отвсякога говорим за бъдещето на Европа и каква Европа искаме за нашите деца след 2020 г., но през призмата на много по-глобални предизвикателства, отбеляза още министърът и посочи, че неслучайно единият от приоритетите на триото е ЕС като фактор на световната сцена. Работим изключително добре в рамките на триото, каза Павлова и декларира, че няма да се отнесем към ангажиментите си формално. Социологът Антоний Гълъбов коментира, че българският национален интерес е в задълбочаване на европейската интеграция на страната. Там, където имаме общностна регулация или споделена компетентност, България постига много добри резултати, имаме трудности там, където европейската регулация достига по-бавно, констатира той на базата на свое изследване. Това не е настояване за разширяване на европейската регулация, а настояване за българската способност за трансфер на модели, на решения, на подходи от европейската регулация в други сфери на обществения живот, обясни анализаторът. Той вижда ЕС като галактика от вътрешни съюзи и смята, че в това отношение една страна е толкова по-важна, в колкото повече вътрешни съюзи присъства. Ингрид Шикова, председател на Евроклуба, смята, че председателството ни дава огромни възможности да покажем качествата на българите. Тя определи председателството като историческо събитие и отбеляза, че ще трябва да погледнем ЕС с нови очи.", "date": "2017.10.12", "title": "Лиляна Павлова: Вярвам, че Западните Балкани са кауза"}
{"url": "https://www.24chasa.bg/novini/article/6493184", "text": "Повишаването на 28-годишната сестра на севернокорейския лидер Ким Чен-ун до пост в най-висшия орган за вземане на решения в страната е знак, че той засилва позициите си, като привлича най-важните си хора по-близо до центъра на властта, казват експерти и служители. Ким Йо-чен беше определена за кандидат член на Политбюро на управляващата Корейска трудова партия - непроницаемия, всемогъщ партиен орган, където се решават най-важните държавни въпроси, съобщиха в неделя държавните медии на Севера, цитирани от БТА. Това я прави едва втората жена в патриархална Северна Корея, която става част от този клуб само за подбрани хора след Ким Кьон-хи, която заемаше влиятелни постове, докато нейният брат Ким Чен-ир управляваше страната. \"Тъй като тя е жена, Ким Чен-ун вероятно не я смята за заплаха и предизвикателство за своето управление\", каза научният сътрудник от Института за стратегия за национална сигурност Мун Хон-сик. \"Както се казва, \"кръвта вода не става\", Ким Чен-ун мисли, че на Ким Йо-чен може да има доверие.\" За разлика от своята леля, която беше повишена до пост в Политбюро през 2012 г., след като служеше повече от три десетилетия в партията, Ким Йо-чен се издига до властта с невиждана бързина. Ким Кьон-хи не се е появявала, откакто през 2013 г. беше екзекутиран съпругът й Джан Сон-тхек, смятан някога за втори в йерархията в Пхенян. Според сведения, представени пред парламента през август, южнокорейското разузнаване смята, че сега тя се намира на изолирано място близо до Пхенян, където е подложена на лечение от неопределена болест. Джан и съпругата му не са единствените роднини, загубили благоволението на Ким Чен-ун. Отчужденият заварен брат на Ким Чен-ун - Ким Чен-нам - беше убит с отровно нервнопаралитично вещество на летище в Малайзия през февруари. Две жени са съдени за убийството, зад което според южнокорейски и американски служители стои режимът на Ким Чен-ун. Ким Чен-нам, който живееше в изгнание в Макао, критикуваше династичното управление на своето семейство и брат му издаде постоянна заповед за неговото екзекутиране, казват някои южнокорейски депутати. С КОНСКА ОПАШКА И ЧЕРНИ КОСТЮМИ Елегантно облечената Ким Йо-чен, която обикновено връзва косата си на конска опашка и се появява предимно с черни костюми и черни обувки с токчета, за първи път се показа по държавните медии през декември 2011 г., когато беше видяна да плаче до Ким Чен-ун на погребението на баща им. Оттогава Ким се е появявала няколко пъти с брат си, смеейки се на концерти, яздейки бял кон, и усмихната, докато получава цветя от негово име на държавни церемонии. Със своето младежко и живо присъствие на кадрите в държавните медии тя е в ярък контраст с обикновено мрачните генерали и застаряващи партийни функционери, които придружават Ким Чен-ун при изпълнение на официалните му задължения. Младата наследница, която преди това само от време на време се появяваше на заден план, напоследък се придвижва към предната линия и центъра на снимките в медиите, помагайки на брат си на множество значими държавни прояви. На голям военен парад през април по случай 105-ата годишнина от рождението на бащата основател Ким Ир-сен тя беше видяна как излиза бързо зад колоните и носи документи на брат си, докато той се готвеше да направи обръщение. Същия месец тя стоеше до него на церемония за откриване на строителен проект в Пхенян. През март 2016 г. тя придружаваше Ким Чен-ун при посещение, на което той даде напътствия на ядрени учени и обяви успешно разработване на смалени ядрени бойни глави. \"Официалното включване на Ким Йо-чен в 30-членния клуб за подбрани хора, в който влизат главните личности, определящи политиката на Северна Корея, означава, че нейната роля в режима ще стане още по-голяма\", каза старши сътрудникът в Института \"Седжон\" южно от Сеул Чхеон Сеон-чхан. ЗАД ЗАВЕСАТА Освен нейната възраст, почти нищо не се знае за Ким Йо-чен. За първи път тя попадна в общественото полезрение през февруари 2011 г., когато южнокорейска телевизия я засне на концерт на Ерик Клептън в Сингапур с другия й брат Ким Чен-чхол. Тримата, за които има информация, че са ходили на училище в Швейцария, са пълнокръвни братя и сестри, родени на Ким Чен-ир от четвъртата му партньорка Ко Йон-хи. Най-големият син на Ким Чен-ир - Ким Чен-чхол - не участва в политиката, а води тих живот в Пхенян, където свири на китара в група, казва бившият заместник-посланик на Северна Корея в Лондон Тхе Йон-хо, избягал в Юга. През 2014 г. Ким Йо-чен беше назначена за заместник-директор на отдела за пропаганда и агитация на Корейската трудова партия, който се занимава с изпращане на идеологически послания в областта на медиите, изкуството и културата. Назначаването й на този пост накара финансовото министерство на САЩ да я постави през януари в черен списък заедно с още шестима севернокорейски служители за \"тежки нарушения на човешките права\" и цензура, прикрила \"нечовешкото и потисническо поведение\" на режима. Миналата година бившият ръководител на южнокорейското разузнаване каза, че се смята, че Ким Йо-чен \"злоупотребява с властта\", наказвайки висши служители на пропагандния отдел за \"дребни грешки\". На снимка, публикувана в севернокорейските държавни медии през януари 2015 г., се виждаше, че тя носи пръстен на безименния си пръст по време на посещение в център за детски грижи. Служители на южнокорейското разузнаване казват, че Ким може да се е омъжила за свой състудент от престижния университет \"Ким Ир-сен\", но няма потвърждение дали тя наистина е омъжена, нито за кого.", "date": "2017.10.12", "title": "Сестрата на Ким Чен-ун - сред най-висшите фигури в Северна Корея"}
{"url": "https://www.24chasa.bg/novini/article/6493187", "text": "В добро настроение и обнадежден, че този път вече ще излезе на свобода, пристигна в айтоския съд Тодор Давидов-Гринго. В момента там тече делото за мярката за неотклонение на 32-годишния мъж. Този път обаче любимата му Софи Маринова не дойде в съда. Най-вероятно фолк фурията има професионални ангажименти, коментират в Айтос. Гринго пък обеща да дава интервюта, ако го пуснат. Защитата ще иска по-лека мярка подписка или парична гаранция. 32-годишният Тодор Давидов е обвинен в изнудване на айтоски бизнесмен, притискан да даде 50 000 лв. Според прокуратурата има достатъчно доказателства, които уличават Гринго, че е подбудил и помогнал на авера си Стефан Сливков от Сандански да изнудва по телефона местния предприемач Асен Атанасов. Защитата на Гринго пък твърди, че такива доказателства липсват, а при повторен разпит Сливков заявил, че Тодор Давидов няма нищо общо с изнудването. Очаквайте подробности.", "date": "2017.10.12", "title": "Гринго оптимист, очаква от съда в Айтос да го пуснат"}
{"url": "https://www.24chasa.bg/novini/article/6493213", "text": "Европейската комисия потвърди днес, че Германия, Дания и Франция са поискали удължаването на въведените извънредни гранични проверки. Комисията ще оцени тези искания, подадени по силата на допусканите от Шенгенското законодателство изключения. Според правото от Шенген държавите от зоната могат да възобновят граничните проверки при заплаха за обществения ред, предава БТА. През май Съветът на ЕС одобри запазването на проверките по границите на Австрия, Германия, Дания, Швеция и Норвегия в следващите шест месеца - до ноември. Комисията препоръча тогава до края на октомври проверките да отпаднат. През май ЕК уточни, че дава последни шест месеца за предприетите извънредни проверки покрай терора в Европа. Първоначално граничните проверки в Шенгенското пространство бяха възобновени през май миналата година. По законодателството на ЕС те могат да бъдат удължавани до три пъти със срок от шест месеца, но най-много за две години. Тези мерки се възприемат като извънредни и една от целите им е предотвратяването на т. нар. вторично движение на мигранти, които напускат държавата от ЕС, предоставила им закрила, без да имат такова право.", "date": "2017.10.12", "title": "ЕК: Германия, Дания и Франция искат да запазят граничните проверки"}
{"url": "https://www.24chasa.bg/novini/article/6493235", "text": "Многопрофилната болница за активно лечение /МБАЛ/ \"Христо Ботев\" във Враца е получила всички необходими медикаменти и консумативи, които са достатъчни за осигуряване на дейността й за повече от 30 дни, съобщиха от лечебното заведение. При посещението си преди дни заместник-министърът на здравеопазването Лидия Нейчева обеща спешно да осигури неоходимите материали, необходими за да не спира работата на областната болница и които не могат да бъдат доставени заради запорираните сметки на лечебното заведение. Информацията е била съобщена на Медицинския съвет на болницата, който е заседавал днес, се уточнява в съобщението. В началото на следващата седмица ще бъдат изплатени 80 на сто от дължимите заплати за август, а до края на октомври останалата част от тях, както и възнагражденията за септември, се допълва в съобщението. Продължават преговорите за отпускане на банков кредит, което ще даде възможност да бъде решен проблемът с натрупания дълг. При посещението си преди дни заместник-министър Лидия Нейчева пое освен тези ангажименти и това да информира медицинския съвет на врачанската болница за напредъка по изпълнието на краткросрочните мерки за спасяването от фалит на областното лечебно заведение. В съобщението от ръководството на МБАЛ- Враца се посочва, че лекарите са започнали да оттеглят подадените предизвестия за напускане, а нормалният ритъм на работа в областната болница не е нарушен. Въпреки изпълнението на поетите ангажименти от страна на министерството на здравеопазването, като принципал на МБАЛ \"Хр. Ботев\", медицински служители от болницата протестираха ефективно и днес за един час в рамките на обедната почивка и блокираха за това време бул. \"Втори юни\" във Враца.", "date": "2017.10.12", "title": "МБАЛ-Враца е получила необходимите медикаменти, осигуряващи работата й за месец"}
{"url": "https://www.24chasa.bg/novini/article/6493237", "text": "Правозащитната организация \"Хюман райтс уоч\" заяви днес, че има все повече доказателства за издевателства над задържани лица в Турция, предаде АФП. След като се увеличават доказателствата, че изтезанията в полицейските участъци в Турция се завръщат, правителството трябва спешно да нареди да се сложи край на това, заяви Хю Уилямсън, директор на \"Хюман райтс уоч\" за Европа и Централна Азия. Лицата, преследвани за \"тероризъм\" или във връзка с осуетения опит за преврат от юли 2016 г., \"са били изтезавани, докато са били задържани в полицията\", посочи \"Хюман райтс уоч\" в доклад, озаглавен \"В полицейски арест: полицейски изтезания и отвличания в Турция\", предава БТА. Неправителствената организация се основава на \"достоверни доказателства\", засягащи 11 случая на \"сериозни нарушения\" и представя твърдения, според които \"полицаи са били ожесточено и са заплашвали задържани, събличали са ги изцяло и в някои случаи са прибягвали до сексуални посегателства над тях или са заплашвали да направят това\". \"Изтезанието и случаите на малтретиране в полицейски центрове за задържане в Турция са се превърнали в разпространен проблем\", според \"Хюман райтс уоч\" . Най-силно изложени на риск от изтезание, според \"Хюман райтс уоч\", са лицата, обвинени във връзки с опита за преврат или с Кюрдската работническа партия /ПКК/, разглеждана като терористична организация от Анкара, САЩ и ЕС. Турските власти обвиняват живеещия в САЩ ислямски проповедник Фетхуллах Гюлен, че стои зад опита за преврат от юли миналата година. Около 50 000 души бяха арестувани, а над 140 000 бяха уволнени или отстранени от работа при чистките, предприети след опита за преврат. Турското правителство многократно опровергава обвиненията за случаи на малтретиране. Миналия месец министърът на правосъдието Абдюлхамит Гюл заяви, че Анкара проявява \"нулева толерантност\" към изтезанията. \"Хюман райтс уоч\" изразява безпокойство също от редица случаи на \"отвличания\", като изтъква възможността за \"насилствени изчезвания\" на заподозрени, които след това е възможно да са поставяни \"в тайни места за задържане\".", "date": "2017.10.12", "title": "\"Хюман райтс уоч\": Има все повече доказателства за изтезания над задържани в Турция"}
{"url": "https://www.24chasa.bg/novini/article/6493224", "text": "По предложение на окръжния прокурор на Варна Окръжният съд приспособи присъда на полски съд за изпълнение по българското законодателство – съобщават от Апелативната прокуратура. 39-годишният Даниел Добрев от Добрич бил признат за виновен от Окръжния съд в полския град Плоцк, който му наложил наказание 4 години лишаване от свобода за четири престъпления по полския наказателен закон. Присъдата срещу него била произнесена на 16 март 2017 г. , след като 39-годишният подсъдим бил издирван с Европейска заповед за арест. С решение на Добричкия окръжен съд от 2 февруари 2016 г. било допуснато изпълнението на заповедта и Добрев бил предаден на полските съдебни власти. По българското законодателство извършените в Полша престъпления от Добрев -склоняване към проституция, употреба на наркотици, отговарят в българския Наказателен кодекс на трафика на хора с цел да бъдат използвани за развратни действия, транспортирането им през границата на страната, склоняването им към употреба на наркотици и проституция. Затова състав на Варненския окръжен съд със свое определение реши Даниел Добрев да изтърпи наказанието лишаване от свобода за срок 4 години в български затвор.", "date": "2017.10.12", "title": "Българин, осъден в Полша за трафик на хора, ще лежи 4 години в български затвор"}
{"url": "https://www.24chasa.bg/novini/article/6492700", "text": "За два дни да напусна родината и веднага някой започва да истеризира. Човек не може да си направи спокойно сватбеното пътешествие. Това написа във фейсбук лидерът на \"Атака\" Волен Сидеров, който се ожени за  . \"До мен достигна новината, че от ДПС са поискали оставката на вицепремиера Валери Симеонов. Без ясна причина. Защото бил националист. А националисти не можело да има в управлението на европейски държави. Само, че Словакия я управляваха националисти, когато беше домакин на Евросъюза\", пише Сидеров \"Полша и Чехия също ги управляваха националистически партии. А какъв друг, освен националист, е Виктор Орбан, който следва националния си интерес, дори и в противоречие с Брюксел. Всеки добър политик трябва да бъде патриот, националист, което значи да следва интереса на своя народ и държава. Така че, исканията за оставки в момента нямат основание. Призовавам Валери Симеонов да не подава оставка! А, като се върна ще седнем да говорим, и да му разкажа за моята 12 - годишна борба с необективната и поръчкова журналистика. Никакви оставки! Ние, патриотите, сме във властта, за да вършим добри неща за България. За няколко месеца досега бяха свършени такива, добри неща, и това ще продължава\", пише още лидерът на \"Атака\".", "date": "2017.10.12", "title": "Волен Сидеров: Човек не може да си направи спокойно сватбеното пътешествие"}
{"url": "https://www.24chasa.bg/novini/article/6492693", "text": "Телефонните измамници включиха санирането в „репертоара” си от схеми. На прицел са домоуправителите, а първите потърпевши са в Свищов,  Преди дни домоуправителят и председател на сдружението на собствениците Мима Савова получила обаждане с указания. Непознат ѝ казал, че трябва да се подновят документи за регистрация, което струвало 72 лв. Ако не платят, санирането спира, добавил измамникът. За да не губят време, веднага събрали парите от домакинствата на три входа и ги предали. Получили документ от куриерска фирма. Измамата лъснала, когато обитателите на съседните блокове започнали да роптаят, че техните домоуправители не вършат нищо. Кметът на Свищов Генчо Генчев е уведомен, а подозренията са, че измамниците взимат данните от публичния портал за отворени данни. Той посочи, че в момента ресурсите на програмата за саниране са изчерпани и не се подписват нови договори, нито се събират такси или пари. В Свищов по националната програма са санирани 12 жилищни сгради. Други 60 са кандидатствали, но заради замразяването на програмата остават чакащи. Именно те са на прицел в новата схема на телефонните измамници.", "date": "2017.10.12", "title": "Телефонните измамници с нова схема - използват програмата за саниране"}
{"url": "https://www.24chasa.bg/novini/article/6492695", "text": "Убийство, извършено през 2003 година в Пловдив, е разкрито преди дни. Задържан е извършителят, който тогава е бил на 16 г. Това съобщи заместник-окръжният прокурор на Пловдив Галина Андреева. Жертвата е 26-годишният Божидар Моллов. Между него и друг млад мъж е имало спор за момиче. Извършителят Никола Камберов се е намесил в скандала и е забил нож в гърба на Божидар. След като получил удара пострадалият се опитал да избяга и да се скрие във входа на блок, където бил намерен от други хора. Те извикали линейка, но въпреки опитите да бъде спасен Моллов починал. Убиецът Никола Камберов може да получи присъда от 3 до 12 г., тъй като в момента на извършване на престъплението е бил непълнолетен, уточни зам.-окръжният прокурор Галина Андреева. ", "date": "2017.10.12", "title": "Разкриха убийство отпреди 14 г."}
{"url": "https://www.24chasa.bg/novini/article/6492721", "text": "Гръцкият премиер Алексис Ципрас е оптимист и смята, че Гърция ще е сред страните на еврозоната с най-високи темпове на растеж в следващите години, съобщава в. \"Вима\". На регионална среща на тема \"производствено пресктруктуриране\" Ципрас каза, че тази негова увереност произтича от прогнозите, които показват, че Гърция ще може да постигне такива високи темпове на растеж в следващите години и дори обясни какъв вид развитие и растеж търси неговото правителство, предава БТА. Надзорът върху Гърция свършва, икономиката вече навлиза във фаза на растеж и прогнозите са оптимистични след толкова много години, подчерта премиерът. Той добави, че даже Международният валутен фонд (МВФ), който системно е подценявал прогнозите за Гърция от 2015 г. насам, предвижда, че растежът й за 2018 г. ще достигне 2,6 на сто.", "date": "2017.10.12", "title": "Ципрас: Гърция ще е страна с едни от с най-високите темпове на растеж в еврозоната"}
{"url": "https://www.24chasa.bg/novini/article/6492701", "text": "С лавина от доказателствени искания засипаха съда адвокатите на журналистката и настоящ депутат от левицата Елена Йончева и на премиера Бойко Борисов на първото заседание по делото между двамата.  Йончева съди за 20 хил. лева Борисов и партия ГЕРБ заради изявление през март по време на предизборни прояви във Варна и Бургас. На тях Борисов бил казал, че държавата е трябвало да заплаща нейни филми.  Адвокат Георги Атанасов, който представлява депутатката поиска да бъдат разпитани четирима свидетели, които да  говорят за нея като журналист и какви психически и физически проблеми й е създало изказването на Борисов.  Това са журналистката Къдринка Къдринова, Иван Гарелов, Емил Райнов и Виза Недялкова. Защитникът представи и диск от Нова телевизия с репортаж от предизборната изява на Борисов във Варна.  Адвокатите Марин Марковски и Божидар Терзийски, които представляват Бойко Борисов представиха 72 документа, с които се доказвало, че между 2004 и 2009 година Йончева е получила 690 000 лева от БНТ. В тези документи имало справки за филмите, които тя е направила и за получените суми. Те също призоваха да бъдат разпитани трима свидетели, сред които и пиари на партия ГЕРБ. Двамата защитници настояха и да бъде направена съдебно-техническа експертиза, защото по думите на адв. Терзийски в интернет пространството имало около 30 профила на Бойко Борисов, 20 от тях били фен страници.  Тази експертиза се иска, защото се твърди, че на фейсбук страница на Бойко Борисов е имало видео с неговото изказване по повод на Йончева. Защитниците отричат да е имало такова видео. Те настояват и съдът да установи дали между 2005 година и 2009 година Йончева е живеела на семейни начала с бившия премиер Сергей Станишев. По думите на защитниците това е бил най-активният й период, в който е правила филми. По всички искания съдът ще се произнесе в закрито заседание. Решението ще стане ясно на 5 декември, когато делото продължава. Днес в Софийския районен съд не бяха нито Йончева, нито Борисов, само техните адвокати. ", "date": "2017.10.12", "title": "Елена Йончева и Бойко Борисов се цакат с доказателства в съда"}
{"url": "https://www.24chasa.bg/novini/article/6492728", "text": "Сайтът на Столичния общински съвет е бил хакнат. В момента опцията за видео излъчване на сесиите на СОС препраща към сайт с нецензурно съдържание. Преди хакерската атака излъчването на сесията, която тече в момента, беше спряно, след като багер скъсал кабел на фирмата, поддържаща сайта. Малко след това се оказа, че неизвестни лица са хакнали страницата на СОС.", "date": "2017.10.12", "title": "Хакнаха сайта на Столичния общински съвет"}
{"url": "https://www.24chasa.bg/novini/article/6492702", "text": "По повод Световния ден за борба със затлъстяването 11 октомври, Институтът за обществено здраве на Република Македония оповести тревожна статистика, която показва, че 62,7 процента от мъжете и 48,4 процента от жените в страната на възраст над 18 години имат увеличено телесно тегло, а затлъстели са 19,6 процента от мъжкото население и 17,2 процента от жените, съобщи МИА, цитиран от БТА.  Сравнителни данни от провеждането на иницативата на Световната здравна организация за следене на затлъстяването при децата в Европа, а с това и в Македония, за 2010 г. и 2016 г., показват, че има значително увеличение както при момчетата от 37,9 процента на 39,4 процента, така и при момичетата - от 31,5 процента на 32,9 процента. В категорията затлъстели са 20,5 процента от момчетата и 15,2 процента от момичетата. От анализа се забелязва, че момчетата са по-склонни към затлъстяване. Причина за това положение е лошото хранене и слабата физическа активност, тъй като все повече деца ядат \"бързи храни\", пият сокове с много захар и седят по цял ден пред компютъра. Лекарите казват, че това води към епидемия от увеличено телесно тегло не само в страната, но и в света.", "date": "2017.10.12", "title": "Тревожни данни за затлъстяването в Македония"}
{"url": "https://www.24chasa.bg/novini/article/6492722", "text": "Президентът на САЩ Доналд Тръмп отново определи споразумението за иранската ядрена програма като много слабо, предаде Франс прес. Все повече приближава крайният срок, в който той трябва да обяви решението си за него. \"Това е най-лошото възможно споразумение, ние не сме спечелили нищо\", заяви Тръмп пред телевизия \"Фокс нюз\". Споразумението между Техеран и големите сили има за цел да гарантира мирния характер на иранската ядрена програма в замяна на постепенно отменяне на санкциите. \"Сключили сме го от слабост, а имаме много сила\", добави президентът на САЩ. \"Ще видим какво ще стане скоро\", подчерта Тръмп, който трябва да обяви решението си до края на седмицата, цитиран от БТА. Според американските закони президентът на САЩ трябва да потвърждава на всеки 90 дни пред Конгреса дали Иран спазва споразумението и дали отменяне на санкциите наистина отговаря на националните интереси на САЩ. Досега Тръмп потвърждаваше споразумението, но той даде да се разбере, че този път ще бъде критичен. Срокът изтича в неделя и според мнозина американски коментатори президентът може да реши този път да не потвърди споразумението. Това ще изпрати топката обратно в полето на Конгреса и бъдещето на споразумението ще се окаже под въпрос. В случай, че Тръмп не потвърди изпълнението на споразумението, Конгресът ще разполага с 60 дни, за да реши дали да наложи отново санкции, припомня АФП. Председателят на Комисията по външните работи към Камарата на представителите Ед Ройс заяви снощи на изслушване, че споразумението с Иран трябва да бъде прилагано стриктно, независимо от недостатъците му, но не призова то да бъде отменено, предаде Ройтерс. През 2015 г. Ройс, както и всички останали републиканци в Конгреса на САЩ, се противопостави на сключването на споразумението, постигнато при управлението на предишния президент Барак Обама и подписано от САЩ, Иран, Китай, Русия, Франция, Великобритания, Германия и ЕС. На същото изслушване най-високопоставеният представител на Демократическата партия в Комисията по външните работи Елиът Енджъл заяви, че отменяне на споразумението би било сериозна грешка. То вече се прилага и е подписано от съюзниците на САЩ и от други сили, подчерта той. \"Трябва да работим със съюзниците и партньорите ни по обща програма, която да държи режима в Иран отговорен за действията му, а не да разделяме Америка от най-близките ни приятели по цял свят\", заяви Енджъл.", "date": "2017.10.12", "title": "Тръмп отново критикува споразумението с Иран"}
{"url": "https://www.24chasa.bg/novini/article/6492740", "text": "Висшият съдебен съвет (ВСС) ще прегласува кандидатурата на Георги Чолаков за шеф на Върховния административен съд (ВАС) следващата седмица на 19 октомври, без да обявява нова процедура за избор. Това е решението на новите съдебни кадровици след върнатия указ за назначението на Чолаков от президента Румен Радев. Чолаков бе избран с 20 гласа \"за\" от стария състав на ВСС преди да приключи мандата му. В дебатите днес се предложи да се стартира изцяло нова процедура за шеф на ВАС - от номинирането на кандидати до изслушването им и чак тогава гласуване. Това обаче подкрепиха само шефът на Върховния касационен съд Лозан Панов и 2-ма от членовете на ВСС Севдалин Мавров и Цветинка Пашкунова. След това се обсъди и предложението процедурата за шеф на ВАС да бъде продължена от фазата на изслушване на двамата кандидати - Чолаков и опонентката му Соня Янкулова. Това също не се прие. Реши се обаче, че все пак Чолаков трябва да се яви пред ВСС и да отговаря на въпроси на съдебните кадровици, след което да се гласува кандидатурата му. Ако събере 17 гласа \"за\", той ще бъде избран и предложен на президента. В този случай държавният глава вече няма да има право да откаже назначаването му. При обратен развой - ще стартира нова процедура за избор. Изненадващо настоящият шеф на ВАС Георги Колев поиска Чолаков да бъде извикан още днес във ВСС. Мнозинството от съдебни кадровици обаче възрази, тъй като не намериха аргументи защо трябва да се бърза. Ще им трябва време да се подготвят и с въпроси към кандидата, поясниха те.", "date": "2017.10.12", "title": "ВСС ще гласува Георги Чолаков за шеф на ВАС след седмица, не започва нов избор"}
{"url": "https://www.24chasa.bg/novini/article/6492738", "text": "Испания чества днес националния си празник на фона на кризата с Каталуня, информира   В Мадрид ще се проведе военен парад, а довечера е приемът в кралския дворец. След почивните дни, премиерът на Каталуня Карлес Пучдемон ще трябва да даде отговор дали наистина е обявил независимост. Испанският министър-председател Мариано Рахой му даде срок от пет дни. Испанският премиер Мариано Рахой даде срок на каталунския лидер да внесе яснота в положението с областта: \"В случай на положителен отговор или ако няма отговор, господин Пучдемон ще трябва да отмени така наречената декларация за независимост. За да отговори, той има срок до понеделник, 10:00 часа. За отмяна на независимостта срокът е до вторник, 19 октомври \". Ако се наложат извънредни мерки, Рахой има подкрепата на опозционната Социалистическа партия. В замяна премиерът консерватор се съгласи на евентуални промени в конституцията и по- точно частта за отношенията с автономните области. Карме Форкадел, предс.на парламента на Каталуня \"Премиерът Рахой е на исторически кръстопът , той трябва да реши да избере диалога или нечие посредничество, или да продължи да упражнява репресии.Той има историческата отговорност да реши конфликта по политически път.\" Прословутият член 155 от испанската конституция, който отнема автономност, досега не е бил прилаган. Всички са на мнение, че задействането му е сложно и неясно. Испания започна празненствата по случай националния си празник, с корени още от 15 век. На 12 октомври испанците честват откриването на Америка от Христофор Колумб. Това става по време на първата му експедиция.", "date": "2017.10.12", "title": "Испания посрещна националния си празник с политическа криза"}
{"url": "https://www.24chasa.bg/novini/article/6492764", "text": "Ивайло Ушагелов е новият изпълняващ длъжността \"директор\" на Софийската математическа гимназия /СМГ/, съобщиха от училището. Преди да заеме този пост, Ушагелов беше заместник-директор на СМГ. Това е вторият временно управляващ директор на гимназията след уволнението през септември на бившия вече директор Антони Стоянов. В началото на септември за временно изпълняващ длъжността директор на СМГ беше назначена Зоя Савова, която е пенсионирана учителка по математика. Тя подаде оставка, защото й беше трудно да се справи с проблемите в СМГ, започнали заради математическото състезание \"Европейско кенгуру\".", "date": "2017.10.12", "title": "Ивайло Ушагелов е новият временен директор на СМГ"}
{"url": "https://www.24chasa.bg/novini/article/6492781", "text": "Каталунският премиер Карлес Пучдемон реагира на ултиматума на испанското правителство да се откаже от плановете за независимост, защото в противен случай ще бъдат прекратени правомощията му, като заяви в туитър: \"Ние искаме диалог и отговорът е да се постави на масата член 155. Посланието е разбрано\", предаде Асошиейтед прес. Пучдемон имаше предвид разпоредбата, привеждаща в сила неизползвани досега конституционни правомощия, която испанското правителство заплаши, че ще задейства, ако плановете за независимост не бъдат изоставени преди определения краен срок на 19 октомври, предава БТА. По-рано Пучдемон предложи на каталунските депутати да замразят прилагането на плана за отцепване, за да дадат време за преговори с испанските власти по въпроса за независимостта. Министър-председателят на Испания Мариано Рахой отхвърля какъвто и да е диалог, докато отцепването се предлага като възможност. Каталунският вицепремиер Ориол Жункерас каза на Рахой в туитър: \"Това, което иска международната общност и което очаква Каталуния, е искрен диалог, а не конфронтация и нови заплахи.\"", "date": "2017.10.12", "title": "Каталунският премиер реагира на испанския ултиматум"}
{"url": "https://www.24chasa.bg/novini/article/6492795", "text": "Ако Валери Симеонов не подаде оставка, подава цялото правителство. Това заяви лидерът на ДПС Мустафа Карадайъ в кулоарите на парламента току-що. Така е в нормалните демокраци, но ние сме в България, обясни той. Карадайъ призова за оставка на кабинета, след като от няколко дни ДПС иска оставката на вицепремиера Валери Симеонов, но такава няма. Той напомни, че още при избирането на кабинета от партията му са заявили, че с влизането на националисти в него не 100, а 1 ден няма да има толеранс, защото това е опасно за държавата. Присъствието на националисти в българското правителство няма да направи по-лесно влизането на България в Шенген, даде знак пък Ханс ван Баален, председател на партията на европейските либерали АЛДЕ. \"България е много важен член на ЕС, винаги е имала какво ново да предложи на европейската демокрация. ДПС е стабилен демократичен фактор в политиката на България. Когато наближи председателството, това не е задача само за правителството, но и за парламента, сочи моят опит. Надявам се и вярвам, че правителството ще работи с тясно сътрудничество не само с за формулиране на дневния ред, защото Европа трябва да бъде оформяне от демократични партии. Няма обаче място за краен национализъм в Европа\", каза той. И призова правителството да направи \"демократично и приобщаващо председателство\". Ханс ван Баален разказа за лошия опит на Холандия от партньорството с крайно дясната популистка партия, станала причина правителството да се разпадне. И обясни, че тази година след изборите всички големи сили спазили думата си и няма коалиция с такива партии. Напомни, че същото е и в Германия, Франция, Австрия. В цяла Европа има примери, че не трябва да се включват екстремистките партии в управлението на държавата. Няма място за екстремисти и националисти, каза ван Баален. Така е в Европа, но в България националистите участват във властта, без да има нужда от тях. ГЕРБ ги включиха, но и упорито се опитват да ги легитимират, а понякога и подражават, обясни обаче Мустафа Карадайъ. Отговорността не включва националисти в участието във властта. Още при съставянето на кабинета казахме, че бихме подкрепили управление без националисти, дори и без да участваме във властта, напомни той. Решението за оставката на Тодоров беше правилно, защото той прекрачи граници. Но освен него Валери Симеонов направи същото. И когато той ползва пресцентъра на МС и правителството той вече не е само физическо лице, но и представлява властта. Т.е. власт, която заплашва и поставя ултиматум на медии, каза лидерът на ДПС. Той отнова коментира и Красимир Велчев от ГЕРБ - недопустимо е председател на комисията по правата на човека да ползва езика на омразата и да разделя и противопоставя. И вместо да се коригира, той използва медиите да отправя свои внушения, допълни Карадайъ. И двамата твърдят, че за тях е чест, ако ги критикува ДПС, без да обръщат внимание на критиката за противопоставяне. ГЕРБ мълчи, но това не ги оневинява, а ги прави съучастници. Защото така позноляват езика на омразата и ксенофобията, на заплахи и ултиматуми на медите, ограничават свободата на словото, предупреди лидерът на ДПС. По този начин демокрацията е заплашена и трябва да бъде защитена, допълни той. Докато и Симеонов, и Велчев ползват езика на омразата и ксенофобията и те сами са действащите лица на омразата, ние продължаваме да се отдалечаваме от нормалността, категоричен бе той. Българският етнически модел няма алтернатива. Но участието на националисти във властта не е принос към етническия модел, а е отрицание на този модел, заяви още Карадайъ. Положителното послание на Ахмед Доган е нещо, от което ние в Западна Европа можем да се учим. Посланието на Доган е, че всички сме граждани, независимо каква религия имаме и откъде идваме. Това е нещо, което може да е поучително за цяла Европа, коментира пък Ханс ван Баален.", "date": "2017.10.12", "title": "ДПС поиска оставката на кабинета заради Симеонов"}
{"url": "https://www.24chasa.bg/novini/article/6492784", "text": "Испанският в. \"Паис\" сравнява тактиката на каталунския лидер Карлес Пучдемон с тази на гръцкия премиер Алексис Ципрас по време на поискания от него референдум през 2015 г. В публикация, цитирана от изданието \"Вима\", испанският вестник използва термина \"салто мортале\", за да опише \"отстъплението\" на Пучдемон, предаде БТА.  \"Салто мортале\" е политически термин, който означава завой на 180 градуса. Премиерът на Гърция направи известна тази фраза, след като доведе страната си до референдум, на който гърците трябваше да отговорят на въпроса дали приемат плана за споразумение с международните кредитори. Въпреки че повечето гърци казаха \"не\", Ципрас реши да направи точно обратното\", пише испанският вестник. Ако Пучдемон обяви независимост, твърде вероятно е да бъде задействан чл. 155 от конституцията, който разрешава на испанското правителство да прекрати политическата автономност на областта и директно да поеме нейното управление, смята изданието.", "date": "2017.10.12", "title": "\"Ел Паис\": \"Салто мортале\" а ла Ципрас направи Пучдемон"}
{"url": "https://www.24chasa.bg/novini/article/6492810", "text": "Всяка година у нас ослепяват напълно или частично 3000 души. Това сочат данни на Националния център по обществено здраве и анализи, предаде БТА. Няма точни данни колко от тези 3000 души са с глаукома, но според европейската статистика, 13 процента от загубилите зрението в Европа, са го загубили от глаукома, каза доц. д-р Наталия Петкова - основател на Глаукомно дружество в България. В световен мащаб 2,4 млн.души на година заболяват от глаукома и голяма част от тях стигат до слепота. За десет години 16 процента от нелекуваните болни достигат до едноочна слепота, а 10 процента от тях до загуба на зрението и на двете очи, каза Петкова. По думите й скрининговите кампании са много важни, защото ако болестта се диагностицира, лекарите не могат да възстановят загубеното зрение, но могат да помогнат то да не се влошава повече. За времето на кампанията - март - октомври тази година, през скрининг са преминали 2500 пациенти . Повишено вътреочно налягане е регистрирано при 25 процента от прегледаните. Двайсет и шест са населените места, в които е имало прегледи и беседи. По данни на НЗОК диспансеризираните с всички видове глаукома към 1 януари тази година са общо 78 487 , а към първи септември те са вече с 2622 повече - 81 109. Според участниците в кампанията повишението се дължи и на скрининга. Кампанията е под наслов \"Слънцето е за всички\", каза Георги Димитров - председател на пациентска организация \"Глаукома\". Тя е дала възможност на много хора от малки населени места да се прегледат безплатно и да разберат дали имат симптоми на глаукома като повишено вътреочно налягане. Хората, при които са установени признаци на заболяването, се насочват към допълнителни прегледи. Според специалистите офталмолози всички хора над 40 години трябва редовно да ходят на очен лекар. Те смятат, че държавата трябва да инвестира в скринингови кампании, но е хубаво да има предскринингови критерии кои хора има смисъл да бъдат прегледани. Рискови фактори са възрастта, наследствена обремененост , диабет, напреднали увреждания в зрителния нерв и в зрителното поле . Глаукомата е едно много сериозно заболяване, което доскоро беше неглижирано, каза проф. д-р Лъчезар Войнов - национален консултант по очни болести . Той увери, че в България се прилагат всички нови методи на лечение както консервативни, така и оперативни. Войнов и Петкова разказаха, че терапията с капки си остава основен вид, но при нея има трудност, свързана с това, че хората, заболели от глаукома, са предимно в напреднала възраст, някои от тях и с Паркинсон, и трудно могат да поставят капките. Появяват се обаче надежди за революция в лечението и локалната терапия. Те няма занапред да са толкова зависими от пациента, защото ще се поставят импланти, инжекции, лекарства, въвеждани във вид на контактни лещи с продължително действие до шест месеца. Досега се лекува само очното налягане, а идеята е занапред да лекуваме и увреждането на зрителния нерв, като така няма само да се поддържа зрението, а ще има и възстановителна генна терапия, обясни доц. Наталия Петкова.", "date": "2017.10.12", "title": "3000 ослепяват напълно или частично в България всяка година"}
{"url": "https://www.24chasa.bg/novini/article/6492820", "text": "Родилка, убила бебето си, се наказва с присъда от 2 години затвор ефективно. Това реши състав на Районния съд в Димитровград, съобщиха оттам. Невена Тенева /34 г./ родила момиченце на 2 януари 2016 година, но изнесла целенасочено новороденото на студа. След като то починало, го изхвърлила в чувал, предава БТА. Съдът е уважил искането на защитата за съкратена процедура след като обвиняемата е признала напълно фактите от обвинителния акт и свидетелите и вещите лица по делото са били освободени. Държавното обвинение е поискало година и 4 месеца условно с 4-годишен изпитателен срок, а адвокатът на подсъдимата е настоял за 3 месеца условно с 3-годишен изпитатален срок. Тенева имала още две деца, които били отнети и настанени за отглеждане в приемно семейство. Присъдата може да бъде обжалвана пред Хасковския окръжен съд.", "date": "2017.10.12", "title": "Родилка, убила бебето си, получи присъда 2 години затвор"}
{"url": "https://www.24chasa.bg/novini/article/6492835", "text": "Семействата с брак да имат необлагаем минимум от 24 хил. лв. Това ще поиска КНСБ  в бюджета за следващата година, заяви лидерът на синдикатите Пламен Димитров в парламента след срещата си с депутати от \"Обединени патриоти\". \"Обсъдихме три теми. Едната беше текущият прочит на планът за управление на правителството и конкретни бележки, които имаме там в сферата на енергетиката, здравеопазване, образование и най-вече данъци и доходи\", обясни Димитров. Основните теми на дебата са били данъци и доходи, и бюджета за следващата година. \" Това, което финансовият министър предложи вчера за обсъждане на изменения в данъчната политика, не предвижда необлагаем минимум. На нас това не ни харесва. Смятаме, че трябва да има дебати\", категоричен бе той. По думите му въвеждането на необлагаем минимум ще струва 800 млн. лв, но те ще влязат в джоба на всички работещи българи. \"Второ ние предложихме по подобие на президента на щатите, и което се обсъжда в конгреса в момента всички семейства, които имат брак в страната, сключен през тази година година, дoгодина да получат необлагаеми средства в размер на 24 хил. долара на годишна база. Ако това се приложи в България, може да се говори за 24 хил. лв. Това ще обхване 27 хил. семейства и би струвало на бюджета за догодина 45 млн. лв.\", обясни Димитров. \"Има от къде да дойдат парите. По наши разчети между 1 млрд. и 2 млрд. на годишна база и за държавното осигуряване и в здравната каса, се събират от хoрaта, които ги дължат. Няма магическа формула да се съберат, но поне половината можем да ги съберем на годишна база. На второ място борбата със сивата икономика в момента е ограничена до акцизните стоки. Да, може да има контрабанда и акцизи на цигари, но в сивия сектор, който касае хранителни и лека промишленост, туризъм, услуги и тн. има огромни сиви петна. Резерви колкото искате. Държавата трябва да погледне, ние също можем да помагаме с бизнеса, за да намерим допълнителн пари\", предлага още лидерът на синдикатите. Следващата седмица от КНСБ ще се срещнат и с партия ГЕРБ, за да обсъдят предложенията.", "date": "2017.10.12", "title": "КНСБ: Семействата с брак да имат необлагаем минимум от 24 хил. лв. годишно"}
{"url": "https://www.24chasa.bg/novini/article/6492839", "text": "Турция постепенно ще затвори граничните пунктове със Северен Ирак в координация с централното иракско правителство и Иран в отговор на референдума за независимост в Иракски Кюрдистан, заяви днес турският президентски говорител Ибрахим Калън, цитиран от Ройтерс. Турският премиер Бинали Йълдъръм се очаква да посети Багдад в неделя, за да се срещне с иракския си колега Хайдер ал Абади, информира БТА.", "date": "2017.10.12", "title": "Турция затворя границата си със Северен Ирак"}
{"url": "https://www.24chasa.bg/novini/article/6492853", "text": "Търсеният за измами със самолетни билети Спас Мурджов от Кочериново ще бъде обявен за общодържавно издирване, научи наш репортер. Срещу 33-годишния мъж имало жалба от петима негови бивши съученици и учителка от Благоевград още от 2011 г. Тогава е било образувано досъдебно производство срещу неизвестен извършител. Хората се оплакали, че били завлечени с 1800 лв. за евтини самолетни билети и посещение на \"Ла Скала\". ДП е било спряно, а тази сутрин отново е възобновено.  Втора жалба от други измамени била изпратена в Районна прокуратура - Дупница през 2014 г., но не е ясно какво е станало с разследването по нея.", "date": "2017.10.12", "title": "Пускат за общодържавно издирване търсения за измами Спас от Кочериново"}
{"url": "https://www.24chasa.bg/novini/article/6492854", "text": "Русия заема ясна и последователна позиция по референдума в Каталуния и отхвърля „голословните“ твърдения на Латвия, според които Москва е замесена в испанските вътрешни работи, заяви говорителят на руското външно министерство Мария Захарова, цитирана от ТАСС. Тя заяви, че Русия е изразила позицията си още преди провеждането на референдума, съобщи \"Фокус\". „Тази позиция бе първо ясна, второ последователна, и трето не е противоречала на по-ранните изявления от гледна точка на Русия по този въпрос. Не само това, но и министърът на външните работи на Русия и представители на президентската администрация нееднократно заявиха и препотвърдиха руската позиция по въпроса“, каза Захарова. Тя отвърна и на твърденията на латвийския външен министър, според който изказванията на представители на руското МВнР по въпроса за Каталуния са неадекватни, заявявайки, че „компетентността на служителите на руското Министерство на външните работи, са вътрешен проблем на въпросното ведомство“. Мария Захарова подчерта, че за Русия ситуацията е вътрешно дело на Испания, както и че Москва подкрепя суверенитета и териториалната цялост на испанската държава.", "date": "2017.10.12", "title": "Русия отрече да има общо със събитията в Каталуния"}
{"url": "https://www.24chasa.bg/novini/article/6492870", "text": "Турция е получила искане от САЩ за решаване на ескалирия спор между двете страни, заяви говорителят на турския президент Реджеп Тайип Ердоган, цитиран от Ройтерс. Кризата между двете страни избухна след ареста в Истанбул миналата седмица на служител в американското генерално консулство в мегаполиса по редица обвинения, сред които \"опит за сваляне на турското правителство\", припомня БТА. Турският президентски говорител Ибрахим Калън каза пред репортери в Истанбул, че сътрудничеството между съюзничките от НАТО Турция и САЩ в борбата срещу \"Ислямска държава\" не е достатъчно и добави, че сегашната визова криза не е сложна и \"би могла да се реши за един ден\".  Това бе последвано от реципрочна стъпка от турска страна.", "date": "2017.10.12", "title": "Турция получи искане от САЩ за решаване на визовата криза"}
{"url": "https://www.24chasa.bg/novini/article/6491871", "text": "Разжалваният почетен консул на България в Барселона Христо Стоичков ще изгуби възможността да си купува кола без ДДС в Испания. Статутът му даваше право да използва служебен автомобил на преференциална цена. Превозното средство е снабдено с дипломатически номер, който му дава предимство при движението на пътя, както и при паркиране. Неписано правило, което се спазва почти навсякъде, е, че А Стоичков обича да кара на спокойствие. Преди години бе заснет със син буркан. Българското външно министерство пусна за съгласуване документ, според който Камата вече няма да представлява страната ни в Барселона. Причината е скандалът, който се вдигна около негово изказване. Той заяви, че дядото, бащата и дори непълнолетният син на испанския вицепремиер Сорая Саенс де Сантамария са последователи на Франко. Поиска също оставката й заради изпращането на полиция от страна на правителството по време на референдума в Каталуня. Д МВнР обаче добавя още една причина към скандалните думи на Камата - това, че живее постоянно в САЩ, а на България й трябвал консул в Барселона. Страната ни разполага с официален офис, където би трябвало да се помещава дипломатическият представител, но българи, живеещи в града на Гауди, твърдят, че той не работи. Съвсем логично, щом като Стоичков не живее постоянно там.", "date": "2017.10.12", "title": "\"168 часа\": Стоичков губи ВИП номер на колата, офис и имунитет"}
{"url": "https://www.24chasa.bg/novini/article/6492833", "text": "Съветът на ЕС одобри на днешното си заседание в Люксембург обособяването на Европейската прокуратура. Засега в новата структура ще участват 20 от 28-те държави в ЕС, информира БТА. Очаква се Европейската прокуратура да започне дейността си най-рано през 2020 година. Тя ще може да повдига и поддържа обвинения за злоупотреби със средства от ЕС, за разлика от европейската служба за борба с измамите ОЛАФ. Досега само националните власти могат да поддържат подобни обвинения, като ОЛАФ може да им предоставя данни от извършени разследвания и предложения за повдигането на обвинения. Очаква се Европейската прокуратура да позволи бърз обмен на информация, съгласувани полицейски разследвания, бързо запориране и отнемане на имущество, както и задържане на заподозрени зад граница. Възможно е догодина Европейската комисия да предложи новата структура да се занимава и със случаите на международен тероризъм. Европейската прокуратура ще бъде създадена между 20 държави от ЕС - Австрия, Белгия, България, Хърватия, Кипър, Чехия, Естония, Германия, Гърция, Италия, Финландия, Франция, Латвия, Литва, Люксембург, Португалия, Румъния, Словения, Словакия и Испания. Останалите държави от ЕС могат да се присъединят по всяко време. Седалището на Европейската прокуратура ще бъде в Люксембург, с главен прокурор и прокурори от всички участващи държави. Те ще ръководят всекидневните разследвания, извършвани от назначени прокурори в държавите от ЕС.", "date": "2017.10.12", "title": "Съветът на ЕС одобри създаването на Европейска прокуратура"}
{"url": "https://www.24chasa.bg/novini/article/6492925", "text": "Политиките, реализирани от правителството на Бойко Борисов и ГЕРБ, са гаранция за стабилността и сигурността не само в България, но и в целия регион на Балканите. Това заяви заместник-ръководителят на отдел „Европейски и международно сътрудничество“ във фондация „Конрад Аденауер“ Франк Прийс по време на работна среща с председателя на ПГ на ГЕРБ и заместник-председател на партията Цветан Цветанов.  В разговора, който се проведе в централата на „Конрад Аденауер“ в Берлин, участва и ръководителят на екип „Европа/Северна Африка“ Ларс Хенсел. По време на срещата бяха обсъдени добрите резултати от дългогодишното сътрудничество между ГЕРБ и „Конрад Аденауер“ и бяха набелязани нови съвместни инициативи, които да бъдат реализирани през 2018 година. От фондацията за изразиха готовност да подкрепят активно и инициативите, които ще бъдат организирани по повод предстоящото българско председателство на Европейския съюз.  Цветан Цветанов благодари за подкрепата, която фондацията оказва на ГЕРБ както при формулирането на успешни управленски секторни политики, така и за експертната помощ. Освен това той представи основните приоритети на страната ни за председателството на ЕС като постави основен акцент върху европейската перспектива и сигурността на западните Балкани.", "date": "2017.10.12", "title": "Цветан Цветанов със срещи в централата на „Конрад Аденауер“ в Берлин"}
{"url": "https://www.24chasa.bg/novini/article/6492904", "text": "Актрисата Кристина Апългейт, позната с ролята си в хитовия телевизионен сериал \"Женени с деца\", се е подложила на операция за отстраняване на яйчниците и маточните (фалопиеви) тръби, съобщи Контактмюзик, цитиран от БТА. 45-годишната актриса е предприела драстичната превантивна мярка, след като нейна братовчедка е починала от рак на яйчниците преди девет години. В интервю за \"Тудей\" Кристина Апългейт разкрива, че яйчниците и маточните й тръби са отстранени преди две седмици. През 2008 г. актрисата, която има 6-годишна дъщеря Сейди от съпруга си Мартин Ленобъл, се подложи на двустранна мастектомия, след като беше диагностицирана с рак на гърдата, припомня изданието. Въпреки че вече не се налага да си прави мамограми, Апългейт на всеки шест месеца посещава онколог и ще продължи да го прави до края на живота си. \"Въпреки всички взети мерки, рискът остава\", казва тя. Кристина Апългейт разказва още, че спазва вегетарианска диета, тъй като смята, че храната играе съществена роля за това дали ракът ще се прояви и разпространи. Актрисата допълва, че макар все още да е малка, дъщеря й също се храни здравословно, тъй като има вероятност да е наследила мутация в гена BRCA, излагаща я на над 50-процентен риск от рак на гърдата или яйчниците. \"Опитвам се да я пазя от стрес и да й осигурявам най-чиста храна, знаейки, че когато навърши 20 години, ще трябва да започне да се изследва. Къса ми се сърцето при мисълта, че може да й се наложи да води подобна на моята битка\", споделя загрижената майка.", "date": "2017.10.12", "title": "Актрисата от \"Женени с деца\" Кристина Апългейт премахна яйчниците си"}
{"url": "https://www.24chasa.bg/novini/article/6492811", "text": "С уъркшоп, посветен на птиците, и тематично обучение за деца ще бъде открита новата Алея на птиците в парк „Княз-Борисова градина“ на 14 октомври от 11.00 часа. Това съобщиха от пресцентъра на Столична община. Събитието е част от кампанията на Столична община за отбелязване на 135 години от създаването на най-големия парк в София. Табели, които разказват за най-характерните и най-любопитните навици на птиците, обитаващи парка, ще бъдат разположени покрай една от централните му алеи, която се намира покрай стадион „Българска армия“, успоредна на бул. „Цариградско шосе“ (в близост до „Маймунарника“). В рамките на инициативата ще бъде обособено и място за хранене на птици, на което всеки желаещ, ще има възможност да се опита да нахрани сам и от ръката си птица в парка. Уъркшопът и обучението за деца ще бъдат проведени от специалистите от Българското дружество за защита на птиците и ще продължат от 11.00 до 14.00 часа на обособена локация покрай Алеята на птиците. За участие са канени всички деца (и техните родители) на възраст между 3 и 12 години, като единственото условие за участие е всеки да си донесе празно пластмасово шише и 2 молива.", "date": "2017.10.12", "title": "Откриват нова Алея на птиците в столичната Борисова градина"}
{"url": "https://www.24chasa.bg/novini/article/6492896", "text": "Швейцарска компания от днес започва да извлича въглероден двуокис от въздуха в Исландия с цел да го трансформира в скалист материал под земята, съобщи Ройтерс, цитиран от БТА. Скъпата технология за забавяне на промените в климата се тества за първи път. Експериментът на швейцарската фирма \"Клаймуъркс\" и \"Ррейкявик\" енърджи\" ще струва стотици долари. Със специално оборудване и химикали \"Клаймуъркс\" планира да извлече 50 тона въглероден двуокис от атмосферата за една година - колкото изпуска във въздуха едно американско семейство. Газът ще бъде разтворен във вода и инжектиран около 1000 м под повърхността. Там би трябвало да реагира с балзалтовата скала и да се превърне в камък. Проектът е с подкрепата на Европейския съюз. Надеждите са с времето технологията да поевтинее. \"Клаймуъркс\" се опитва да намери компании, които да искат да плащат по 500 щатски долара за тон, за да участват в исландския проект. \"Технологията е обещаваща, но не е решение за проблема\", каза климатоложката Джесика Стрефлер от Института за изследване на въздействията върху климата в Потсдам. Според нея е по-добре правителствата да се съсредоточат върху намаляване на емисиите, вместо да изпробват скъпи технологии, които може да се окажат неефикасни. През май компанията \"Клаймуъркс\" започна да извлича въглероден двуокис от въздуха в Швейцария и да го доставя на парници, за да бъде използван като тор за домати и краставици. За разлика от скалите обаче, растенията умират и тогава изпускат парниковия газ във въздуха.", "date": "2017.10.12", "title": "Започват тестове за улавяне на парников газ в Исландия"}
{"url": "https://www.24chasa.bg/novini/article/6493270", "text": "За трите десетилетия на съществуването си ДПС се е превърнала в символ на корупцията в България. Това заяви депутатът от \"Обединени патриоти\" Искрен Веселинов по повод изказването на лидера на ДПС Мустафа Карадайъ, в което той поиска оставката на вицепремиерът Валери Симеонов заради скандала с Виктор Николаев. \"ДПС се превърна в метафора на всякакъв род извращения, назначаване на роднини, партизиране на администрацията. Партия, която е авторка на кръгове от фирми\", добави Веселинов. \"Заплаха за развитието на България не са вицепремиерът Валери Симеонов и правителството, а връщането на ДПС на власт\", обяви депутатът от \"Обединени патриоти\" Павел Шопов. По думите му ДПС искат дестабилизация на властта и сваляне на правителството преди европредседателството. Депутатът Борис Ячев пък защити Симеонов, като заяви, че той е въвел нов начин на изявяване, който бил директен и в него нямало двусмислици, с каквито досега обществото е свикнало.", "date": "2017.10.12", "title": "Веселинов: ДПС се  е превърнала в символ на корупцията"}
{"url": "https://www.24chasa.bg/novini/article/6493257", "text": "Имението на Пабло Пикасо в Мужен в Южна Франция, последен дом на великия художник, беше продадено на търг за малко повече от 20 милиона евро на новозеландски бизнесмен, предаде Франс прес. Първоначалната продажна цена, определена за имота през месец юни, възлизаше на 18.360 милиона евро, преди новозеладският инвеститор Райо Уитханидж да наддаде с 10 на сто, с което лотът достигна 20.196 милиона евро. Четвъртък сутринта никой не оферира по-висока цена и новозеландецът Уитханидж, основател на инвеститорската компания за недвижимости BMB, спечели търга. Но с това сагата с имението на Пикасо не приключи. Сега купувачът трябва за два месеца да намери нужните средства, за да се сдобие с недвижимостта. Номинално той е е неин собственик, но за да получи нужните документи той трябва да заплати цената й в рамките на 60 дни. В имението на Пикасо в Мужен е живяла неговата вдовица, Жаклин Рок, която се самоубива тук през 1986 година. В него има изградена жилищна площ от 1700 квадратни метра върху терен от над три хектара с прекрасен изглед към залива на Кан.", "date": "2017.10.12", "title": "Продадоха имението на Пикасо в Мужен за 20 милиона евро"}
{"url": "https://www.24chasa.bg/novini/article/6493286", "text": "„Нашият живот ще свърши в деня, в който замълчим за важните неща!“ С тези думи на Мартин Лутър Кинг, изречени преди 50 години, но актуални и днес, започна речта си Сергей Станишев на втората икономическа конференция на ПЕС за тази година. В Брюксел социалистите събират леви министри, комисари, представители на синдикатите и гражданското общество в разговор за възстановяване на европейската икономика. Специален гост на събитието е водещият американски икономист Джефри Сакс, който от 2017 година е и специален съветник на генералния секретар на ООН Антонио Гутереш. „Жан-Клод Юнкер и Емануел Макрон пропуснаха невероятна възможност: в техните добре направени речи не споменаха най-важното: социална Европа. Днес представям пред вас моята алтернативна визия за бъдещето на ЕС. Амбицията на социалистите е на заседанието на Съвета на ПЕС през декември тази година да бъдем готови с нашия Социалдемократически план за Европа.“, заяви Станишев при откриването на конференцията в европейската столица. „Днес Европа е в по-добра кондиция отколкото преди една или две години. Има съживяване и икономически растеж. Но безработицата и липсата на перспектива пред много европейски граждани продължават да бъдат сериозно предизвикателство. В най-проспериращия Съюз в света 17 млн. младежи са без работа, образование или обучения, а 27% от децата са в риск от бедност“, продължи лидерът на евросоциалистите. Станишев предложи своя визия с 5 основни политики на ЕС: „Първото и най-важното е да работим за преодоляване на неравенствата – най-вече на социалните неравенства. По инициатива на социалистите за първи път тази година ще има Среща на върха – заседание на Европейския съвет – на тема социална политика в Гьотеборг, Швеция, през декември. Очакваме най-сетне конкретен социален план за Европа. Ние ще се борим за минимална работна заплата във всички страни-членки, която да не бъде по-малка от 60% от средната за съответната държава. Ще настояваме за 5 млрд. евро годишно за Европейския план за младежта в следващия програмен период, както и за средства за Детската гаранция. Важна битка за социалистите ще бъде и да не допуснем орязването на кохезионната политика, каквото предложение има от десните. Те предвиждат намаляване на парите за кохезия с до 30%.“ Като втора важна стъпка президентът на ПЕС посочи икономическото сближаване. „През последните 10 години се наблюдават разломи между Севера и Юга и Изтока и Запада. Необходима е реформа на Икономическия и валутен съюз в посока повече прозрачност и отчетност пред ЕП, както и превенция на предстоящи финансови кризи.“ Като трето разделение Станишев посочи индустриалните разломи в ЕС. „Дигиталната икономика движи света напред, но тя е заплаха за много работни места. Ние в ПЕС искаме справедлив преход за работниците, който да ги защитава от внезапната загуба на работа. Нека не забравяме, че хората живеят в общества, а не в пазари.“ Преодоляването на демократичните разделения Станишев посочи като важна четвърта стъпка. „Днас национализмът не изглежда толкова модерен, но нека не забравяме участието им на изборите във Франция, Холандия и Австрия. Ако искаме да не дадем шанс на националистите, ние трябва да променим Европа съгласно очакванията на нейните граждани.“ „Тъй като идвам от България, за мен е важно да преодолеем и различията между Запада и Изтока – икономически и социални. В тази връзка отново призовавам да бъде прекратено двойнственото отношение към България и Румъния. Изпълнили сме критериите за членство, неприемането ни е скандал.“, завърши Сергей Станишев.", "date": "2017.10.12", "title": "Станишев отговори на Юнкер с алтернативна визия за бъдещето на Европа"}
{"url": "https://www.24chasa.bg/novini/article/6493225", "text": "4 900 пенсионери не са получили увеличение на пенсиите с 2,4% от 1-ви юли. Това съобщи социалният министър Бисер Петков.Това са пенсии, отпуснати преди 2006 г. и са ограничени с постановление на Министерски съвет от същата година. Компенсация за тях не се предвижда, защото няма законово основание. Догодина държавата ще заложи задължителна индексация на всички пенсии с 3.8 на сто, за да няма ощетени, каза Бисер Петков. По думите му тези 4900 пенсионери във времето по някакъв начин са били облагодетелствани с увеличени пенсии. Тъй като действащият закон е приложен правилно ние нямаме основание да ревизираме цифрите и да им доплащаме допълнително пари, категоричен бе Петков. 160 са получените жалби при нас от пенсионери до момента, които твърдят, че не са получили увеличение на пенсиите, заяви управителят на НОИ Ивайло Иванов.", "date": "2017.10.12", "title": "4900 пенсионери останали без никакво увеличение на пенсиите"}
{"url": "https://www.24chasa.bg/novini/article/6493299", "text": "33-годишният Спас Мурджов от Кочериново измамил и прокурори с евтини билети за самолет и посещение на \"Ла Скала\", разбра наш репортер. Това станало преди повече от 6 г. Обещал на група от 11 души да им осигури пътуването до Милано и посещение на опера. В групата имало и държавни обвинители от София, както и хора от Благоевград. Взел им по 200 лв. след което започнал да ги мотае и лъже, че всеки момент ще осигури билетите. После си изключил телефона. Част от групата подала сигнал в прокуратурата още тогава.", "date": "2017.10.12", "title": "Спас измамил и прокурори с билети за \"Ла Скала\""}
{"url": "https://www.24chasa.bg/novini/article/6493305", "text": "Палестинските власти ще поемат пълен контрол над Ивицата Газа, считано от 1 декември тази година. Това стана ясно, след като организациите „Фатах“ и „Хамас“ постигнаха споразумение за прекратяване на политическото разделение, продължило десетилетие, предава AFP, цитиран от БТА.  Двете движения се съгласиха да „се даде възможност на правителството на националното единство да извърши своята работа и да поеме пълната си отговорност за управлението на Ивицата Газа, както е в Западния бряг, до 1 декември 2017 г.\", се казва в изявлението на държавната информационна служба в Египет, който посредничи в преговорите", "date": "2017.10.12", "title": "Палестинските власти ще поемат пълен контрол на Ивицата Газа от 1 декември"}
{"url": "https://www.24chasa.bg/novini/article/6493318", "text": "Министерството на енергетиката провери готовността на \"Електроенергиен системен оператор\" АД и на трите електроразпределителни дружества, съобщиха от министерството. На случаен принцип са проверени енергийни обекти в Горна Оряховица, Велико Търново, Севлиево, Габрово, Пазарджик, Пловдив, Стара Загора, Нова Загора, Сливен, Чирпан, Дупница, Благоевград, Кресна, Симитли, Сандански, Перник и Радомир. Контролните органи на МЕ установиха, че в подстанциите са изпълнени всички необходими мероприятия, свързани с подготовката им за есенно-зимния сезон. Няма забележки по отношение на въздушните електропроводни линии за високо напрежение, като всички проверени електропроводи, преминаващи през горски територии, са с добре поддържани просеки. Сервитутните зони около въздушните електропроводи за средно напрежение са почистени, до края на месеца предстои да бъдат премахнати клони на единични дървета, намиращи се в близост до въздушни линии за ниско напрежение. Съоръженията в обслужваните от трите електроразпределителни дружества възлови станции и трафопостове са преминали годишния профилактичен преглед и са подготвени за работа при зимни условия. Трите ЕРП-та и ЕСО са организирали работата на аварийни екипи, които са на денонощно разположение и се покрива цялата територия на страната. Екипите са оборудвани с високопроходими автомобили и всички необходими материали за извършване на неотложни аварийно-възстановителни работи.", "date": "2017.10.12", "title": "Трите ЕРП и ЕСО са готови за зимата"}
{"url": "https://www.24chasa.bg/novini/article/6493242", "text": "САЩ напускат ЮНЕСКО от 31 декември, съобщи Държавният департамент. Това утежняв още повече положението на организацията на ООН за култура и образование, измъчвана от регионални съперничества и недостиг на финансиране, предаде Ройтерс, като се позова на дипломати. Според цитираните източници САЩ, които отмениха значителния си финансов принос за бюджета на ЮНЕСКО през 2011 г. като протест срещу решение за предоставяне на пълноправно членство на палестинците, възнамеряват да обявят решението в близките дни, предаде БТА.  Списание \"Форин полиси\" съобщи по-рано днес, че САЩ официално ще се оттеглят, след като ЮНЕСКО избере нов генерален директор утре. Според изданието с това решение САЩ искат да спестят пари и да протестират срещу антиизраелската по тяхно мнение позиция на ЮНЕСКО. САЩ, които предоставяха на ЮНЕСКО 80 милиона долара на година - близо една пета от бюджета на организацията, все още имат глас в нея и се очаква да запазят статут на наблюдател.", "date": "2017.10.12", "title": "САЩ напускат ЮНЕСКО от 31 декември"}
{"url": "https://www.24chasa.bg/novini/article/6493326", "text": "Министърът на културата Боил Банов направи изненадваща проверка на ремонтните дейности в НДК, съобщава пресцентърът на министерството. Залите, които ще приемат министри, делегати, служители и журналисти, са в довършителна фаза, се посочва в съобщението. Зала 3 и прилежащите й 3.1 и 3.2, в които са предвидени основните събития при Българското председателство на Съвета на ЕС, са почти готови. Следва обзавеждане и тестване на системите. В зала 10, в която ще заседават държавните и правителствените ръководители на страните - членки на ЕС, се прокарват инсталациите и системите за сигурност, докато в зали 7, 8 и 9 основните строително-монтажни работи са изпълнени. В зала 6, фоайетата и кабинетите около нея, където ще се помещава Международният пресцентър, продължават ремонтните дейности. Всички фоайета, включени в обхвата на ремонта, са готови. Терасите са с нова хидроизолация и нови настилки. Освен подготовката на сградата за председателството, в НДК има и богата културна програма - близо 100 събития до края на годината. Билетният център работи с пълен капацитет, както и културните пространства - ДНК, \"Перото\", Театър \"Азарян\" и зала \"42\", информират от Министерството на културата.", "date": "2017.10.12", "title": "Министърът на културата Боил Банов провери ремонта в НДК"}
{"url": "https://www.24chasa.bg/novini/article/6493340", "text": "Темата за референдума на Каталуния е сред акцентите в последното заседание на Комитета на регионите, провело се от 9 до 11 октомври. Това съобщи днес пред журналисти кметът на Монтана Златко Живков. Според него са интересни реакциите на европейските страни и как ще се запази целостта на съюза след тези трусове в Испания. В Комитета на регионите са дебатирали за референдума на Каталуния на три езика- баски, испански и каталона. Никой не говори за излизане от ЕС, но този вътрешен конфликт се отразява негативно. До края на годината комисар Гюнтер Йотингер по бюджет и човешки ресурси ще бъде в България, увери Живков. Изключително важно на последното заседание на Комитета на регионите е бил докладът за състоянието на Евросъюза от председателя Доналд Туск и параметрите на проекто бюджета, който се определя взависимост от резервите и възможностите, разказа кметът. Преобладващата част от средствата за страните – членки идват от европейските програми. Това е факт, който не можем да подценим, коментира Живков. Иначе си оставаме в рамките на националните бюджети, а възможностите там не са най- добри, допълни той. И припомни, че в Монтана в момента се изпълняват четири проекта, ремонт на три парка и една алея, след тях следват реновиране на сградата на природо- математическата и немската гимназии, Трето и Четвърто училище и две детски градини, и всичко това с европейски пари- общо на стойност 8 милиона лева. България ще бъде председател на Европейския съз от 4 януари до 28 юни и по този повод тече трескава подготовка.", "date": "2017.10.12", "title": "Кметът на Монтана: До края на годината комисар Йотингер ще бъде в България"}
{"url": "https://www.24chasa.bg/novini/article/6493315", "text": "Отпечатъци от Тодор Давидов-Гринго са открити по  гнездото за сим-картата и телефона, от който  е бил изнудван айтоският бизнесмен Асен Атанасов. Това стана ясно преди минути в районния съд в Айтос, където тече делото за мярката за неотклонение на Гринго. Според адвоката му Красимир Кацарски обаче, ДНК-то на Гринго е върху този телефон, тъй като  го е разглеждал в магазина, преди аверът му Стефан Сливков да го купи. Сливков е вторият задържан за изнудването и според прокуратурата е прекият извършител на деянието. В съда днес Гринго се извини за поведението си в Бургаския окръжен съд миналата седмица, където изригна щом чу, че го връщат в ареста.  \"Умолявам Ви да ме изкарате от тази дупка, защото помагам на всеки. Асен ми е като баща, а синът му - като брат\" ,каза Гринго и допълни: \"Не знам защо ме обвиняват. Стефан ми е познат от обща компания. Ако знаех, че се занимава с това, не бих го насърчавал. Проваляте ми кариерата и живота. Майка ми е пред инфаркт в Германия. Умолявам Ви за правосъдие. Уважаеми хора, не съм виновен. Изгаря ми живота\". В съда стана ясно още, че вече е направена очна ставка между Стефан Сливков и изнудвания  Асен Атанасов, която установила, че двамата не се познават. А това, според прокуратурата означавало, че  някой  е напътствал Сливков. Въпреки молбите на Гринго съдът го остави зад решетките. Давидов ще може да обжалва на 18 октомври пред Бургаския окръжен съд.", "date": "2017.10.12", "title": "Отпечатък на Гринго по телефона, с който бил изнудван айтоски бизнесмен (Обновена)"}
{"url": "https://www.24chasa.bg/novini/article/6493341", "text": "В Плевен двама мъже получиха присъди за лихварство и за пране на пари, съобщиха от прокуратурата. След внесен обвинителен акт в съда и сключено в съдебно заседание споразумение, Окръжна прокуратура постигна осъдителни присъди. Иво А. и Милен Н. са се признали за виновни. За периода от 1 януари 2006 г. до 31. 12. 2009 г. в Гулянци и в Плевен без съответното разрешение, което се изисква по Закона за банките и Закона за кредитните институции, извършвали банкови сделки като предоставяли кредити в лева на физически лица срещу задължението да върнат сума с определената лихва - 10 на сто месечно. На 13 лица предоставили общо 211 200 лева. Иво А. се е признал за виновен и затова, че е държал огнестрелно оръжие. Той е осъден и за сделки с имущество на обща стойност 102 323 лева, за изпиране на парите. Иво А. е осъден на 3 години лишаване от свобода, с 5 години изпитателен срок, глоба от 5000 лева и да заплати в полза на държавата 102 323 лв. - равностойността на липсващия предмет на престъплението. На Милен Н. е наложено наказание 2 години лишаване от свобода, с 3 години изпитателен срок и конфискация на една втора от имуществото му - три поземлени имота в землището на с. Сомовит. Присъдите са влезли в сила.", "date": "2017.10.12", "title": "Осъдиха двама мъже за лихварство и за пране на пари в Плевен"}
{"url": "https://www.24chasa.bg/novini/article/6493593", "text": "Този човек рано или късно ще бъде задържан и ще му бъде потърсена отговорност. Това заяви пред медиите в парламента главният секретар на МВР Младен Маринов по случая с фейсбук измамника Александър, срещу когото бяха подадени десетки сигнали от потърпевши граждани. Маринов каза още, че над 40 лица са свидетели по разследването. Той заяви, че лицето все още не е задържано, а когато има събрани повече данни за извършени престъпления случаят ще бъде докладвана на прокуратурата, предава БТА. Задържаното количество контрабандни цигари само от Главна дирекция \"Национална полиция\" през 2017 г. са 5 876 424 къса и 19 006 кг нарязан тютюн. Иззетият алкохол, без последното тримесечие, е 22 591 литра, съобщи Христо Терзийски директор на Главна дирекция \"Национална полиция\" при изслушване пред Комисията за наблюдение на приходните агенции и борба със сивата икономика и контрабандата. Терзийски допълни, че се провеждат ежеседмични операции и проверки на обекти за нелегални цигари и нарязан тютюн. По данни на директора на ГДБОП Ивайло Спиридонов областите с най-висока концентрация на контрабанден тютюн са Пловдив, Хасково и София. Той заяви, че са били разбити на територията на ЕС 16 фабрики за нелегални цигари, при които са задържани 18 български граждани. Спиридонов допълни, че разследванията за ДДС измами са втори като количество след делата за наркотици. Зам.-директорът на ДАНС Николай Ненков обобщи в доклада си, че от началото на 2016 г. до момента по линия на икономическата сигурност има 108 прокурорски проверки по информация от агенцията. На въпрос от депутат, дали знаят какъв е процента на сивата икономика в България, представителите на ГДБОП и ДАНС отговориха, че техните структури не правят подобни аналитични разработки и нямат информация.", "date": "2017.10.12", "title": "Младен Маринов: Рано или късно ще хванем измамника във фейсбук Александър-Спас"}
{"url": "https://www.24chasa.bg/novini/article/6493572", "text": "Египетските власти продължиха с още три месеца извънредното положение, въведено първоначално през април след атентати срещу църкви с десетки загинали, предаде ДПА. Президентът Абдел Фатах Сиси издаде указ да бъде подновено действието на извънредното положение, след като във вторник изтече предишният му срок. По данни на държавния вестник \"Ахрам\" новият му, трети подред тримесечен срок започва от утре, съобщи БТА. През април Сиси обяви извънредно положение след атентати срещу две църкви, при които загинаха най-малко 46 души. Отговорност за тях пое групировката \"Ислямска държава\". След това през юли то беше продължено с още три месеца. Законът за извънредното положение дава на президента извънредни правомощия, включващи: цензуриране и изземване на публикации, наблюдение на всякакви видове комуникации, затваряне на обекти, както и въвеждане на ограничения върху свободата на движение на граждани. То също така му позволява да предава граждани на извънредни съдилища, които не предвиждат за обвиняемите процедура за обжалване. Законът за извънредното положение беше въведен през 1981 г. след убийството на президента Ануар Садат и беше отменен едва през 2012 г., една година след свалянето от власт на дългогодишния държавен глава Хосни Мубарак.", "date": "2017.10.12", "title": "Отново удължават извънредното положение в Египет"}
{"url": "https://www.24chasa.bg/novini/article/6493609", "text": "Фондът за лечение на деца няма да помага на сиамските близнаци от Сливен. Мотивът им за отказа е, че операцията по разделянето е „анатомично невъзможна”. Семейството на децата ще съди Фонда за лечение на деца и Министерството на здравеопазването, заявиха те пред  Богдан и Янко се родиха преди година в Сливен. Янко е в кома от самото раждане, но Богдан се развива добре и познава близките си. В момента децата се намират в „Пирогов”, където се грижат за тях. Мнението на медиците е, че те са в тежко състояние. Неотдавна директорът на лечебното заведение каза, че прогнозите за децата не са добри. Становището на нашите специалисти е, че операцията по разделянето на близнаците е сложна и в България няма кой да я извърши. През август обаче клиника в Ню Йорк изпрати отговор до Фонда за лечение на деца, че е готова да приеме и оперира сиамските близнаци.", "date": "2017.10.12", "title": "Разделянето на сиамските близнаци от Сливен – анатомично невъзможно"}
{"url": "https://www.24chasa.bg/novini/article/6493616", "text": "Футболист, който е стигал до признанието за номер 1 в Европа, ще е президент на африканска държава. Джордж Таулон Мане Опонг Усман Уеа е новият държавен глава на Либерия. Бившият нападател спечели “Златната топка” за 1995 г., като през тази година рита за “Пари СЖ” (Фр) и италианския гранд “Милан”. Уеа е единственият африканец, който до момента е бил обявяван за най-добър на Стария континент. На 1 октомври той навърши 51 г. Уеа наследява на президентския пост Елън Джонсън Сърлийф, която бе първата жена на него. Бившият футболист има аванс пред своите конкуренти малко преди окончателното преброяване на бюлетините, но никой не се съмнява в успеха на лидера на Демократическата партия. Уеа спечели хората в страната с мотото “За по-добра Либерия!”. Уеа пристига в Европа през 1988 г. и подписва с “Монако”. За този отбор играе 4 сезона, като печели купата на Франция. Преминава в ПСЖ. С него триумфира в първенството и прибавя още 2 купи на страната. През лятото на 1995 г. преминава в “Милан”, с който 2 пъти е шампион на Италия. Следват кратки престои в “Челси” и “Манчестър С”, 1 сезон в “Олимпик” (М) и край на кариерата в ОАЕ. ", "date": "2017.10.12", "title": "Бивш футболист №1 в Европа стана президент на Либерия"}
{"url": "https://www.24chasa.bg/novini/article/6493636", "text": " Министерството на вътрешните работи на Франция съобщи, че ще удължи до 2018 година срока на проверките по границите си със страните влизащи в Шенгенското пространство, позовавайки се на „продължаващата“ терористична заплаха, след като мярката беше въведена през ноември 2015 година, в резултат от терористичните атаки в Париж, предава Франс прес, цитирана от Фокус. Контролът по границите с членовете на безвизовото Шенгенско пространство, като Италия и Белгия, ще „съблюдава принципите на пропорционалността“, съобщават от министерството в нота до ЕС.", "date": "2017.10.12", "title": "Франция удължи до 2018 г. антитерористичния контрол по границите си"}
{"url": "https://www.24chasa.bg/novini/article/6493657", "text": "Президентът на Русия Владимир Путин е доволен, че независимо от усложненията в политическите отношения между страната му и Германия, икономическото взаимодействие между двете страни продължава и расте, предаде \"Фокус\". „Искам да отбележа, че независимо от всички усложнения, най-вече усложненията в политическата сфера на отношенията с Германия, икономическите връзки между нашите страни не затихват“, каза руският държавен глава, докато откриваше срещата с представители на немския бизнес, на която взе участие и президентът на Казахстан Нурсултан Назърбаев, предава ТАСС. Освен това, Путин констатира, че „Германия е отстъпила първото място по обем на товарооборота с Русия на Китай, но все пак заема значително място в руския търговски оборот“. Според думите на руския държавен глава, взаимната търговия между двете страни за тази година се е увеличила с 25%. „Товарооборота за 2016 година е на стойност 40,7 милиарда долара, обема на преките инвестиции в руската икономика, от страна на германски компании е достигнал 18 млрд. $“, каза Путин. Според неговите данни, „през тази година е отбелязан ръст на двустранната търговия в размер на 25% и инвестициите, само за първото тримесечие на тази година, са били 312 милиона $, а за цялата минала година те са били само 225 млн. $“. „В Русия работят повече от пет хиляди предприятия с участието на германски капитал, където са заети 270 хиляди руски граждани, оборотът на тези предприятия превишава 50 млрд. $“, добави руският президент. Председателят на Източния комитет на германската икономика Волфганг Бюхел отбеляза, че немския бизнес се отнася негативно към новите анти- руски санкции на САЩ в сферата на икономиката. „Още една тема, която вече няколко седмици ни занимава, е възможното въвеждане на нови американски икономически санкции против Русия“, заяви Бюхел. „Причините за тези санкции са очевидни: те лежат в сферата на вътрешната политика, в сферата на интересите на САЩ в икономическата област. Ние поддържаме негативното отношение на ЕС към тези санкции и негативното отношение на федералното правителство (на Германия) към този въпрос“. Той подчерта, че в Германия считат за опасно влиянието на американските санкции против Русия на немския бизнес и по този въпрос, Източният комитет на германската икономика поддържа тесен контакт с правителството на своята страна. Освен това, Бюхел подчерта, че огромното мнозинство от немците не се съмнява в необходимостта от поддържането на приятелски отношения между Русия и Германия.", "date": "2017.10.12", "title": "Путин: Търговията между Русия и Германия е нараснала с една четвърт"}
{"url": "https://www.24chasa.bg/novini/article/6493606", "text": "Новината за смъртта на една от най-обичаните директорки на бившата руска гимназия в Пловдив ЕГ \"Иван Вазов\" - Мариана Димитрова, и скръбта на учениците взривиха социалните мрежи. В нощта на 2 срещу 3 октомври на 58-годишна възраст тя почина след тежка и продължителна борба с рака. В последните няколко месеца състоянието драстично се влошава, но това не пречи да изпълнява ангажиментите си от болничното легло. \"Тя ме удиви, защото подписа около 260 дипломи на завършващите 12-и клас от реанимацията - споделя пред \"168 часа\" нейната близка приятелка и колежка Ирена Кънева. - Беше със системи по ръцете. и ги молеха да я оставят на мира. След това тя направи невероятното усилие да се изправи и да дойде лично да ги връчи на учениците.\" По думите легендарната директорка обожавала работата си, а учениците били единственото спасение от болестта. \"Тя не оставяше училището въпреки състоянието си - допълва Кънева. - Беше силна жена. Два дни преди да почине, е подписала и новите ни заплати.\" Всъщност най-обичаната учителка разбира за болестта си преди около 5 години. Диагнозата е рак на дебелото черво. \"Преди повече от 2 години претърпя първите операции за отстраняване на образуванията - спомня си Ирена Кънева. - Имаше положителен ефект, защото тя се чувстваше доста добре. По-късно обаче откриха и карцином на черния дроб.  Според Кънева Мариана Димитрова е осъзнавала, че краят на тази борба няма да бъде добър. \"Казваше: Всичко зависи от това колко време ще ти даде\", разказва Кънева. Погребението на най-обичаната учителка бе в събота (7 октомври). Всъщност причината за 3-дневното забавяне е нейната по-голяма дъщеря Мария (по-малката е Ивияна - бел. ред.). \"Мария живее в Брюксел и трябваше време, за да успее да уреди заминаването си\", обяснява Кънева. По думите Причината е, че стотици бивши и настоящи учители и възпитаници отишли, за да изпратят любимата си директорка в последния път. Множество венци бяха изпратени и от завършилите различните випуски. \"На панихидата до мен седна една дама, която каза, че преди 10 години е завършила гимназията - разказва Кънева. - Нейният спомен беше, че когато е преподавала, Мариана никога не е седяла на бюрото, а винаги е заставала на първия чин, скръствала пръстите на ръцете си и говорела с учениците като със свои деца.\" Според нея Димитрова помнела учениците от всички випуски по имена и с подробности за всеки от тях. \"Аз винаги съм се удивлявала как може да запамети толкова много имена за 25 години - споделя Ирена Кънева. - Винаги следеше кой ученик от какво има нужда. Интересуваше се дали децата страдат от някакво сериозно заболяване и гледаше да звънне винаги някъде, за да помогне.\" Всъщност приятелството между двете учителки се заражда още преди 31 години. \"Запознахме се в училище \"Яворов\" в Пловдив - спомня си колежката . - И двете бяхме по заместване, но аз се преместих в руската гимназия и след около година я повиках при мен. Веднага ми направиха впечатление интелигентността и чувството за хумор.\" По-думите и двете са имали сходни разбирания за образованието и това ги сближило. В хода на разговора г-жа Кънева си спомни една забавна история с главен герой Мариана Димитрова, която ще помни цял живот: \"Трябваше да се връщаме от обучение в Копривщица. Мариана ни караше с нейната кола, а тя беше страхотен шофьор. Имаше един колега в колата, който постоянно даваше наставления какво да прави. Това му беше грешката. В един момент тя спря колата, махна с ръка и му каза: Ние с друга колежка започнахме да я молим да не го оставя на средата на пътя, но тя отсече: \"Не се е родил мъжът, който ще ми каже как да карам.\" Смешното беше, че го остави, но след около 2 км спря и го изчака да дойде. Той се качи и докрая не се намеси в разговорите. По-интересното беше, че двамата бяха много добри приятели, но просто Мариана не даваше никой да се бърка в решенията.\" Според нея, освен, че имала шофьорски талант, легендарната директорка умеела и да танцува. \"Мариана беше душата на компанията. И след подобни обучения следваше купон. Обожаваше да танцува като за последно\", споделя с усмивка Кънева.", "date": "2017.10.12", "title": "\"168 часа\": Най-обичаната директорка Мариана Димитрова подписвала дипломи на смъртно легло"}
{"url": "https://www.24chasa.bg/novini/article/6493675", "text": "Руската федерация е голям приятел на Сърбия, между страните има духовни, културни, исторически и икономически връзки, заяви днес сръбският премиер Ана Бърнабич на форум в Белград с участието на заместник генералния секретар на НАТО Роуз Готемьолер, предаде ТАСС, цитирана от БТА. В отговор на въпрос за руското влияние на Балканите Бърнабич заяви: \"Русия е голям приятел на Сърбия, ние имаме религиозни, културни и исторически връзки, а също така и икономически - споразумение за свободна търговия. Но Русия също така е икономически партньор и на европейските страни\". По думите на сръбския премиер страната има отлично сътрудничество с НАТО, но се придържа към военния неутралитет. \"Данните показват, че ние сме свързани с всички страни, близки сме не само с Русия. Сърбия е участвала в 16 международни учения, в девет учения със САЩ и в две с Русия\", отбеляза Бърнабич. Тя каза, че не разглежда като проблем фактът, че четири страни от региона вече са членки на НАТО, а други две също искат да влязат в алианса. \"Това не променя нашата позиция. И докато те уважават нашата позиция (на неутралитет), ние няма да имаме проблеми с тях\", посочи сръбският премиер.", "date": "2017.10.12", "title": "Ана Бърнабич: Русия е голям приятел на Сърбия"}
