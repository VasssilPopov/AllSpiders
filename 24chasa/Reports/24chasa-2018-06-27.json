{"url": "https://www.24chasa.bg/novini/article/6933949", "text": "ОББ и ДЗИ финализираха сделката за придобиването на офис сградата от комплекса “Милениум” от досегашния собственик – НИКМИ. Новото име на сградата, в която още преди една година се преместиха централните управления на ОББ и ДЗИ, е “ОББ Милениум център”. Това е най-високата бизнес сграда в центъра на София и вторият по височина небостъргач в столицата - 112 метра. “Щастливи сме, че намерихме толкова модерно, удобно и отговарящо на нуждите ни офис пространство. Новата ни централа ще ни позволи да развиваме по-добре както взаимоотношенията между екипите вътрешно, да подобрим операционната и бизнес ефективност, така и да заздравим връзката си с клиентите, на които можем да предоставим една добавена стойност в преживяването при работата им с нас”, коментира сделката Петър Андронов, председател на съвета на директорите на “КВС Груп” за България и главен изпълнителен директор на ОББ.", "date": "2018.06.27", "title": "ОББ и ДЗИ - собственици на небостъргача “Милениум”"}
{"url": "https://www.24chasa.bg/novini/article/6934156", "text": "Испанската полиция е арестувала днес предполагаем наркотрафикант, който през февруари извърши зрелищно бягство от болница в южната част на страната, предаде Франс прес, цитирайки изявление на властите. През февруари той е бил арестуван и преместен в болницата \"Линеа де Консепсион\", откъдето е избягал, след като 20 маскирани лица проникнали в медицинския център. Оттогава заподозреният се е укривал, предаде БТА. Днес сутринта той беше арестуван заедно с друг издирван наркотрафикант. Смята се, че и двамата са членове на клана \"Кастаняс\", един от най-големите в провинция Андалузия, уточнява се в комюникето. Провинцията, която граничи с Гибралтарския проток, се намира съвсем близо до Мароко, който е голям производител на канабис. През Андалузия преминава 40 на сто от наркотрафика в страната и трафикантите действат все по-открито, като дебаркират на плажа посред бял ден и влизат в сблъсъци със силите на реда. Централната власт изпрати подкрепления за полицията в региона.", "date": "2018.06.27", "title": "В Испания арестуваха наркотрафикант, избягал от болницата"}
{"url": "https://www.24chasa.bg/novini/article/6934162", "text": "„Като миг отминаха тези 180-те дни, в които България имаше честта да председателства Съвета на ЕС. През тези 6 месеца вложихме усилия, енергия, емоция, много желание във вземането на справедливи и често нелеки решения в името на единството и на по-добър Европейски съюз“. Това съобщиха от пресцентъра на Министерството за българското председателство на Съвета на ЕС. С тези думи министър Лиляна Павлова се обърна към гостите на официалното закриване на българското председателство на Съвета на ЕС в Зала 1 на НДК. Приветствие към гостите поднесоха също министърът на културата Боил Банов и държавният секретар във Федералното министерство на вътрешните работи на Австрия Каролине Едщадлер. За заключителния концерт тази вечер в Дома на българското председателство пристигнаха министри, народни представители, дипломати, представители на вероизповеданията и много съпричастни българи с националната и европейска кауза. „С концерта под звуците на известния австрийски композитор Густав Малер и под ръководството на гениалния маестро Емил Табаков с участието на над 400 български и австрийски изпълнители на така наречената „Симфония на хилядата“, тази вечер символично предаваме българското председателството на Австрия“, посочи министър Павлова. Тя заяви, че днес, с гордост и самочувствие можем да кажем, че вложихме много старание, много емоции и всеки един час, всеки един ден и всяка една минута труд си заслужаваше. „Заслужаваше си, защото заедно с вас градим тази Европа, която искаме утре да бъде един по-сигурен, по-спокоен и по-надежден дом за нашите деца“, каза още министър Павлова. Тя подчерта, че в продължение на 6 месеца българската реч звучеше тук, в България, в София, в дома на българското председателство. „Звучеше и в Брюксел. Българската реч е нашият капитал, с който се гордеем. С българската азбука допринасяме за културното многообразие на Европа“, добави министър Павлова. Тя посочи, че повече от 35 хиляди делегати посетиха страната ни и успяха да усетят нашата култура, история и традиции. „Вярвам, че успяхме да ги посрещнем с гостоприемство и топлина, каквато българите притежаваме. Благодаря още веднъж с цялото си сърце на всеки един от вас, който допринесе за успеха на българското председателство. Днес можем да кажем – мисията ни беше изпълнена успешно! Благодаря, България! Пожелавам успех на Австрия! Ще продължаваме да работим заедно“, добави министър Павлова. Тя каза още, че именно символиката на днешния българо-австрийски концерт показва, че ние сме готови да работим задружно, в партньорство, в сътрудничество, в единение, към което се стремим. „Единение, от което повече от всякога се нуждае Европа. Успех Австрия“, завърши приветствието си министър Павлова преди изпълнението на една от най-великите симфонии на всички времена – Симфония №8 на Густав Малер. На сцената в НДК тя бе изпълнена от Софийската филхармония, Симфоничния оркестър на БНР, Националния филхармоничен хор „Светослав Обретенов” и детския филхармоничен хор с диригент Славил Димитров, детският радиохор с диригент Венеция Караманова и смесения хор на БНР с диригент Любомира Александрова. Международното присъствие в събитието дойде с 8-те солисти от Австрия.", "date": "2018.06.27", "title": "Лиляна Павлова: Мисията „председателство“ беше изпълнена успешно (Снимки)"}
{"url": "https://www.24chasa.bg/novini/article/6934185", "text": "Държавният фонд \"Земеделие\" преведе 4 817 154 лева по Схемата за специално плащане за памук за кампания 2017, съобщиха от фонда. Субсидии са изплатени на 144 земеделски стопани, които са заявили участие в схемата и отглеждат памук от сортове, вписани в Сортовата листа на България или в Европейския каталог на полските култури. Изискване към кандидатите по Схемата за памук е било в срок до 1 декември 2017 г. да предоставят сключен договор за изкупуване на произведената от тях продукция. Ставката за финансовата помощ е изчислена на базата на чл. 58 на Регламент /ЕС/ номер 1307/2013 на Европейския парламент и на Съвета от 17 декември 2013 година.", "date": "2018.06.27", "title": "Памукопроизводителите са получили близо 5 млн. лева за кампания 2017"}
{"url": "https://www.24chasa.bg/novini/article/6934189", "text": "Решението на Съвета на ЕС да определи условна дата за започване на преговори с Република Македония бе оценено положително от британския в. \"Файненшъл таймс\", който посочва, че отлагането на това решение е можело да застраши изпълнението на договора за името с Гърция, съобщава македонският сайт Фокус. Британският вестник отбелязва, че преговорите на Република Македония за членство в ЕС бяха отложени с 12 месеца като компромисно отражение на скептицизма на Франция и Холандия за процеса на разширяване, предаде БТА. , коментира \"Файненшъл таймс\".", "date": "2018.06.27", "title": "\"Файненшъл таймс\": Никола Димитров ще трябва да задържи още малко доматите"}
{"url": "https://www.24chasa.bg/novini/article/6933944", "text": "Лихвите по потребителските заеми вървят нагоре за втори пореден месец през тази година. Средната лихва по ипотечните заеми продължава да пада. Доходността на депозитите - също. Това показват данните на БНБ за май. Средният лихвен процент по потребителските заеми за една година - от май 2017 до май 2018 г., се е увеличил до 8,26%. Левовите ипотечни кредити обаче са поевтинели до 3,45%. Годишният процент на разходите (ГПР), който е част от цената на заемите и включва всички разходи за клиента, следва движението на ливите. ГПР по кредитите за потребление в левове през май 2018 г. в сравнение със същия месец на 2017 г. се увеличава с 0,67 процентни пункта до 10,09%. Годишният процент на разходите по левовите ипотечни заеми е намалял спрямо май 2017 г. с 0,58 пункта до 3,82%. През май 2018 г. средният лихвен процент по кредитите до 1 млн. евро, договорени в левове, също се понижава спрямо май 2017 г. - с 0,37 пункта до 3,95%. Средният лихвен процент по кредитите над 1 млн. евро, договорени в левове, се увеличава с 0,48 процентни пункта до 3,78%, а по тези, договорени в евро, спада с 0,69 пункта до 2,92%. Доходността на депозитите за домакинствата и за бизнеса продължава да намалява на годишна база и през май. Средният лихвен процент по спестяванията в лева се е понижил до 0,1%, а по тези в евро - до 0,07%.", "date": "2018.06.27", "title": "Ипотеки поевтиняват, но потребителските заеми поскъпват (Обзор)"}
{"url": "https://www.24chasa.bg/novini/article/6934194", "text": "Полският президент Анджей Дуда утвърди с подписа си поправката към закона за Холокоста, с която се премахва клаузата за наказателна отговорност /до три години затвор/ за публични твърдения за съучастие на Полша в престъпленията на нацистките окупатори по време на Втората световна война, предадоха осведомителните агенции.  Парламентарната процедура отне само няколко часа, като преди това премиерът Тадеуш Моравецки бе внесъл съответния законопроект, предаде БТА. Според първоначалния вариант на закона, гласуван преди четири месеца, лице, което обвинява полския народ за престъпления срещу евреи по време на нацистката окупация на Полша, може да получи присъда до три години затвор. Управляващата партия \"Право и справедливост\" мотивира законопроекта с желанието си да прекрати употребата на изрази като \"полски лагери на смъртта\" по адрес на нацистките концлагери на територията на окупирана Полша през Втората световна война. Този ход на Варшава породи напрежение в отношенията й с Израел, Украйна и САЩ, припомниха агенциите. По-рано днес полски и международни еврейски организации изразиха задоволство от поврата в позицията на управляващата консервативна партия в Полша.", "date": "2018.06.27", "title": "Президентът на Полша утвърди поправката\nна спорния закон за Холокоста"}
{"url": "https://www.24chasa.bg/novini/article/6934196", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов проведе работна среща със зам.-директора на Отдела по комуникации на министър-председателя и правителството на Великобритания, отговарящ за проектите по сигурност и отбрана - Хенри Колинс. Двамата разговаряха в Лондон на „Даунинг стрийт“ № 10, където е работният офис на министър-председателя на Обединеното кралство и главната квартира на правителството. Това съобщиха от пресцентъра на ПП ГЕРБ. На срещата бяха обсъдени основните предизвикателства пред политическата система като дезинформацията, фалшивите новини и подвеждащите експертни твърдения в публичното пространство. Цветан Цветанов и Хенри Колинс се обединиха около мнението, че основен ангажимент на системните партии и политици е да предпазят европейските общества от манипулациите, на които могат да станат жертва. Те коментираха, че тази задача е изпълнима, като се използва само истината, но по един стратегически и тактичен начин. „Важно е на провокациите и манипулациите в медийното и онлайн пространството да отговаряме по елегантен начин без да се изкушаваме да използваме тона или способите на популистите“, заяви Цветан Цветанов.", "date": "2018.06.27", "title": "Цветанов: Важно е на провокациите в онлайн пространството да отговаряме елегантно"}
{"url": "https://www.24chasa.bg/novini/article/6934207", "text": "Хуманитарният кораб \"Лайфлайн\" с около 233 мигранти на борда навлезе днес в малтийското пристанище Валета, след като чака една седмица в Средиземно море да получи разрешение да акостира на някое пристанище, съобщи Франс прес. Корабът, нает от едноименна германска неправителствена организация, ще бъде оторизиран да свали мигрантите, които е спасил и които ще бъдат преразпределени между осем европейски страни, изразили готовност да ги приемат, предаде БТА.", "date": "2018.06.27", "title": "Корабът \"Лайфлайн\" с 233 мигранти акостира в малтийското пристанище Валета"}
{"url": "https://www.24chasa.bg/novini/article/6934212", "text": "Дисциплинарният съвет на опозиционната гръцка партия Нова демокрация е взел решение да изключи от партията председателя на Атинската търговско-промишлена палата Константинос Михалос. Причина са решението са изказвания на Михалос за споразумението между Атина и Скопие за името на Република Македония, съобщава \"Катимерини\". Вестникът припомня, че в интервю за агенция АНА-МПА след подписването на Преспанското споразумение на 17 юни, Михалос е изразил оптимистични очаквания от споразумението за развитието на икономическите отношения между двете страни. Освен положително отношение към споразумението председателят на Атинската търговско-промишлена палата се е изказал и срещу вероятността от предсрочни парламентарни избори. Нова демокрация зае категорична позиция срещу споразумението със Скопие и дори внесе предложение за вот на недоверие срещу правителството на Алексис Ципрас, което беше отхвърлено обаче от парламента.", "date": "2018.06.27", "title": "Освободиха член на опозицията в Гърция заради изказвания за споразумението със Скопие"}
{"url": "https://www.24chasa.bg/novini/article/6934014", "text": "Домът има 4 стени, прозорци, врата, покрив и комин, но е невидим с невъоръжено око - най-малката къща в света е с размери няколко микрона и определя нови лимити за изключително малките неща, предаде Франс прес. Става въпрос за проучване на лаборатория на Френския център за научни изследвания в Безансон, Източна Франция, което е достойно да наследи традициите на този град в часовникарството. Построената микро къща е широка 10 микрона, дълга 20 микрона и висока 15 микрона. \"Размерите й са по-малки от тези на човешки косъм - заяви един от създателите й Жан-Ив Рош. - Така се определят нови лимити за прецизност и размери на обекти.\", предаде БТА. \"Никой друг не може да сглоби въпросната микро къща поради изискваната за целта прецизност\", поясни заместник ръководителят на лабораторията Микаел Готие. Микро къщата е построена във вакуумна камера с обем 60 куб.см в лабораторията. Във вакуумната камера има електронен микроскоп, който може да увеличи 1 милион пъти наблюдавания обект, йонно оръдие с роля на горелка и робот, който се използва за преместване на части от къщата. Учените управляват робота и йонното оръдие посредством компютър, инстралиран близо до вакуумната камера. Йонното оръдие изрязва шаблон на къщата върху стъклена мембрана с дебелина 1,2 микрона (1 микрон = една хилядна част от милиметъра), преди да отбележи гънките в основите на стените, които сами \"се изправят\", без човешка намеса. Впоследствие се добавят покривът и коминът.", "date": "2018.06.27", "title": "Най-малката къща в света е широка 10 микрона, дълга - 20 и висока - 15 микрона"}
{"url": "https://www.24chasa.bg/novini/article/6934036", "text": "Благодаря на всички страни членки на Европейския съюз за мотивиращото решение за Република Македония. Особено ми е приятно, че нашите две съседки Република България и Република Гърция водиха плодотворна дискусия и се пребориха за желаното решение за Македония и Албания и сме щастливи и благодарни за това, заяви днес македонския премиер Зоран Заев, цитиран от агенция МИА. На семинар в Скопие, посветен на евроатлантическата интеграция на Западните Балкани, Заев изтъкна нуждата от решаване на противоречията от миналото, предаде БТА. Той каза, че след подписването на договор за добросъседство с България търговията между двете страни се е увеличила с 11,5 процента и страната отново има истински приятел, съюзник и съсед. \"Преди 10 месеца обещахме да дадем всичко от себе си, за да постигнем споразумение с Гърция по спора за името, който продължи повече от 25 години. С подписания договор ще създадем нови условия за сътрудничество и търговия между двете страни. За Македония това значи и покана за НАТО\", каза Заев. Македонският премиер подчерта, че решението на ЕС да започне преговори за членство на Македония и Албания от следващата година е голям успех за идеята за обединена Европа и показва, че си струва да се работи за нея.", "date": "2018.06.27", "title": "Зоран Заев: Гърция и България се пребориха за Македония"}
{"url": "https://www.24chasa.bg/novini/article/6934037", "text": "Премиерът на Дания Ларс Льоке Расмусен прикани днес Украйна да ускори реформите, които според него \"напредват с темпото на охлюв\", предаде Асошиейтед прес. Не международна конференция, посветена на реформите в Украйна, Расмусен каза на украинския си колега Володимир Гройсман, че остава да се свърши много работа и че по-нататъшните икономически и политически реформи в страната са нейният \"билет за свободата и трайната стабилност\", предаде БТА.  В конференцията участваха европейски и канадски представители, сред които шефът на европейската дипломация Федерика Могерини и британският външен министър Борис Джонсън. Могерини, Джонсън и други от присъстващите похвалиха усилията на Киев за промени на фона на напрежението с Русия. В съвместното изявление на правителствата на Великобритания, Дания, Канада и Украйна, които са домакини на проявата, се казва, че Гройсман е представил \"преглед на постиженията и приоритетите\" на продължаващите реформи с цел \"икономическо възстановяване и повишаване на растежа\". Премиерът на Украйна е подчертал, че неговите приоритети за 2018-2019 г. са приватизацията на държавни предприятия, а също подобрено корпоративно управление, децентрализация и борба с корупцията. Досега Украйна е получила само половината от обещаните й 17,5 милиарда долара в пакета от МВФ, като плащанията се бавят заради мудното темпо на реформите. По-рано този месец парламентът в Киев гласува за създаването на специален антикорупционен съд, което се смята за стъпка към възстановяване на траншовете, припомни АП. Финансовият министър Олександър Данилюк, който е привърженик на реформите, бе уволнен наскоро след конфликт с премиера. Миналия месец Данилюк уведоми писмено посланиците на страните от Г-7, че Гройсман спъва реформите в данъчната администрация, ключов елемент в борбата с корупцията.", "date": "2018.06.27", "title": "Според датския премиер реформите в Украйна \"напредват с темпото на охлюв\""}
{"url": "https://www.24chasa.bg/novini/article/6934049", "text": "Покривът на търговския център „Атриум“ в центъра на Москва гори, съобщи ТАСС. Извършва се масова евакуация на хора. Повече от 3 000 души вече са евакуирани. Сградата е обвита в гъст дим, предаде БГНЕС. Пожарникарите са успели да овладеят огъня, разпрострял се на 10 кв. метра, а зоната на пожара е отцепена. \"Според предварителните данни, пожарът е възникнал в областта на изолацията на покрива\", каза източникът. Главното управление на Министерството на извънредните ситуации в Москва потвърди, че пожарът е на покрива на търговския център и хората се евакуират. \"Няма жертви\", съобщава управлението.", "date": "2018.06.27", "title": "Голям пожар в търговски център в Москва, над 3 000 са евакуирани"}
{"url": "https://www.24chasa.bg/novini/article/6934041", "text": "Зам.-шефът на парламентарната група на БСП Жельо Бойчев е подал оставка и вече е само редови депутат, научи “24 часа”. Това обаче се държи в тайна и оставката му още не е приета, нито е обсъждана от червените депутати. Самият Бойчев потвърди за оставката си, но отказа коментар с лаконичното обяснение, че мотивите му са лични. Колегата му и първи заместник на Корнелия Нинова в групата Драгомир Стойнев също не пожела да коментира. Депутати обаче разкриха, че Нинова и Стойнев не искат засега да се разделят с Бойчев, защото са добър екип и бил ценен заради експертността си по много теми. Затова щели да го уговорят да оттегли оставката си. Бойчев бе и шеф на временната анкетна комисия на парламента за ЧЕЗ. Според запознати Бойчев е намеквал за желанието да се оттегли от политиката въобще, но още обмислял предприемането на подобна крачка.", "date": "2018.06.27", "title": "Зам.-шефът на червената група Жельо Бойчев подаде оставка, напуска политиката?"}
{"url": "https://www.24chasa.bg/novini/article/6934063", "text": "Малки и средни търговци на горива в готовност да блокират гранични пунктове и магистрали в петък, съобщава  . Днес те излязоха за втори път на протест срещу спорен законопроект. Този път пред Министерския съвет. Законопроектът предвижда търговците на горива да блокират сериозни суми под формата на банкови гаранции, както и да имат определен капитал, за да продължат да работят. Според протестиращите това ще доведе до масови фалити. Организаторите им бяха приети в централата на НФСБ, където разговаряха с депутати от партията. Оттам заявиха, че ще защитят интересите на малкия и среден бизнес и обещаха в петък среща с вицепремиера Валери Симеонов. Търговците трябва да предложат конкретни промени по закона. На срещата ще стане ясно дали ще има пътни блокади в страната.", "date": "2018.06.27", "title": "Малки и средни търговци на гориво в готовност да блокират магистрали и ГКПП-та"}
{"url": "https://www.24chasa.bg/novini/article/6933946", "text": "Москва и Вашингтон са се споразумели скоро да се състои среща между президентите Владимир Путин и Доналд Тръмп, съобщи днес външнополитическият съветник в Кремъл Юрий Ушаков, цитиран от информационните агенции. Той каза пред репортери, че срещата на върха ще бъде в трета страна и че за подготовката й ще бъдат необходими няколко седмици. По думите му двете страни едновременно ще оповестят датата и мястото на срещата, предаде БТА. Ушаков направи съобщението, след като Путин разговаря в Кремъл със съветника на Белия дом за национална сигурност Джон Болтън. ДПА и АП припомниха, че преди време Австрия е предлагала Виена да бъде домакин на среща Тръмп-Путин. А някои медии са изказвали предположение, че тя ще се състои в Хелзинки. Ушаков не каза какви са очакванията на Русия от срещата на двамата президенти. Той обаче изрази надежда, че тя ще даде \"силен импулс\" за нормализирането на двустранните отношения и ще бъде \"най-важното международно събитие през това лято\", отбеляза АП. ТАСС цитира изявлението на Ушаков, според когото срещата на върха ще бъде планирана да продължи няколко часа, като вероятно ще се състои в средата на деня. \"Несъмнено ще има разговор на четири очи, предвижда се също някаква протокола проява, най-вероятно работна закуска и съвместна пресконференция\". Ушаков съобщи още, че в разговора си с Джон Болтън руският президент е обсъдил цял комплекс въпроси, вкл. важните регионални кризи. По думите му сред темите са били стратегическата стабилност в света, контролът върху ядрените оръжия, разоръжаването, кризите в Сирия и Украйна, както и въпроса с ядрените и ракетни програми на Северна Корея и излизането на САЩ от ядрената сделка с Иран. Не са били обсъждани въпросите за санкциите и възобновяването на работата на закритите дипломатически мисии, подчерта външнополитическият съветник на Кремъл. Той добави че за кратко е била засегната темата за евентуалната руска намеса в изборния процес в САЩ, като Путин е отрекъл наличието на такава намеса.", "date": "2018.06.27", "title": "Кремъл: Договорена е среща между Владимир Путин и Доналд Тръмп"}
{"url": "https://www.24chasa.bg/novini/article/6933950", "text": "Анархистката групировка Рубикон пое отговорността за  , съобщава агенция АНА-МПА. Както съобщиха по-рано полицейски източници, маскирани лица са се опитали да влязат в офиса на депутата, но са напуснали района преди пристигането на полицията, предава БТА. Самият Кацикис изрази съмнение дали наистина Рубикон стои зад инцидента.", "date": "2018.06.27", "title": "Анархистка групировка пое отговорността за нападението над офис на гръцки депутат"}
{"url": "https://www.24chasa.bg/novini/article/6933967", "text": "Румънският парламент отхвърли днес вот на недоверие срещу лявото правителство на Социалдемократическата партия и Алианса на либералите и демократите, внесен от три опозиционни партии, предаде Аджерпрес. Предложението беше подкрепено от 166 парламентаристи, а четирима гласуваха \"против\". За да бъде одобрено, то трябваше да събере 233 гласа \"за\". Вотът на недоверие бе внесен миналата седмица от три опозиционни партии - Национално-либералната партия, Съюз за спасение на Румъния и партия \"Народно движение\", припомня БТА.  Дебатите протекоха на фона на шумни протести, като близо 3000 демонстранти призоваха за сваляне на правителството на премиера Виорика Дънчила, като скандираха \"Оставка\" и \"Крадци\" пред сградата на парламента. Лидерите на двете управляващи партии Ливиу Драгня и Калин Попеску Таричану не присъстваха на заседанието.", "date": "2018.06.27", "title": "Румънският парламент отхвърли вота на недоверие срещу правителството"}
{"url": "https://www.24chasa.bg/novini/article/6933966", "text": "Джо Джексън - главата на фамилията Джексън - почина на 89 години, съобщи TMZ. Близки на семейството са споделили, че Джо се е споминал в сряда към 15:30 часа в Лос Анджелис.   Джо Джексън се бори със здавословни проблеми през последните години. През 2016 г. бе приет отново в болница с висока температура. Не се дълго обаче бил забелязан да купонясва в Лас Вегас. Като цяло здравето му бе крехко след инсулт и 3 сърдечни атаки през 2015 г. Джо може би е най-успешният родител, менажиращ своето дете, в цялата история на музиката. Той, с малко помощ и от Даяна Рос, създава кариерата на Джексън 5, а след това и тези на Майкъл и Джанет като соло изпълнители. Старият Джексън е злоупотребявал с родителските си права и дори е малтретирал Майкъл и неговите братя и сестри. Той обаче изобщо не съжалява за това и през цялото време твърди, че тези негови методи са направили децата му успешни и са ги държали далеч от затвора. Бащата на Майкъл стоя твърдо зад гърба му по време на процеса срещу него. След смъртта на сина му, Джо се самокритикува, че се е опитвал да прави пари от нея. Страият Джексън има 10 деца с Катрин, съпругата му от повече от 60 години. Двамата не са живели заедно през последните години, защото имали по-обтегнати отношения.", "date": "2018.06.27", "title": "Почина бащата на Майкъл Джексън (Снимки)"}
{"url": "https://www.24chasa.bg/novini/article/6933999", "text": "Изявленията на Съвета на ЕС за състоянието на преговорния процес на Турция за присъединяване към ЕС свидетелстват за нежелание на Брюксел да изпълнява поетите си ангажименти по споразумението за мигрантите от 18 март 2016 г. Това заяви днес турският министър за ЕС Йомер Челик, цитиран от ТАСС. Няма да приемем избирателния подход на ЕС към отношенията с Турция: въз основа на своите интереси ЕС ще вижда в нас ключова страна за сътрудничество по въпросите, свързани с миграцията, борбата срещу тероризма, транспорта, енергетиката, но при това няма да избягва антитурските изказвания и няма да изпълнява ангажиментите си, поети пред нас, написа Челик в Туитър, предава БТА.  По думите му този подход показва, че ЕС няма да изпълнява ангажиментите си по споразумението за мигрантите от 18 март 2016 г., подписано на срещата на върха Турция-ЕС в разгара на мигрантската криза в Европа. Споразумението от 18 март се отнася не само до бежанците. В него има принципни положения, които ЕС трябва да изпълни, отбеляза Челик. Той окачестви като \"противоречиви, субективни, нечестни и трагикомични\" изявленията на Съвета на ЕС за състоянието на отношенията с Турция и ги оцени като \"пълни с предразсъдъци\". ЕС изтъква важността на реализацията на споразумението за мигрантите и същевременно казва, че няма да бъдат отворени нови глави в преговорите за членство на Турция, няма да бъдат взети стъпки за актуализиране на митническия съюз. ЕС не споменава нищо и за визова либерализация, отбеляза Челик. Съветът на ЕС констатира вчера, че водените с Турция преговори за присъединяване на практика са в мъртва точка, а Анкара все повече се отдалечава от съюза.", "date": "2018.06.27", "title": "Турски министър: ЕС не желае да изпълнява условията от споразумението за мигрантите"}
{"url": "https://www.24chasa.bg/novini/article/6934009", "text": "Ръководителят на еврейската общност в Полша Леслав Пилшевски изрази днес задоволство от решението на управляващите да отменят законов текст, който криминализира публични твърдения за съучастие на полската държава в Холокоста. По думите му днешното гласуване в Сейма ще възстанови добрите отношения на Полша с еврейската диаспора, Израел и САЩ, предаде АП. Центърът за възпоменание и проучване на Холокоста \"Яд Вашем\" разпространи изявление, в което се казва, че решението на властите във Варшава е \"положително развитие в правилната посока\". Базираната в Йерусалим организация подчерта, че \"правилният начин за противодействие на невярното представяне на историята е засилване на откритите и свободни изследвания и образователни дейности\", предава БТА.  Световният еврейски конгрес (СЕК) също приветства промяната в полския закон, приета с голямо мнозинство по-рано днес по искане на премиера на Полша Матеуш Моравецки. Президентът на СЕК Роналд Лаудер заяви, че неговата организация \"е доволна, че полското правителство е осъзнало несъстоятелността на новия закон за Холокоста\". Според първоначалния вариант на закона, гласуван по-рано тази година, лице, което обвинява полския народ за престъпления срещу евреи по време на нацистката окупация на Полша, може да получи присъда до три години затвор. Управляващата партия \"Право и справедливост\" мотивира законопроекта с желанието си да прекрати употребата на изрази като \"полски лагери на смъртта\" по адрес на нацистките концлагери на територията на окупирана Полша през Втората световна война, припомни АП.", "date": "2018.06.27", "title": "Еврейски организации в цял свят приветстваха промените в полския закон за Холокоста"}
{"url": "https://www.24chasa.bg/novini/article/6934013", "text": "Лидерът на албанската опозиционна Демократическа партия Лулзим Баша посочи, че ЕС не започна преговори с Албания, а страната ще може да започне преговори през юни догодина, ако изпълни условията. \"Това е истината\", каза Баша и подчерта, че правителството на Еди Рама и този път продължава да лъже албанците, предаде агенция МИА. \"Европейският съвет, който взима решенията, изобщо няма да разгледа въпроса за започване на преговорите, тъй като Съветът отложи въпроса с най-малко една година. Дотогава ще се следва същата процедура от самото начало. Ще има още едно обсъждане със страните от ЕС. Преговорите не започнаха, но се казва, че има възможност Албания да ги започне през юни 2019, ако изпълни условията. Правителството на Еди Рама и този път продължава да лъже албанците. Незапочването на преговори е лоша, горчива вест и горчива реалност\", каза Баша. По думите му незапочването на преговорите е заради \"престъпността и корупцията, обхванали правителството на Еди Рама\", предаде БТА.  И третата по големина партия в Албания, Социалистическото движение за интеграция направи оценката, че \"главен виновник за това, че Албания остава извън Европа е Рама и той незабавно трябва да си отиде\".", "date": "2018.06.27", "title": "Албански опозиционен лидер: ЕС не започна преговори с Албания"}
{"url": "https://www.24chasa.bg/novini/article/6934074", "text": "Интеграционните добавки за хората с увреждания няма да бъдат спирани и няма да има ощетени хора. В това увери социалният министър Бисер Петков, цитиран от  . Миналата седмица Върховният административен съд отмени и спря плащането на добавките, предвидени в Правилника към Закона за хората с увреждания. Причината беше административно разминаване в текстовете. Предстои до 25 юли най-късно добавките да се включат в самия закон и хората да продължат да получават помощите, уточни министър Петков.", "date": "2018.06.27", "title": "Бисер Петков: Интеграционните добавки за хората с увреждания няма да бъдат спирани"}
{"url": "https://www.24chasa.bg/novini/article/6934102", "text": "Босненското правителство обвини днес Брюксел, че отказва да финансира приемен център за митранти в Босна, защото ЕС смята, че мястото е прекалено близо до границата му, предаде агенция Франс прес. Изправени пред нарастващ поток мигранти от началото на годината, босненските власти решиха да открият приемен център за мигранти във Велика Кладуша, близо до границата с Хърватия, предаде БТА. Европейската комисия съобщи в началото на юни, че ще отпусне 1,5 милиона евро на Босна, за да помогне на страната да се справи с този приток. \"Информиран бях вчера от Европейската комисия, че не искат да финансират центъра, защото е прекалено близо до границата с ЕС\", каза министърът на сигурността Драган Мектич на пресконференция в Сараево. Според него причина за такова решение в действителност може да бъде намерението мигрантите да бъдат настанени по-дълбоко в територията на Босна, където да бъдат трайно задържани, за да не продължат пътя си към страни членки на ЕС. \"Няма да правим бежански лагери в Босна и Херцеговина. Ние сме жертва на мигрантската криза и понасяме нейните последици\", каза Мектич. Парите не ме интересуват, ако целта е да се направят бежански лагери в Босна, заяви той. Не можем да допуснем установяването на бежански лагери, в които мигрантите да останат блокирани в Босна. \"Това би било пагубно за Босна и Херцеговина\", предупреди той. Над 7100 мигранти влязоха тази година в Босна и Херцеговина и около 70 процента от тях напуснаха страната, каза министърът.", "date": "2018.06.27", "title": "Босненското правителство: Брюксел отказва да финансира център за митранти в Босна"}
{"url": "https://www.24chasa.bg/novini/article/6933955", "text": "Скъпи гости посрещнаха днес председателят на Военно-апелативния съд полк. Димитър Фикиин и шефът на Военно-апелативната прокуратура бриг. ген. Веселин Стоев за 20 г. от създаването на съда и прокуратурата. Магистрати под пагон отбелязаха рождения ден на тържество в резиденция \"Лозенец\" в присъствието на президента Румен Радев. Съдиите и прокурорите да устояват независимостта на съдебната система, пожела Радев. \"Възникването на военното правосъдие е конституционна традиция\", каза още президентът и посочи, че то е гарант на обществения интерес. \"Не създават проблеми на съдебната власт. Работят тихо и спокойно\", похвали военните магистрати представляващият ВСС Боян Магдаличнев и връчи плакети на Фикиин и Стоев. Да уважат празника на колегите си, пристигнаха главният прокурор Сотир Цацаров, неговите заместници Пенка Богданова, Мария Шишкова и Ася Петрова, както и членовете на ВСС Цветинка Пашкунова, Олга Керелска и Евгени Диков. Върховният касационен и Върховният административен съд се представляваха от зам.-шефове - Павлина Панова и Мариника Чернева. На церемонията присъстваха и говорителят на главния прокурор Румяна Арнаудова и шефът на спецпрокурорите Иван Гешев, магистрати, генерали, офицери, депутати и адвокати. Шефът на Военно-апелативният съд каза пред гостите, че през тази година се отбелязват и 140 г. от първите военни съдилища в България в Шумен и Берковица. Така че военното правораздаване е доайенът на правораздаването у нас, посочи Фикиин. Към момента обаче Военно-апелативният съд е един от най-слабо натоварените у нас. Съдиите под пагон като втора инстанция гледат 1,24 дела на месеца, като едва 0,7 от тях са дела по същество. Конкурент в дъното по натовареност на Военно-апелативният съд е само апелативният спецсъд в София.                                                     ", "date": "2018.06.27", "title": "Румен Радев уважи празника на военните съдии и прокурори (Снимки)"}
{"url": "https://www.24chasa.bg/novini/article/6934154", "text": "Македония няма никакви условия да открие нови лагери за мигранти, заяви днес министърът на вътрешните работи Оливер Спасовски на семинара \"Миграционната криза и балканският маршрут\", организиран в Скопие от Парламентарната асамблея на НАТО, предаде агенция МИА. Страната вече разполага с два транзитни центъра за кратък престой на мигранти и състоянието на сигурността на държавните граници за момента като цяло е добро, предаде БТА. \"Поради местоположението си Република Македония не по своя вина се оказа в центъра на мигрантската криза и е една от страните, понесли най-голямата тежест в справянето с нея. От 2015 до средата на 2016 г. през нашата територия преминаха транзитно около 800 000 мигранти, което е повече от една трета от цялото население на страната, а в определени периоди преминаваха и над 10 000 мигранти дневно, което е предизвикателство и за много по-големи държави\", напомни министърът. Той посочи, че за успешно справяне с нелегалната миграция е необходим общ подход и координиран отговор от всички засегнати страни от региона и по-широко, както и своевременна размяна на информации, системи за ранно предупреждение и съвместни оперативни дейности.", "date": "2018.06.27", "title": "Македония: Нямаме никакви условия да открием нови лагери за мигранти"}
{"url": "https://www.24chasa.bg/novini/article/6934033", "text": "Футболните хулигани ще са длъжни да ходят на подписка в полицията по време на мач като гаранция, че в този момент не са на стадиона, което би създало риск от безредици. Това гласи една от 15-те спешни мерки, които Народното събрание ще приеме за борба с проблемното явление. Това обяви пред “24 часа” шефът на ресорната парламентарна комисия по младежта и спорта Славчо Атанасов, депутат от “Обединени патриоти” и бивш кмет на Пловдив. Днес той се срещна с представители на всички 14 клуба от “А” професионална футболна група. Не дойдоха само от “Верея”, но не защото бойкотират - напротив, оттам делегирали с писмо, че уважават това, което ще решат останалите им колеги. Дали на мач да се влиза с лична карта, или с билет с баркод, носеща информацията за самоличността на запалянкото - това обсъжда ресорната парламентарна комисия в клубовете. А също - системата, при която у нас да се създаде система от стюарди. За обучението им у нас пристигат представители на гилдията от Великобритания. Славчо Атанасов прочел 600 страници от европейската конвенция на ЕС от 2016 г., която ще бъде приета наесен от България. Главният експерт на ЕС пристигал у нас на 23 юли специално, за да консултира България за изработването на закона срещу хулиганството в спорта и футбола. Приблизително 6 месеца ще отнеме изработването на чисто новия закон, който ще влезе в сила в началото на 2019 г. и ще основе на най-добрите практики в Италия, Испания и Великобритания. Той ще надгражда 15-те спешни мерки, които ще влязат в сила у нас буквално до седмици. И които ще предвиждат влизането на стадиона след персонална идентификация, въвеждането на стюарди и строги санкции. Последните ще са глоби, арест и въпросната подписка, с която рецидивистите запалянковци ще удостоверяват, че не са на стадиона по време на мач.", "date": "2018.06.27", "title": "Хулиганите на подпис в полицията по време на мач"}
{"url": "https://www.24chasa.bg/novini/article/6933939", "text": "Въпреки напредъка по условията за излизането на Великобритания от Европейския съюз и двете страни би трябвало да се подготвят за сценарий, при който \"няма сделка\". Това ще бъде казано на британската министър-председателка Тереза Мей на срещата на върха на Европейския съюз тази седмица, заяви източник от френското президентство, цитиран от Ройтерс. До момента, когато Великобритания трябва да напусне ЕС, остават девет месеца, а все още няма особена яснота за бъдещите отношения между Великобритания и ЕС след Брекзита, предаде БТА. Без споразумение ЕС не може да сключи договор за раздяла с Великобритания. Това поражда вероятност Великобритания да напусне ЕС без сделка. \"Всички са съгласни, че сценарий, при който няма сделка, е лоша новина\", каза цитираният служител на Елисейския дворец пред репортери на брифинг преди срещата на върха на ЕС в Брюксел на 28-29 юни. По думите му на срещата лидерите ще кажат на Мей, че въпреки напредъка в преговорите остават неуредени важни въпроси и че е необходимо да се подготви за развод без сделка. \"Това не е каквото искаме ние, не е каквото искат британците. Нито е най-вероятната възможност. Но трябва сериозно да се подготвим за него, защото за нас - и от двете страни - би било необяснимо да кажем на нашите инвеститори и нашия бизнес, че не сме били подготвени за този сценарий\", заяви той. Датския министър-председател Ларс Льоке Расмусен каза в Копенхаген, че Брекзитът може да приключи без сделка. \"Това е първият път, когато ясно казваме на британците, че можем да приключим с най-лошия сценарий, без сделка\", заяви той на заседание на парламентарна комисия. Подготвени за срещата заключения, цитирани от Ройтерс, показваха по-мек тон. Според тях лидерите на 27-те страни членки, които ще останат в ЕС след напускането на Великобритания през март 2019 г., ще изразят тревога от липсата на съществен напредък по въпроса за ирландската граница. \"Европейският съвет отново призовава държавите членки, институциите на Съюза и всички заинтересовани да работят по-усилено за подготвеност на всички нива и за всякакви резултати\", се казва в проектозаключенията. Според тях лидерите ще призоват Великобритания да представи \"реалистични и приложими предложения\" за своите бъдещи отношения.", "date": "2018.06.27", "title": "Франция: Време е да се подготвим за сценарий без сделка за Брекзит"}
{"url": "https://www.24chasa.bg/novini/article/6933877", "text": "Китай е ангажиран с мира и няма да причини хаос в света, но не може да се откаже дори от една педя от своята територия, каза днес китайският президент Си Дзинпин на американския министър на отбраната Джим Матис, предадоха Ройтерс и ДПА. Според китайския президент общите интереси между двете страни са много повече от различията помежду им, но по териториалните въпроси не може да има отстъпки. \"Ще се отнася до суверенитета и териториалната цялост на Китай, нашата позиция и твърда и ясна: от територията, оставена от нашите предци, не можем да загубим и една педя. От нещата, които принадлежат на други, не искаме нищо\", заяви Си на среща с Матис в Пекин, предаде БТА.  Американският министър на отбраната каза, че САЩ и Китай са се съгласили да си сътрудничат, \"да управляват и контролират рисковете и различията и да избягват конфликти\". САЩ критикуват Китай за това, че милитаризира спорни острови в Южнокитайско море. Китай и други шест държави имат съперничещи си претенции към морето, а САЩ от време на време изпращат военни кораби във води, към които Китай има претенции, като част от маневри за \"свобода на корабоплаването\", предизвиквайки критики от Пекин. Матис пристигна на посещение в Китай в момент на засилващо се напрежение между Вашингтон и Пекин заради търговията. Китай също така е доста подозрителен към намеренията на САЩ по отношение на Тайван, който е въоръжаван от американците. Китай смята Тайван за част от своята територия. Въпреки разногласията САЩ търсят помощта на Китай за денуклеаризацията на Северна Корея след срещата на върха между американския президент Доналд Тръмп и севернокорейския лидер Ким Чен Ун по-рано този месец. След като отпътува от Китай утре, Матис ще посети Южна Корея и Япония.", "date": "2018.06.27", "title": "Си Дзинпин към Джим Матис: Китай няма да отстъпи нито педя от своята територия"}
{"url": "https://www.24chasa.bg/novini/article/6933878", "text": "Водни потоци, кал и повлечени от водата материали са прекъснали движението по магистралата от Атина в посока Коринт на около 30 километра от гръцката столица малко преди 16 часа, съобщава \"Прото тема\". Опашката от блокирани превозни средства е повече от един километър, предава БТА. Служители на противопожарната служба и на пътните управление се опитват да разчистят пътя и да освободят блокираните автомобили. Обилните дъждове засегнаха по-голямата част от континентална Гърция, като най-сериозна остава обстановката в Мандра, област Атика. Наводненията предизвикаха големи затруднения и в Халкидики.", "date": "2018.06.27", "title": "Затвориха магистралата Атина - Коринт заради наводненията в Гърция (Видео)"}
{"url": "https://www.24chasa.bg/novini/article/6933898", "text": "Временно е ограничено движението по път I-1 Видин - Монтана в района на с. Медовница поради ПТП. Това съобщиха от пресцентъра на АПИ. Обходен маршрут: път II-11 Дунавци - Арчар - Добри дол - път III-112 Добри дол - Тополовец - път III-114 Тополовец - Ружинци и обратно. Движението се регулира от пътна полиция.", "date": "2018.06.27", "title": "Катастрофа ограничава движението по пътя Видин - Монтана"}
{"url": "https://www.24chasa.bg/novini/article/6933770", "text": "С личния мотив, че сега е времето да зачене инвитро задържаната кметица на столичния район \"Младост\" поиска да излезе на свобода. Спецсъдът обаче не прие това и потвърди ареста й.  Пред магистратите Иванчева разказа, че преди задържането си правила инвитро процедури и лекари установили, че тя все още може да има дете, заченото по изкуствен път, въпреки че е на 44 години.  \"В ареста получих паник атаки, развих клаустрофобия и всички зъби започнаха да ми се клатят\". Така описа Иванчева здравословното си състояние. Тя за пореден път каза, че не е искала от предприемача Александър Ваклин подкуп, за да му придвижи преписката. Напротив, според думите й той й е обещал дарение на детска площадка. Двама прокурори обаче не се съгласиха с това и за пореден път изтъкнаха, че светещо вещество е имало по лявата и дясната ръка на Иванчева, както и по носа й. Това е от взетия подкуп със 70 хил. евро от Ваклин, твърди обвинението.  През последните дни Иванчева от ареста е пращала бележки на обвинения в нея бивш кмет на Младост Петко Дюлгеров. В тях го молила да промени обясненията си, дадени пред разследващите, така че защитните им версии да се уеднаквят.  Прокуратурори казаха, че в колата на Иванчева е намерено и тефтерче, с което тя записвала сметки за застроена площ и колко е сумата на квадратен метър. Предполага се, че в записките си изчислявала колко да е общия подкуп за Ваклин.  \"Кой ще даде 1 млн. лева да му пуснеш проект, това е абсурдно\", защити се пред съда Иванчева по обвинението, че е поискала 500 хил. евро от Ваклин. Решението на съда не е окончателно. ", "date": "2018.06.27", "title": "Съдът не пусна Иванчева да зачене инвитро"}
{"url": "https://www.24chasa.bg/novini/article/6933775", "text": "„Бъдеще“, „единство“ и „успех“ – това са трите основни послания, които лидерите на ЕС оставиха върху масата, на която се проведе неформалната им вечеря на 16 май. А днес, написаното от тях върху модерните иновативни плоскости, от които бе изградена масата, може да види всеки в Националната галерия-Двореца“. Това заяви министър Лиляна Павлова при откриването на нестандартната и запомняща се изложба. Официалният й старт бе даден също от министъра на културата Боил Банов, а присъстваха много дипломати и ценители на изкуствата. Това съобщиха от пресцентъра на Министерството за българското председателство на Съвета на ЕС 2018. „Като прекрасен завършек на нашето ротационно председателство искахме да оставим за поколенията символична изложба, с която предаваме много силно послание. Послание, което да остане в историята с това, че България не само събра в столицата си всички европейски лидери в тази година на предизвикателства, в този важен момент, в който се намира светът, но и лидерите препотвърдиха в София слогана на Българското председателство – „Съединението прави силата“, посочи още министър Павлова при откриването на изложбата. Тя добави, че всеки от лидерите на ЕС го е направил по различен начин – едни с думи на български, други с послание, пречупено през тяхната призма. Всички те обаче призоваха за единство, единение и обединение в името на бъдещето на Европа. „За нас беше изключителна чест лидери на ЕС като канцлера Ангела Меркел да оставят своето послание на български език - с кирилицата, която сме дали на света. Днес повече от 300 милиони души четат и пишат на нея“, каза още министър Павлова. „Страната ни допринася изключително много за културното разнообразие. Още в началото казахме, че Българското председателство ще бъде водено на български език. Така и беше. Направихме и изложба на кирилицата в дома на Съвета на ЕС в Брюксел. Благодаря много на министър Боил Банов и екипа му, които реализираха тази изложба – със светещи букви и с много интерактивни модели на азбуката ни, защото има с какво да се гордеем. Дали сме толкова много за културата, историята и традициите на Европа. Радваме се, че по време на шестте месеца на председателството успяхме да направим така, че нашите постижения да достигнат до повече европейски граждани“, каза още министър Павлова. Тя добави, че Срещата на върха на лидерите на ЕС и партньорите от Западните Балкани ще остане важен момент в съвремената ни история. А ние я предаваме на поколенията по един модерен начин. „Това е и нашият принос към кръговата икономика, чиято цел е да пазим природата. Това е също още един начин на практика да реализираме целите на Българското председателство – да бъдем иновативни и отворени към новите технологии“, заяви министър Павлова. Тя благодари на Националната галерия, приела да бъде първият домакин на изложбата с посланията на лидерите на ЕС, която ще може да се види до 8 юли. След това ще бъде подредена в Националния военноисторически музей, а после трайно ще бъде поставена в дома на Българското председателство - НДК. „Пожелаваме Европа да бъде единна, силна, със стабилно и сигурно бъдеще, за каквото работи Българското председателство във всеки един ден от началото на годината“, каза министър Павлова при представянето на изложбата. Всеки столичан и гост на София, който отиде в Националната галерия, ще може да види как собственоръчно френският президент Еманюел Макрон написа върху масата на неформалната вечеря - „И продължаваме! Благодаря на България!“. „За успеха ни“ – е посланието, оставено от премиера на България Бойко Борисов, а колегата му - министър-председателят на Полша Матеуш Моравецки подчерта, че „Чрез интеграцията на Европа създаваме по-добро бъдеще за следващите поколения – споделени ценности, общи цели, обединена Европа!“. Най-дълго е написаното от премиера на Великобритания Тереза Мей: „От изобретяването на компютъра от Джон Атанасов до разработването на World Wide Web от Тим Бърнърс-Лий, Великобритания и България са изиграли централна роля в постигането на цифровата мечта. Нека съвместната ни работа продължи още дълго!“. „Убедена съм, че по този начин още веднъж ще ви направим съпричастни с първото Българско ротационно председателство“, завърши министър Павлова.", "date": "2018.06.27", "title": "Павлова: „Бъдеще, единство и успех“ ни пожелаха лидерите на ЕС"}
{"url": "https://www.24chasa.bg/novini/article/6933780", "text": "С колегите от групата на БСП в СОС настояваме Столична община да докаже реално спестената енергия срещу направените милионни инвестиции по проекти за енергийна ефективност и ВЕИ. Това заяви лидерът на БСП - София и председател на групата на социалистите в СОС Калоян Паргов. По този повод съветниците от БСП ще внесат питане и ще изискат подробна информация относно всички разходи, направени от Столична община по различни енергийни проекти. Както е известно, съветниците от БСП настояха първите три точки с доклади от дневния ред на предстоящата сесия на СОС в четвъртък, внесени от кмета Йорданка Фандъкова, да бъдат отложени и напълно преработени. Става въпрос за докладите, свързани с Плана за действие за устойчиво енергийно развитие на Столична община 2012-2020 г., с Плана за действие по енергийна ефективност (ПДЕЕ) за периода 2017-2019 г. и с Програмата за насърчаване използването на енергия на възобновяеми източници и биогорива (ПНИЕВИБ) за периода 2017-2019 г. Трите документа са пълни с остарели и неточни данни, а освен това не са синхронизирани помежду си. На редовното заседание на Комисията по транспорт и туризъм днес Калоян Паргов поиска докладите да бъдат изтеглени, за да може да бъдат преработени, но предложението му беше отхвърлено с мнозинството на ГЕРБ. Това съобщиха от пресцентъра на БСП-София. \"Всичко това ще тежи на тяхната съвест. Не за първи път управляващите постъпват по този начин. Но сега, с енергийните планове и програмата наистина прекрачиха границата, коментира той. - Ние обаче няма да се откажем да търсим справедливост. Затова настояваме за пълен контрол и прозрачност при разходването на средства за енергийна ефективност. От СО са длъжни да покажат на гражданите как изпълняват Закона за енергийна ефективност в общинските дружества\". Калоян Паргов разкри, че в питането ще бъдат включени и въпроси, свързани с транспорта в София. \"Настояваме да знаем колко са изминатите километри, консумацията на електрическа и топлинна енергия в общинските дружества Столичен автотранспорт, Столичен електротранспорт, ЦГМ, Метрополитен за периода 2015-2018 година, каза заместник-председателят на Комисията по транспорт и туризъм към СОС от БСП. - Посоченият период е обхванат от Плана за действие по енергийна ефективност. Настояваме за подробна справка по видове горива, брой транспортни средства, където е приложимо, киловатчаса и лева. Освен това от Столична община да кажат дали има извършени енергийни обследвания на уличното и парковото осветление на територията на града, както и дали са изпълнени мерки за енергийна ефективност на уличното и парковото осветление. Освен това настояваме да ни информират за това какви са изпълнените и планирани енергоспестяващи мерки на уличното и парковото осветление\". Лидерът на БСП - София разкри, че в питането, което предстои да бъде внесено в Столична община, въпросите са съвсем конкретни и са над 10. \"Ще изискаме от СО да ни предоставят и информация за вида на отпадъците, използвани за производство на RDF гориво, защото се оказа, че според експертите в общината RDF-а бил биогориво?! Подобно твърдение на „експертите“ в общината говори за потресаваща некомпетентност\", завърши Калоян Паргов.", "date": "2018.06.27", "title": "Паргов: СО да докаже реално спестената енергия срещу инвестираните милиони за енергийна ефективност!"}
{"url": "https://www.24chasa.bg/novini/article/6933808", "text": "Германският вътрешен министър Хорст Зеехофер продължава да държи на мнението си, че за справяне с миграцията са необходими едностранни мерки на германските граници, предаде ДПА, цитирана от БТА.  Зеехофер, който е лидер на баварските съюзници на канцлерката Ангела Меркел, иска да започне да връща мигрантите на германските граници, ако те вече са се регистрирали като кандидати за убежище другаде в Европа. Меркел настоява, че подобни едностранни решения ще създадат проблеми със съседите на Германия и ще подкопаят солидарността в Европейския съюз. Канцлерката е подложена на натиск да постигне на срещата на върха на ЕС тази седмица обща стратегия за намаляване на миграцията и да убеди своя вътрешен министър да я подкрепи. Разногласията предизвикват спекулации, че Меркел и Зеехофер може да се разделят, което да сложи край на сегашното германско правителство месеци след встъпването му в длъжност и евентуално дори на управлението на канцлерката. Източници от заседание на парламентарна комисия, на което е присъствал Зеехофер, обаче казаха, че той смята предприемането на едностранни действия за необходимо, независимо какво ще реши ЕС. Александър Добринт от Християнсоциалния съюз на Зеехофер заяви, че партията е готова да въведе новия граничен контрол още следващата седмица.", "date": "2018.06.27", "title": "Зеехофер: За справяне с миграцията трябват едностранни мерки"}
{"url": "https://www.24chasa.bg/novini/article/6933810", "text": "Европейският съвет утре ще подкрепи и поздрави решението на Съвета на ЕС за начало на предприсъединителни преговори с Македония и Албания, съобщи високопоставен дипломат. Той добави, че утре в Брюксел се очаква да пристигне македонският премиер Зоран Заев. Засега повече подробности около това посещение не са известни, предаде БТА. По думите на дипломата се предвижда Европейският съвет да изрази в заключенията си удовлетворение от благоприятното приключване на спора между Атина и Скопие за името на Македония. Очаква се държавните и правителствените ръководители да определят сключеното споразумение като историческо.", "date": "2018.06.27", "title": "Европейският съвет ще подкрепи решението за преговори с Македония и Албания"}
{"url": "https://www.24chasa.bg/novini/article/6933822", "text": "Скандалните опити за легализиране на педофилията трябва да се посекат в зародиш. Това се казва в позиция на ВМРО – Българско национално движение, подписана от председателя на партията, вицепремиер и министър на отбраната Красимир Каракачанов, съобщиха от пресцентъра на партията. Реакцията идва като отговор на станалите публично достояние чернови на новите класификации на диагнозите на Световната здравна организация и на американския класификатор на диагнозите. Според тях, освен предложението трансджендърите да не бъдат третирани като психичноболни, педофилията ще започне да се разглежда като безобидно психическо разстройство, а не като тежка диагноза, която изисква лечение и е несъвместима с обществото. Тези заключения са направени на 11-ата Международна класификация на болестите, която ще влезе в сила от 2022 г. Тези данни се потвърждават и от специализирани сайтове, цитирани от пресата у нас. Според изданията, които се позовават на черновите на МКБ – 11, сексуалното влечение и фантазиите към деца излизат от обхвата на състоянията, които са обществено нетърпими и се диагностицират. Сред списъка на неприемливите състояния може да останат само поведенческите актове. Казано накратко: ако сте педофил, това ще се толерира и няма да се диагностицира, изолира и лекува, стига да не посягате. (Скандален е и фактът, че норвежкият депутат Моника Грьом и датският политик Перниле Шкипер от години активно работят за узаконяването на кръвосмешението!). Това – наглед леко, а всъщност сериозно отместване на границите на приемливото е част от синхронния опит за изтласкване на допуска на търпимо сексуално поведение. Ние, патриотите от ВМРО, от години предупреждаваме за тази опасна световна тенденция, приемаща извращенията за норма. Ето защо ние, Патриотите от ВМРО, за пореден път заклеймяваме подобни либерално-мракобесни „нови тенденции“. Категорично сме против всякакъв род сексуални изкривявания да се узаконяват като „природни дадености“ и „нормални човешки състояния“. Педофилията е престъпление не само спрямо невинните жертви, но най-вече срещу човечеството. Най-ценното нещо за всяко нормално общество са децата. Ако сега противни актове като сексуалните посегателства над тях под каквато и да е форма се приемат като нещо напълно нормално, то утре вакханалиите на Калигула ще ни се сторят като забавление в лунапарк. Не допуснахме приемането на позорната Истанбулска конвенция, узаконяването на гей браковете, легализирането на трети, пети, осми и там каквито още полове определени объркани кръгове от обществото твърдят, че съществуват. Няма да приемем и този позорен опит на пълзящия джендъризъм да посегне на децата ни. В своята 125-годишна история ВМРО винаги е защитавала правата на българските граждани, винаги е била стожер на морала, на християнските ценности и изконните традиции, дълбоко залегнали в корените на обществото. Подмяната им с развявани високо медицински патологии и издигането им във висши човешки ценности, за нас е недопустима. Ето защо ние, Патриотите от ВМРО, започваме широка дискусия по темата с участието на специалисти и ще направим постъпки пред професионалните гилдии у нас подобна промяна да не бъде допускана в предстоящата официална версия на диагностичните регистри.", "date": "2018.06.27", "title": "ВМРО: Скандалните опити за легализиране на педофилията трябва да се посекат в зародиш!"}
{"url": "https://www.24chasa.bg/novini/article/6933828", "text": "Сърбия трябва да продължи да инвестира в армията и нейното въоръжение, защото тя е гарант за оцеляването на страната, за мира и сигурността, заяви днес сръбският президент Александър Вучич пред журналисти след военно-полицейско учение \"Съвместен удар\" в Кралево, предаде Танюг. \"Важно е да продължим да инвестираме. Наистина, тук има още проблеми, не крия това, но разликата между армията и полицията днес и преди няколко години е като между небето и земята\", каза Вучич. Той изтъкна, че журналистите и сами са могли да видят това на учението - нови пушки, нови шлемове с електронни устройства за нощно виждане, военни автомобили сръбско производство. Вучич посочи, че страната ще получи още 9 хеликоптера Х-145 М от Еърбъс, 7 транспортни хеликоптера Ми-17 от Русия и 14 изтребителя четвърто поколение преди края на годината, предава БТА. Президентът подчерта, че Сърбия не заплашва никого и е готова за компромис и диалог, но никога няма да приеме някаква нова операция \"Буря\" /с която Хърватия си върна територии, отцепени от сръбски сепаратисти/, нови изселвания и престъпления срещу сърби. Вучич каза, че учението е показало каква ще бъде реакцията на страната в случай на нападение срещу нея, а армията и полицията са проявили готовност да спрат всеки, който се опита да я застраши.", "date": "2018.06.27", "title": "Вучич: Армията е гарант за оцеляването ни, \nза мира и стабилността"}
{"url": "https://www.24chasa.bg/novini/article/6933845", "text": "Целта на „24 часа“ и онлайн версията 24chasa.bg е да достигнат 5 млн. читатели до 2025 г. Това практически ще са всички четящи българи. „Прогнозата е през 2025 г. населението на България да е 6,5 млн. души, от които обаче 1,5 млн. ще са бебета и неграмотни. Нашата напълно реална цел е всеки четящ българин да чете „24 часа“, заяви главният редактор на вестника и онлайн изданието Борислав Зюмбюлев. Втората голяма цел пред журналистите от „24 часа“ и www.24chasa.bg е създаването на качествено видео съдържание за читателите ни и по този начин да се конкурира телевизията, която в традиционния си линеен вид все повече замира, допълни той. Успешната трансформация на хартиения „24 часа“ във www.24chasa.bg бе представена специално на WeBit пред професионалисти от медиите и рекламния бизнес. „Преди седмица мой познат поиска да си плати за публикуването само на онлайн реклама. Първоначално се натъжих, че идва краят на хартиения вестник. Фактите обаче са, че вестникът успешно се прероди в онлайн изданието. Ние никога не сме имали, в цялата си история от 1991 г. насам, толкова читатели, колкото имаме в момента“, обясни Борислав Зюмбюлев. „Трансформацията успя, защото останахме верни на журналистиката. Не се плъзнахме по евтини трикове като купуване на трафик от Пакистан или публикуване на евтини сензационни дописки. „24 часа“ бе първият вестник в България, който се отърси от пропагандните окови и започна да съобщава истината. И в момента това продължава да е принципът, който следваме“, обясни Зюмбюлев. „24 часа\" не беше първият онлайн вестник, изпревариха ни почти всички. Но веднага след излизането ни онлайн през 2009 г. ни отличи това, че не се подадохме на съветите на т. нар. консултанти и техните трикове за успех в интернет. Ние не им повярвахме и вместо информации за фалшиви звезди и клюки, ние правехме и продължаваме да правим честна журналистика. Доказахме, че хубавият експертен анализ и мнение стават шампиони по прочитания за часове. Освен това сайтът бе подреден, да прилича на хартиен вестник – новините да са отделени от коментарите, най-важните новини да се поднасят най-напред на читателите. Защото читателите не могат да прекарват часове в мрежата, за да правят собствена подборка, а искат честно поднасяне на новините, такива каквито са. Рекламата в сайт като нашия я поставя в контекста на истината. В това море от фалшива информация всеки иска неговото съобщение да бъде поставено в контекста на истината“, завърши главният редактор на „24 часа“. 24chasa.bg е първото издание, което използва възможностите на платформите на „Гугъл АМР“ и „Фейсбук инстант артикълс“, обясни на публиката Светослав Стоянов от отдела за дигитална реклама на медийната група. Забелязва се и прехвърляне на все повече читатели към мобилната версия, която бе направена така, че да отговаря почти напълно на функционалността на десктоп версията“, допълни Стоянов. „69% е комбинацията от органичен и директен трафик, 25% от аудиторията на \"24 часа\" е с доход над 1000 лв, всеки осми е с над 1500 лв. Изключително високи доходи на читателите“, представи предимствата на www.24chasa.bg той. Преслава Паунова пък обясни на рекрамодателите предимствата на новите рекламни формати като инартикъл видео, мастхед видео, брандиране на анкета.", "date": "2018.06.27", "title": "Целта на „24 часа“: 5 млн. читатели (Видео)"}
{"url": "https://www.24chasa.bg/novini/article/6933829", "text": "На церемония в Гербовата зала на „Дондуков“ 2 държавният глава удостои полковник Радостин Илиев с висше офицерско звание „бригаден генерал“ по повод назначаването му на длъжността директор на Щаба на отбраната, съобщиха от прессекретариата на президента.  „Използвам тържествения повод да изразя уважението си към Вас като към отличен професионалист, опитен ръководител и достоен български офицер, доказал своята компетентност, умения и характер на редица отговорни длъжности от ниво рота, батальон и бригада в радиотехническите войски на Военновъздушните сили до директор на Дирекция „Отбранителна политика“ в Министерството на отбраната и заместник военен представител към военния комитет на ЕС“, заяви в приветствието си президентът. Румен Радев изрази увереността си, че натрупаният богат опит в областта на отбранителната политика у нас и в чужбина ще помогне на бригаден генерал Илиев ефективно да изпълнява задълженията си на новата длъжност – началник на Щаба на отбраната, към която има високи очаквания. От своя страна бригаден генерал Илиев благодари на президента за оказаното доверие. “За мен това е изключително висока чест и признание за всичките години положен труд в редиците на Българската армия и в Министерството на отбраната“, заяви Радостин Илиев. Той допълни, че длъжността е нова и е обоснована от необходимостта от координиране на административните звена в щаба като стратегически военния щаб, интегриран в Министерството на отбраната, както и организиране на взаимодействието с останалите структури в министерството.", "date": "2018.06.27", "title": "Румен Радев удостои полковник Радостин Илиев със званието „бригаден генерал“ (Снимки)"}
{"url": "https://www.24chasa.bg/novini/article/6933844", "text": "Бившият футболист Марио Метушев остава в ареста, реши окръжният съдия в Благоевград Дияна Узунова. Метушев е обвинен в убийството на приятеля си Красимир Колджиев. На 15 юни двамата се запили в заведение, след това се преместили в дома на Красимир. Там продължили да се черпят. Не е ясно за какво са се скарали, но майката на Красимир чула сина си да вика за помощ и отишла в другата стая. Там видяла как Марио ръга с нож сина й. Опитала се да го спре като хвърлила два стола по него. Застанала й да го брани, но получила порезна рана на ръката. Пристигналите полицаи и спешни медици открили Красимир мъртъв, а Марио със забит нож в гърлото. Бившият футболист е обвинен в убийство по особено жесток и мъчителен за жертвата начин. Адвокатът му Йордан Давчев обаче твърди, че не е ясно кой пръв е започнал в скандала. Не било изяснено дали Марио не е бил нападнат и да се е отбранявал. Нямало яснота и дали всички рани са нанесени с един или два ножа и кой е държал втория нож. Съдът прецени, че Метушев трябва да остане в ареста, а решението може да се обжалва пред Апелативен съд-София. ", "date": "2018.06.27", "title": "Бившият футболист Метушев, обвинен в убийство, остава в ареста"}
{"url": "https://www.24chasa.bg/novini/article/6933843", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна със зам.-директора по международни въпроси на Националната агенция за борба с престъпността на Великобритания Иън Кръкстън. Двамата разговаряха в Лондон, като обсъдиха двустранното сътрудничество между Обединеното кралство и България, съобщиха от пресцентъра на ГЕРБ.  В рамките на работния разговор Иън Кръкстън сподели, че от гледна точка на Великобритания сътрудничеството с българските правоохранителни служби е силно и дейността за противодействие на организираната престъпност получава пълна подкрепа от българското правителство и лично от министър-председателя Борисов. „Въпреки предизвикателствата на Брекзит, за оперативното сътрудничество в сектор „Сигурност“ трябва да направим всичко възможно, за да не позволим да пострада сигурността на европейските граждани“, подчерта на свой ред Цветан Цветанов.", "date": "2018.06.27", "title": "Цветанов: Да не позволяваме да пострада сигурността на европейските граждани"}
{"url": "https://www.24chasa.bg/novini/article/6933842", "text": ", е обвинен от Националната дирекция за борба с корупцията (НДБК) в търговия с влияние и фалшифициране на документи, съобщава информационният сайт Зиаре. НДБК обвинява Йоница, че през 2010 г. е поискал да получи терен от 4 хектара от лице, което имало право да му бъде реституирана площ от около 18 хектара в южния окръг Илфов, срещу обещанието да окаже влияние върху държавните служители, за да ускорят процедурата по реституцията. През 2015 г. целият парцел бил продаден на Йоница и лица от семейството му, предаде БТА. По време извършването на предполагаемото корупционно деяние Каталин Йоница е бил началник на службата за разследване на злоупотребите в рамките на полицията в Сектор 1 на Букурещ.", "date": "2018.06.27", "title": "Обвиниха подалия вчера оставка шеф на румънската полиция в търговия с влияние"}
{"url": "https://www.24chasa.bg/novini/article/6933850", "text": "Турски съд постанови днес да бъде освободен от затвора журналистът Мехмет Алтан, предаде Ройтерс, като се позовава на Анадолската агенция. Преди четири месеца Алтан бе осъден на доживотен затвор по обвинения в подпомагане на провалилия се опит за преврат в Турция през 2016 г., предаде БТА. Мехмет Алтан е работил в закрития от турските власти в. \"Заман\", който бе свързан с движението на мюсюлманския проповедник Фетхуллах Гюлен. Според турските власти Фетхуллахистката терористична организация на Гюлен стои зад пуча през 2016 г.", "date": "2018.06.27", "title": "Турски съд: Журналистът Мехмет Алтан да бъде освободен от затвора"}
{"url": "https://www.24chasa.bg/novini/article/6933854", "text": "Руският президент Владимир Путин се срещна в Москва със съветника на американския си колега Доналд Тръмп по въпросите на националната сигурност Джон Болтън, изразявайки надежда, че тя ще стане първа стъпка към сближаване, предадоха световните агенции. Целта на преговорите е да се подготви почвата за среща на високо равнище между САЩ и Русия, отбелязва Асошиейтед прес, цитирана от БТА. \"Идването ви в Москва ни дава надежда, че ще можем да направим поне първите стъпки за възстановяването на пълноформатните отношения между нашите страни\", заяви в началото на срещата Путин, цитиран от Франс прес. Той подчерта, че за съжаление \"руско-американските отношения не са в най-доброто си състояние\", но добави, че това се дължи на острата вътрешнополитическа борба в САЩ. \"Русия никога не се е стремяла към конфронтация\", заяви руският президент. \"Надявам се, че днес с вас ще можем да обсъдим какво можем да направим от двете страни, за да възстановим пълноформатните отношения, основани на равенство и уважение към взаимните интереси\", подчерта Путин. Болтън заяви, че очаква с нетърпение да обсъди \"как да подобрим отношенията между САЩ и Русия и да открием области, в които можем да стигнем до съгласие и да постигнем напредък\". Той припомни, че когато в миналото Москва и Вашингтон са имали разногласия, лидерите им са се срещали и че това е било добре за двете страни и за световната стабилност. Президентът Тръмп приема този въпрос присърце, подчерта Болтън. Той добави, че би искал да чуе от Путин \"как успяхте да се справите толкова успешно с Мондиала\". САЩ ще бъдат една от страните домакини на Световното първенство по футбол през 2026 г., припомня АП. Очаква се в 16:30 ч. по Гринуич Болтън да даде пресконференция, на която да оцени посещението си в Русия, отбелязва АФП.", "date": "2018.06.27", "title": "Путин се надява посещението на съветника на Тръмп в Москва да е стъпка към сближаване"}
{"url": "https://www.24chasa.bg/novini/article/6933859", "text": "Внесеното от Великобритания предложение да се дадат на Организацията за забрана на химическите оръжия (ОЗХО) правомощия да посочва виновниците за химически нападения спечели подкрепата на по-голямата част от членовете й, предаде Ройтерс, позовавайки се на дипломатически източници. Страните членки на ОЗХО приеха предложението с 82 гласа \"за\" срещу 24 \"против\". За приемането му, което е дипломатическа победа за Великобритания, беше необходимо мнозинство от две трети, отбелязва Ройтерс, цитирана от БТА. Предложението беше подкрепено от САЩ и ЕС. Против него се обявиха Русия, Иран, Сирия и техни съюзници. Британският външен министър Борис Джонсън заяви, че решението ще даде на ОЗХО правото не само да констатира използването на химически оръжия, а и да посочи организацията или страната, която смята за виновна. \"Това е от жизненоважно значение, ако искаме да възпрем използването на тези отвратителни оръжия\", подчерта той. Русия заяви, че решението поставя под въпрос бъдещето на самата организация. Заместник-министърът на промишлеността и търговията Георгий Каламанов заяви пред медиите, че \"ситуацията в ОЗХО може да бъде сравнена с Титаник, който е получил пробойна и е започнал да потъва\". \"Много от страните, гласували против решението започват да мислят как ще съществува и работи в бъдеще организацията\", добави той. Някои страни трябва \"да се осъзнаят и да разберат, че решенията, които вземат, имат сериозни последствия за световния ред\", подчерта Каламанов, цитиран от ТАСС. Представителят на Норвегия в ОЗХО Мартин Сорби определи решението като решително и необходимо, за да може да бъдат изобличавани извършителите на химически нападения, отбелязва АП. Москва и Дамаск са подозирани, съответно, в използването на химически оръжия срещу живеещия във Великобритания бивш руски шпионин Сергей Скрипал и срещу мирни граждани в Сирия, подчертава Франс прес. Великобритания поиска свикването на извънредното заседание няколко седмици след отравянето на Скрипал и дъщеря му Юлия, извършено на нейна територия. Очаква се скоро инспекторите на ОЗХО да публикуват доклада си за предполагаемото химическо нападение на 7 април в сирийския град Дума. Смята се, че при атаката са били използвани зарин и хлор и са загинали 40 души, припомня АФП. Използването на химически оръжия е незаконно според международното право, но табуто срещу него отслабва след употребата им в сирийската гражданска война, както и в Ирак, Малайзия и Великобритания.", "date": "2018.06.27", "title": "Организацията за забрана на химическите оръжия ще може да посочва виновните"}
{"url": "https://www.24chasa.bg/novini/article/6933866", "text": "Премиерът на Великобритания Тереза Мей е поздравила гръцкия премиер Алексис Ципрас за напредъка на гръцката икономика и за важните стъпки, извършени миналата седмица в посока на изхода на Гърция от програмата за икономическо възстановяване през август, съобщи агенция АНА-МПА, като се позовава на прессъобщение на \"Даунинг стрийт\" 10. Двамата премиери са се обединили около становището, че положителните тенденции в гръцката икономика отварят възможности за по-тесни контакти в областите на енергетиката, туризма, образованието и корабоплаването, предава БТА.  Мей и Ципрас са обсъдили също проблемите на нелегалната миграция и са се съгласили, че те представляват общо предизвикателство, което изисква координиран и цялостен отговор, включително и чрез продължаване на прилагането на споразумението между ЕС и Турция. Мей е заявила, че Великобритания ще продължи да подкрепя намирането на устойчиво решение на проблема и след излизането на Великобритания от ЕС. Британският премиер е добавила, че страната й ще изпрати още един плавателен съд на британската гранична охрана в Егейско море, за да допринесе за жизненоважните операции за издирване и спасяване. Тереза Мей е информирала Ципрас за напредъка на преговорите за излизане на Великобритания от ЕС. Двамата премиери са се съгласили, че бъдещите дълбоки и цялостни връзки по въпросите на търговията и сигурността са в полза на Обединеното кралство, ЕС и на страните членки, включително и на Гърция. Гръцкият премиер е приветствал конструктивната роля на Обединеното кралство като страна - гарант в досегашните разговори за разрешаване на кипърския въпрос. От своя страна Мей е приветствала споразумението между Атина и Скопие за името на бившата югославска република. Ципрас и Мей са обсъдили още гръцко-турските отношения и са се съгласили, че продължаването на диалога е жизненоважно за регионалната стабилност. Накрая, Мей е повторила необходимостта международната общност да подкрепи основаната на правила международна система, включително чрез \"осъждане и отпор на злонамерени действия от страна на Русия\", се казва в съобщението на офиса на британския премиер. В рамките на посещението си във Великобритания Ципрас е разговарял и с лидера на британската опозиция Джереми Корбин.", "date": "2018.06.27", "title": "Тереза Мей поздрави Алексис Ципрас за напредъка на гръцката икономика"}
{"url": "https://www.24chasa.bg/novini/article/6933503", "text": "Британски турист на 26 години бе убит и двама бяха ранени, единият тежко, рано тази сутрин пред нощен клуб на хърватския остров Паг, съобщиха хърватските медии. Няколко чуждестранни туристи били нападнати пред нощния клуб, а нападателите не са известни на полицията. Според медиите става въпрос за кавга между британски туристи. Жертвата бил ударен пред нощния клуб на плажа Зърче към 5.30 часа днес, съобщи полицията, която не дава подробности за обстоятелствата около инцидента, предава БТА. Друг от туристите е в тежко състояние с прободни рани в болница, а другият е по-леко ранен и е в полицията. Остров Паг и специално клуб Зърче е сред най-посещаваните нощни заведения, привлича много туристи, особено млади британци.", "date": "2018.06.27", "title": "Нападнаха група туристи пред нощен клуб в Хърватия, един е загинал, двама са ранени"}
{"url": "https://www.24chasa.bg/novini/article/6933505", "text": "„Животът и съдбата на всеки човек са най-ценните неща и все по-тревожна става статистиката за жертвите и пострадалите при пътно-транспортни произшествия“. Това заяви президентът Румен Радев, който се срещна днес на “Дондуков” 2 с ръководството и представители на Института за пътна безопасност, съобщиха от прессекретариата на президента. Предприемането на решителни мерки и промяна в системата за пътна безопасност в страната за опазване на живота на участниците в пътното движение, стриктното прилагане на законодателството, изучаване в училищата на правилата по пътна безопасност, бяха сред основните теми, поставени от представителите на Института по време на срещата. Държавният глава изрази съпричастност към тази общественозначима кауза и оцени високо последователната гражданска позиция по тези важни въпроси. Според президента Радев, проблемите, поставени на срещата са актуални и много болезнени за обществото, и за тяхното разрешаване и промяна на тревожните статистики за жертвите при пътно-транспортни произшествия, е необходимо обединяване на усилията на всички институции. „Диалогът и сътрудничество са задължителни за преодоляването на проблемите на пътя, а за да има реален напредък особено важно е участието и на гражданското общество в този дебат“, посочи президентът. Председателят на управителния съвет Руслан Вуцов открои като основна цел на Института намирането на конкретни решения за подобряване на системата за пътна безопасност, като за целта се планира провеждането на международен форум с участието на представители на институции и чуждестранни експерти. Експертът по безопасността на движението по пътищата Богдан Милчев призова за качествено нов модел на управление на системата за пътна безопасност, както и за единен минимален стандарт за управление на риска. „Необходим е единен орган, който да отговаря само за пътната безопасност“, заяви Диана Русинова от Института и добави, че както отговорните институции, така и гражданите трябва да бъдат ангажирани за преустановяване на войната по пътищата.", "date": "2018.06.27", "title": "Румен Радев: Обществото трябва да участва, за да се преодолеят проблемите на пътя"}
{"url": "https://www.24chasa.bg/novini/article/6933518", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна със заместник-директора на Дирекция „Европа“ в Министерство на вътрешните работи на Великобритания Роб Джоунс. Това се случи в Лондон, където Цветан Цветанов ще участва в кръгла маса на Европейската лидерска мрежа, посветена на сигурността на Западните Балкани. Това съобщиха от пресцентъра на ПП ГЕРБ. Цветанов и Джоунс обсъдиха значимостта на Западните Балкани за сигурността на Европа. Двамата се обединиха около мнението, че Европа трябва да има силно и приобщаващо присъствие в региона, за да предотврати политически и ценностен вакуум, от който могат да се възползват трети страни за повишаване на своето влияние. В рамките на разговора Роб Джоунс отбеляза, че срещата на Берлинския процес за Западните Балкани, която ще се проведе в Лондон след две седмици, би могла да постигне успех като надгради постигнатото на Срещата на върха между ЕС и Западните Балкани в София. „България е изключително важен фактор за сигурността в региона, особено като посредник за засилване на сътрудничеството между правоохранителните служби на страните-членки и държавите от региона“, каза Джоунс. Той също така подчерта ключовото и изключително ползотворно двустранно сътрудничество между България и Великобритания по въпросите на сигурността, включително и на оперативно ниво, където е изградено пълно доверие. На свой ред Цветан Цветанов отбеляза, че България ще продължи да работи за европейската перспектива на региона и особено за сътрудничеството в сектор „Сигурност“.", "date": "2018.06.27", "title": "Цветанов обсъди в Лондон значимостта на Западните Балкани"}
{"url": "https://www.24chasa.bg/novini/article/6933514", "text": "Съд в Малайзия е потвърдил смъртната присъда на румънски гражданин, осъден за трафик на наркотици, съобщи румънското министерство на външните работи, цитирано от Медиафакс. Министерството отбелязва, че присъдата е окончателна и всички възможности за обжалване са изчерпани, но адвокатите на осъдения румънец ще подадат молба за помилване до султана на щата, в който е извършено деянието, предава БТА.  Румънското министерство отбелязва, че съгласно процедурите в страната присъдата не може да бъде приложена, докато не излезе решение на Комисията за помилвания, което може да отнеме време. Това е втори такъв случай, след като през февруари 2015 г. апелативен съд в Малайзия потвърди смъртната присъда на 23-годишен румънски гражданин от окръг Прахова, осъден за трафик на наркотици.", "date": "2018.06.27", "title": "Осъдиха на смърт румънски трафикант на наркотици в Малайзия"}
{"url": "https://www.24chasa.bg/novini/article/6933540", "text": "Рисовете в Европа все още са под заплаха от изчезване въпреки успешните усилия за връщане на популацията им на континента, съобщи ЮПИ. Изследване показва, че незаконният лов на границата между Германия, Чехия и Австрия продължава да намалява популацията на тези хищници, предава БТА. През 80-те години на миналия век чешките власти внесоха отново 18 риса на територията на националния парк \"Бохемска Швейцария\". До 1998 г. популацията им нарасна. Проучване на германски учени обаче показва, че от 1998 г. до 2014 г. тя отново е започнала да се свива в резултат от незаконния лов. Учените са създали симулационен модел на развитието на популацията на рисове в района, който отчита раждаемостта, смъртността, мобилността, екологични и други фактори. Той взима предвид и риска от инциденти при придвижването, предизвикани от контакта на животните с пътните мрежи. Когато сравнили прогнозите от симулацията с наблюдения, изследователите установили, че нито рисковете от естествена смърт, нито заплахата от моторни превозни средства са причинили значителното свиване на популацията на рисовете през последните две десетилетия. \"За съжаление, когато говорим за смъртност, причинена от дейността на хората, това е световна тенденция\", каза Стефани Крамер-Шат от Института за изследване на животните и дивата природа \"Лайбниц\" в Берлин. Симулациите са показали още, че ако ловът продължи, рисовете могат да изчезнат. \"Вероятността популацията им да загине е 74%\", предупредиха учените.", "date": "2018.06.27", "title": "Рисовете в Европа са заплашени от изчезване"}
{"url": "https://www.24chasa.bg/novini/article/6933547", "text": "Забраната за пушене в заведения остава. Това решиха депутатите от икономическата комисия, като отхвърлиха внесени промени в Закона за здравето, с които се предвиждаше хотелите, заведенията, корабите, летищата и стадионите да имат разрешение за обособяване на зони за пушачи. Пълната забрана на пушене в ресторанти влезе в сила именно през 2012 г. С промените, внесени от Християн Митев, се предвиждаше още, всички публични места, заедно с нощните барове и дискотеки, да бъдат за непушачи, но да може да се обозначават зони за дим. Условието беше зоните да не заемат повече от 50% от търговските площи. Предложението беше подкрепено само от 2 депутати, като още 2-ма гласуваха \"против\", а останалите 13 гласуваха \"въздържал се\". Така законопроектът беше отхвърлен. По време на заседанието от сдружение \"България без дим” също изразиха становище за отхвърляне на проекта на вицепремиера Валери Симеонов и партията. Още при внасянето, промените срещнаха силен отпор и позиции, че ако бъде приет, ще има протести.", "date": "2018.06.27", "title": "Депутатите решиха забраната за пушене в заведения да остане"}
{"url": "https://www.24chasa.bg/novini/article/6933566", "text": "Около две хиляди антиправителствени демонстранти се събраха в близост до румънския парламент в момент, когато предстои гласуването на вот на недоверие срещу лявото правителство, обвинявано от опозицията, че е отслабило правовата държава и демокрацията, съобщава Асошиейтед прес, цитирана от БТА.  Опозицията, водена от Национално-либералната партия (НЛП), е малко вероятно да събере необходимите й 233 гласа, за да свали правителство на премиера Виорика Дънчила, която беше назначена през явнуари. Дънчила е третият премиер от Социалдемократическата партия от парламентарните избори през декември 2016 г., напомня агенцията. Демонстрантите скандират \"Оставка!\", \"Не искаме да бъде ръководени от крадци\", \"Вие не сте Румъния\" и развяват румънски знамена в парка Извор недалеч от сградата на парламента, охранявани от полицията. Към протеста се присъедини и председателят на НЛП Лудовик Орбан, а демонстрантите се насочиха към Площада на конституцията, посочва информационният сайт Зиаре. Протести са планирани и в големите градове на Румъния. В град Клуж (Северозападна Румъния) млади хора направиха демонстрация как може да бъде блокирана страната. В продължение на няколко минути те непрекъснато пресичаха пешеходна пътека и заявиха, че това е само предупреждение. Румънците зад граница също се подготвят за протести тази вечер. Мобилизацията на тези, които настояват за оставка на правителството на Дънчила, не остана без отзвук от страна на управляващата Социалдемократическа партия (СДП). В понеделник вечерта по телевизия Антена 3 сенаторът от СДП Клаудиу Манда заяви, че край парламента днес може да се съберат и привърженици на управляващата коалиция. \"Има два варианта - или да можем да ги сравним като брой, или да се стигне до конфликт\", каза сенаторът. В друг район близо до парка Извор в Букурещ се събраха група демонстранти, подкрепящи правителството, които призоваха за оставката на десноцентристкия президент Клаус Йоханис, съобщава Медиафакс.", "date": "2018.06.27", "title": "Около 2000 души протестират срещу румънското правителство (Снимки)"}
{"url": "https://www.24chasa.bg/novini/article/6933567", "text": "Премиерът на Малта Джоузеф Мускат заяви днес, че хуманитарният кораб \"Лайфлайн\" с повече от 200 мигранти на борда ще получи разрешение да акостира на острова, където се очаква да пристигне тази вечер, предаде Франс прес. \"Ще бъдат осъществени процедури за идентификация и преразпределение на (мигрантите) между държавите членки на Европейския съюз, като се осигурят необходимите медицински грижи\", допълни Мускат. Общо осем европейски държави ще подслонят мигрантите - Малта, Италия, Франция, Испания, Португалия, Люксембург, Белгия и Холандия, посочва Франс прес. Малтийският премиер поясни, че плавателният съд ще бъде иззет, щом пристигне, за да бъдат разследвани нарушенията на международното право, допуснати от неговия капитан, предаде БТА.  Корабът под холандски флаг от шест дни търси в Средиземно море пристанище, което да му позволи да акостира, като през нощта поднови молбата си към Малта, известявайки, че много от хората на борда страдат от морска болест, а трима от тях се намират в лечебницата на борда.", "date": "2018.06.27", "title": "Корабът \"Лайфлайн\" с над 200 мигранти се очаква да пристигне в Малта тази вечер"}
{"url": "https://www.24chasa.bg/novini/article/6933596", "text": "Софийски градски съд, 28 състав с председател съдия Атанас Атанасов, призна С.Б.–П. за невиновна по обвинение, че на 13.08.2009 година, в качеството си на длъжностно лице, съзнателно е сключила неизгодна сделка между Селскостопанска академия и „Литекс Комерс” АД и от това е произлязла вреда в размер на 1 326 671.36 лв. за Селскостопанска академия. Това съобщиха от пресцентъра на Софийския градски съд. Съдът прие за недоказано, че е настъпила значителна вреда от инкриминирания договор, което е основен елемент от състава на престъплението, за което е обвинена. Присъдата подлежи на обжалване и протестиране пред САС в 15-дневен срок.", "date": "2018.06.27", "title": "Оправдаха Светла Бъчварова - Пиралкова, обвинена в ощетяване на държавата с 1,3 млн. лв."}
{"url": "https://www.24chasa.bg/novini/article/6933597", "text": "Предаванията по китайската държавна телевизия често показват как президентът Си Дзинпин, облечен във военна униформа, инспектира войници, хвали тяхната служба и приветства Народноосвободителната армия като ключ към нарастващата световна мощ на страната. Националистическата риторика обаче се струва куха на много пенсионирани войници, които се усещат изоставени и излизат на тълпи по улиците да се оплакват от това, че трябва да преживяват с оскъдни пенсии и малко подкрепа. Вълненията представляват деликатно политическо предизвикателство за Си, който превърна близостта си с военните в един от стълбовете на своя имидж на човек от народа. \"От една страна, слушането на пропагандата как Китай сега е богата, могъща държава, която уважава своята армия, а от друга - усещането, че се налага да се борят за трохи, може само да раздразни бившите военни\", заявява Нийл Даймънт, професор от университета Дикинсън и експерт по въпросите на китайските ветерани. Подобни недоволства се проявиха миналата седмица, когато повече от хиляда пенсионирани войници, между които местни и много други, дошли от цялата страна, се разположиха пред сградите на местните власти в град Чжънцзян, в източната китайска провинция Цзянсу. В продължение на четири дни те бяха заели обществен площад и улица, пеейки и скандирайки, докато настояваха за отговор на въпроса за предполагаем побой над техен колега ветеран от наети от правителството бандити, след като той помолил за помощи в по-голям размер. Полицията разчисти площада в неделя рано сутринта с относително малко насилие. Сцените на строената военизирана полиция и бронирани автомобили по улиците на Чжънцзян обаче допълнително влошиха обтегнатите отношения между правителството и недоволните бивши военни. \"Това, което направи полицията в Чжънцзян тази седмица, насилственото прочистване на площада, е незаконно\", каза 63-годишният бивш артилерист Ли Сяо, който е изминал с кола повече от 200 километра (120 мили) до Чжънцзян в петък. Той сподели, че е искал да изрази подкрепата си за протестиращите отстрани. \"Историята ще отсъди.\" Въпреки че бившите военни от десетилетия молят за по-високи пенсии, работа и медицинска грижа при напускането си на Народната освободителна армия, недоволството нарасна през последните месеци. Част от проблема е това, че на местните власти им е наредено от правителството в Пекин да предоставят по-големи обезщетения и работа за бившите войници, но не получават допълнително финансиране, разкрива Даймънт. През март Си нареди създаването на министерство по въпросите на ветераните, което да обърне внимание на дългосрочните оплаквания, но пенсионираните военни бяха разочаровани от липсата на промяна по същество. \"Бяхме радостни, когато бе създадено министерството, това бе единственото ни желание през целия ни живот\", каза Ли. \"Заради леността им и некомпетентността им обаче те не създадоха нито един значителен закон или политика за нас.\" Разказът на Ли съвпада с данните, събрани от ветеран активист от провинция Хубей, Централен Китай, и от базиран в чужбина активист, родом от югозападната провинция Съчуан, които и двамата поддържат връзка с протестиращите. Двамата говориха при условие да останат анонимни, страхувайки се от репресивни мерки от страна на властите. Те заявиха, че протестът в Чжънцзян се е разпръснал, след като полицията навлязла на градския площад на зазоряване в неделя, задържала протестиращи и ги затворила в празни училищни сгради, докато властите от родните им места дойдат да ги отведат. Във вторник местни бизнесмени от Чжънзцян, с които е говорено по телефона, са споделили, че по централните улици на града вече е спокойно. Пенсионирани войници от цялата страна са се събирали най-малко два пъти през последните месеци на сходни протести, веднъж в Централен Китай този месец и преди няколко седмици в южната провинция Гуандун след съобщения на активисти, че ветерани са били малтретирани от наети от правителството бандити. Властите най-вероятно са били обезпокоени, когато стотици ветерани се появиха в Пекин през 2016 г. за седяща стачка пред генералния щаб на Народноосвободителната армия. Предизвикателството пред възможностите на Пекин да се справи с това недоволство вероятно ще продължи, след като Китай обяви през 2015 г., че ще намали броя на въоръжените сили с 300 000 души и заявленията от миналата година, че ще намали допълнително числеността на сухопътните си войски, докато инвестира във възможността си да засилва своята мощ извън страната. Гневните ветерани, част от приблизително 57-милионния бивш военен персонал в Китай, създават необичайна дилема за социалната стабилност в страната. Ветераните обикновено са силни патриоти и носят червени знамена и банери по време на демонстрации. Те изпитват лоялност към комунистическата партия и възхищение към Си, а яростта си насочват към корумпираните местни чиновници. Китайските ръководители обаче са бдителни, що се отнася до масови обществени движения, и реагираха бързо, за да смажат безредиците, което допълнително разпали напрежението сред ветераните, които се чувстват предадени. Обсъждането на протеста бе строго контролирано и в интернет тази седмица. Юе Ган, пенсиониран полковник от Народноосвободителната армия и военен анализатор, заяви, че много по-възрастни бивши военни имат дълбоко заложен инстинкт да се мобилизират бързо, когато имат усещането, че някой от техните е малтретиран. \"Ветераните таят много надежда, но всъщност мечтите им биват попарени\". Протестиращите ветерани създават неудобен контраст на представения от Си образ на Китай като засилващо се течение, което ще понесе всички лодки. \"Днес сме по-близо от когато и да било до целта за голямото обновление на китайската нация и сега имаме нужда да изградим силна народна армия повече от когато и да било в историята\", заяви Си през август. За ветерани като Ли, които само преди две десетилетия са вярвали, че правителството ще се грижи за тях, докато умрат, съвременен Китай може да се окаже самотно място. \"Мислех си, че след като страната стане силна и процъфтяваща, хората ще живеят и работят в мир. Това обаче не се случи\", каза той. /БТА/", "date": "2018.06.27", "title": "Протестите на бивши военни в Китай - \nпредизвикателство за Си Дзинпин"}
{"url": "https://www.24chasa.bg/novini/article/6933624", "text": "Неизвестни лица се опитаха да нахлуят в кабинета на депутата от партията Независими гърци Костас Кацикис, съобщава агенция АНА-МПА. Както съобщават източници от полицията, нейни служители са реагирали на телефонен сигнал, според който хора със закрити лица са се опитали да влязат в офиса на депутата. При пристигането на полицията те вече били изчезнали, предаде БТА. Председателят на гръцкия парламент Никос Вуцис призова всички политически сили от демократичния спектър да осъдят всякакви крайни действия, които имат за цел да създадат атмосфера на сплашване на депутати и партии. Консервативната партия Независими гърци е по-малкият коалиционен партньор в управляващата коалиция в Гърция. Тя се обяви категорично против споразумението за името на Република Македония, но същевременно подкрепи правителството при поискания от опозиционната Нова демокрация вот на недоверие. Това предизвика вътрешно напрежение в партията, която беше напусната от двама депутати и редица функционери в централните и местните й структури.", "date": "2018.06.27", "title": "Маскирани се опитаха да нахлуят в кабинета на гръцки депутат"}
{"url": "https://www.24chasa.bg/novini/article/6933652", "text": "Пловдивският апелативен съд потвърди присъдата срещу Христо Тиляшев за причиняване на железопътната катастрофа на гара Калояновец през юли 2014 г. При инцидента загина машинистът на влака Венко Тодоров и бяха причинени средни телесни повреди на четири лица. Наказанието на подсъдимия е намалено от шест на пет години лишаване от свобода, съобщиха от пресцентъра на Съдебната палата. Магистратите не приемат твърдението на подсъдимия, че причина за произшествието е внезапна промяна на светлинната сигнализация, преди навлизането в гарата. Пред Апелативния съд бяха разпитани двама полицейски служители, които са разговаряли веднага след инцидента с подсъдимия Христо Т. Пред тях той споделил, че преди катастрофата преглеждал книжката за разписанието. Опитал се е да реагира едва, когато колегата му извикал, че преминава входния семафор с над сто километра в час при разрешени четиридесет. По делото е установено, че от страна на ръководител-движение на гара Калояновец не са допуснати нарушения при подготовката на маршрута за преминаване на влака пътуващ от София за Варна. Шест експертизи са изследвали състоянието на трасето и светлинната сигнализация, а също така и показанията на записващата скоростомерна лента на локомотива. Вещите лица, повторно са потвърдили, че не са установили несъответствия между позициите на гаровите стрелки, състоянието на пулта за тяхното управление и показанията на семафорите. Апелативните съдии прецениха, че наказанието, наложено на Христо Тиляшев следва да се намали от шест на пет години лишаване от свобода. Подсъдимият до сега не е осъждан, има добри характеристични данни и е преминал на работа в поделение за пътнически превози няколко седмици преди инцидента. Решението на Пловдивския апелативен съд подлежи на обжалване или протест пред Върховния касационен съд в 15-дневен срок.", "date": "2018.06.27", "title": "5 години затвор за машиниста, обвинен за жестоката жп катастрофа на Калояновец"}
{"url": "https://www.24chasa.bg/novini/article/6933667", "text": "Швейцарското правителство се обяви днес против обществена кампания за референдум за забрана на носенето на бурки на публични места, предаде Ройтерс. Кабинетът каза, че отделните кантони трябва да вземат собствени решения по този въпрос, който въпреки това ще бъде гласуван на национално ниво, след като инициаторите събраха миналата година 100 000 подписа, достатъчни за свикването на референдум съгласно швейцарската система за пряка демокрация. Мерки срещу носенето на ислямски забрадки вече са приети в Белгия, Франция, Дания и Испания, а горната камара на холандския парламент одобри вчера забрана за носенето на бурки на обществени места като училища, административни сгради и болници, отбелязва Ройтерс. Покривалата, които скриват напълно лицето, са въпрос, който предизвиква разделение в Европа. Някои твърдят, че те са символ на дискриминация срещу жените, но други са на мнение, че със забраната се нарушава религиозната свобода. Две трети от осемте милиона и половина жители на Швейцария се определят като християни. Делът на мюсюлманите обаче нарасна до 5 процента, най-вече заради имигрантите от бивша Югославия, отбелязва Ройтерс.", "date": "2018.06.27", "title": "Швейцария - против предложение за забрана на бурките"}
{"url": "https://www.24chasa.bg/novini/article/6933666", "text": "Една от големите индиректни ползи от председателството ни на Съвета на ЕС е, че променихме имиджа и познаването на България, заяви министър Лиляна Павлова на дискусията \"Българското председателство на Съвета на ЕС 2018 - резултатите\" в НДК, предаде БТА.  Тя отчете, че 284 събития са се провели в София, а 35 хиляди делегати са дошли при очаквани около 20 хиляди. Според нея гостите у нас са ни преоткривали с всяко следващо идване в различен аспект - и като туризъм, и като бизнес, и като политически партньор. Явно това е нещо, което ни е куцало в годините назад - не сме показвали достатъчно какво можем, какво правим, качествата, които имаме, каза тя. Освен темите и приоритетите, които подбрахме, за мен е важното, че в много случаи виждахме единството, коментира още Павлова. Тя отбеляза, че ако сме единни и сме заедно, ще сме по-силни. Вярвам, че девизът на българското председателство беше адекватен и релевантен на случващото се, посочи министърът. Програмата и приоритетите на самото председателство бяха достатъчно гъвкави и дадоха възможност да сме адекватни и напълно в крак с действителността и проблемите на деня, смята още тя. Обучени са 1550 експерти, отделно от тях 2000 души са се грижили за сигурността и логистиката. Според отчета има 78 постигнати споразумения в Съвета или с ЕП, 10 директиви за преговори по международни споразумения, 18 заключения на Съвета, пет решения и седем препоръки на Съвета. Вицепремиерът и външен министър Екатерина Захариева коментира, че ако има нещо, с което сме изненадали по време на председателството, то е нивото на амбиция на нашата програма. Досега не сме показвали, че България е амбициозен член на ЕС, коментира тя. За постигнатото в Съвета \"Общи въпроси\" Захариева коментира, че вариантът за Република Македония е най-доброто, което можем да постигнем, с голяма конкретика, стъпка по стъпка, с времеви диапазон и с ясен ангажимент на държавите членки към нашите съседи. Външният министър каза още, че трябва да се намери общоевропейско дългосрочно решение за новите предизвикателства, свързани с мигрантската вълна. Понякога изглеждаме блокирани от страх и толкова се страхуваме да не поддадем на популистките движения, а всъщност реагираме с техните действия, заяви тя. Според нея на популизма не може да се отговаря с по-голям популизъм. Така няма да го спрем, ако не излезем от този страх, ако не се събудим, не ни чака нищо добро, предупреди Захариева. По думите й в световен мащаб има 68,5 милиона мигранти миналата година - най-високата миграционна вълна. Според вицепремиера Томислав Дончев истинска оценка на председателството може да бъде направена след няколко месеца. Към момента получаваме ласкави оценки, а подборът на теми и приоритети беше изключително сполучлив, коментира той. Дончев посочи, че българските администрации са се справили чудесно. Вицепремиерът каза още, че ако нещо липсва на европейско ниво, то е повече смелост, повече решителност. Практиката показва, че нито един нов проблем не може да бъде решен със стара технология, коментира той.", "date": "2018.06.27", "title": "Лиляна Павлова: Променихме имиджа и познаването на България"}
{"url": "https://www.24chasa.bg/novini/article/6933663", "text": "Полицията в Пловдив залови извършител на пет палежа в кв. \"Кючук Париж\". Подпалвачът е на 21 г. Около 3 часа в събота той драснал клечката на фургон на строителна фирма на бул. \"Македония\". На следващия ден вечерта на същия булевард подпалил два автомобила, паркирани един друг. Час по-късно пироманът опожарил други две коли на ул. \"Димитър Талев\". Във всичките случаи щетите са значителни. След задържането на подпалвача станало ясно, че е увредил и три гуми на кола в кв. \"Кючук Париж\". Той е задържан за 72 часа, срещу него са образувани досъдебни производства.", "date": "2018.06.27", "title": "21-годишен пироман в ареста за пет палежа"}
{"url": "https://www.24chasa.bg/novini/article/6933668", "text": "Окръжният съд в Благоевград гледа мярката за неотклонение на бившия футболист Марио Метушев.   Метушев бе докаран с белезници на ръцете и с вериги на краката при засилена полицейска охрана. Обвинен е в убийство по особено жесток и мъчителен начин, като намушкал многократно с нож приятеля си от детинство. Двамата са пили алкохол и не е ясно за какво са се скарали. Според прокуратурата майката на Красимир - Надежда, била в кухнята, когато чула сина си да вика за помощ. Отишла в другата стая и видяла как Марио ръга с нож Красимир. Опитала се да го спре, като хвърлила два стола, но Марио налетял и на нея и й порязал ръката. След това жената видяла как бившият футболист започва да се мушка с ножа в корема, а после го забил в гърлото си.  Според адвоката на Метушев обаче не било ясно дали преди това клиентът му не е бил нападнат и не е опитвал да се отбранява. Не било ясно и дали всички промушвания по двамата са нанесени с един или два ножа.  Метушев бе в болница до вчера и след изписването му веднага бе задържан. По-късно съдът ще се произнесе дали ще го остави за постоянно в ареста. ", "date": "2018.06.27", "title": "Майката на убития Красимир видяла как ексфутболистът ръга с нож сина й (Снимки)"}
{"url": "https://www.24chasa.bg/novini/article/6933172", "text": "Висшият съд в Белград осъди на една година затвор бившата председателка на Югославска левица Миряна Маркович за незаконно раздаване на държавни апартаменти през 2000 г., почти 15 години след повдигането на обвинението, съобщи сръбската държавна телевизия РТС. По това обвинение са осъдени още двама души. Осъдените, техните адвокати и прокуратурата имат право да обжалват решението на съда пред Апелативния съд в Белград, предава БТА. Мира Маркович, съпруга на покойния югославски президент Слободан Милошевич, бе осъдена задочно, тъй като е недостъпна за правосъдните органи на Сърбия и за нея от 2005 г. е издадена международна заповед за арест. Представители на Генералната прокуратура на Руската федерация през 2010 г. съобщиха, че съпругата на Милошевич се радва на статут на политически бежанец в Русия и не може да бъде арестувана по заповед за арест на сръбския Интерпол.", "date": "2018.06.27", "title": "1 година затвор дадоха на съпругата на Слободан Милошевич"}
{"url": "https://www.24chasa.bg/novini/article/6933183", "text": "Във фокуса на НАП това лято при проверките ще са концесионерите, хотелиерите, атракционните и увеселителни паркове и заведения. Това съобщиха от приходното ведомство в Бургас. Данъчните ще извършват и внезапни проверки по отношение на обявяваната свободна леглова база по Южното Черноморие. Държавните контролни институции и общините ще обменят информация, за да подобрят контрола. От НАП Бургас напомниха, че при неиздаване на фискален бон, търговският обект ще бъде запечатван за срок до един месец. При проверките това лято приходното ведомство ще си сътрудничи с държавни и местни органи. Една от основните цели ще бъде промяна на поведението на задължените лица в посока доброволно спазване на законите. Междуведомствен координационен център, който е в областната дирекция на МВР, ще синхронизира действията на контролните органи. Общите действия на институциите са били уточнени днес по време на среща в Бургас, организирана от НАП с участието на представители на морските общини и контролните държавни институции в региона. От приходното ведомство предупредиха, че ще има денонощен контрол за спазване на фискалната дисциплина. За лятото в Бургас и проверките по Южното Черноморие ще бъдат командировани служители от вътрешността на страната.", "date": "2018.06.27", "title": "НАП ще следи зорко хотелиери и концесионери това лято"}
{"url": "https://www.24chasa.bg/novini/article/6933186", "text": "Косовският премиер Рамуш Харадинай публикува своя фотография, на която с ръце прави символа на албанския орел в знак на подкрепа на футболистите от швейцарския отбор с албански произход Гранит Джака и Джердан Шакири, които заради същия символ бяха наказани от ФИФА, съобщи МИА. Снимката, на която в своя кабинет Харадинай прави албанския символ заедно с членове на своята охрана, бе публикувана от косовския премиер в Инстаграм, предава БТА. Джака и Шакири бяха глобени с по 10 хиляди франка за това, че провокирали сръбските запалянковци, според оценката на ФИФА. Те направили символа на албански орел след отбелязването на головете, с които техният отбор победи Сърбия на световното първенство по футбол в Русия с 2 на 1. С 5 000 франка за същия жест бе глобен и капитанът на швейцарския отбор Щефан Лихтщайнер.", "date": "2018.06.27", "title": "Харадинай подкрепи Джака и Шакири, пусна снимка, на която прави символа на албанския орел"}
{"url": "https://www.24chasa.bg/novini/article/6933187", "text": "Долната камара в полския парламент гласува днес за премахване от закона за Холокоста на наказанията със затвор за създаване на внушения, че Полша е била съучастник в престъпленията срещу евреите, предаде Ройтерс. Тази сутрин премиерът Матеуш Моравецки поиска от парламента да приеме поправките, предава БТА. Това стана неочаквано, но в момент, когато управляващата в Полша партия \"Право и справедливост\" се опитва да укрепи връзките с Вашингтон в сферата на сигурността и действията й се следят внимателно от Европейския съюз, отбелязва Ройтерс. Поправките в законопроекта бяха одобрени с 388 гласа \"за\" при 25 \"против\" и пет \"въздържал се\", съобщи Асошиейтед прес. В предишния си вид текстът предвиждаше до три години затвор за лъжливи обвинения срещу Полша за престъпления, извършени от нацистка Германия по време на Холокоста.", "date": "2018.06.27", "title": "Промениха закона за Холокоста в Полша, няма да наказват със затвор"}
{"url": "https://www.24chasa.bg/novini/article/6933198", "text": "Турският президент Реджеп Тайип Ердоган може да даде на съюзниците си от Партията на националистическото действие (ПНД) постове в кабинета, възнаграждавайки ги за подкрепата за него самия и за неговата Партия на справедливостта и развитието (ПСР) на изборите в неделя, предаде Ройтерс, позовавайки се на източници. Управляващата Партия на справедливостта и развитието (ПСР) получи 43 процента от гласовете на парламентарните избори, но заедно с ПНД, която спечели 11 на сто от гласовете, ще има парламентарно мнозинство. Двете партии заедно имат 343 членове в 600-местния парламент, предава БТА. Днес турският президент ще разговаря в президентския си дворец с лидера на ПНД Девлет Бахчели, предаде турският частен телевизионен канал НТВ. Срещата се очаква да се състои в 16 ч., съобщиха източници от президентството. \"Възможно е в кабинета да има някои имена, близки до ПНД, които президентът смята за подходящи\", каза представител на ПНД, като добави, че крайното решение ще вземе Ердоган. Източник, близък до кабинета на Ердоган, също посочи, че \"не би било изненада\", ако президентът назначи близки до ПНД министри в новия кабинет. И двамата говориха при условие за анонимност. Офисът на Ердоган отказа коментар. Заместник-председателят на националистическата ПНД Мустафа Калайджъ подчерта, че всякакви решения за кабинета се падат на Ердоган. \"Ние няма да имаме очаквания от типа \"Даваме ви такава и такава помощ, а вие ни давате петима министри\", каза Калайджъ по телевизията. Междувременно днес стана ясно, че лидерът на ПНД Девлет Бахчели е уволнил своя заместник Сефер Айджан, който вчера изтъкна ключовото положение на партията в новия парламент и даде да се разбере, че партията би искала да се възползва от него, съобщи НТВ. \"От сега насетне политиката в парламента ще се диктува от ПНД. Каквото кажем ние, това ще става\", бе заявил Айджан.", "date": "2018.06.27", "title": "Националистите в Турция може да получат места в новия кабинет на Ердоган"}
{"url": "https://www.24chasa.bg/novini/article/6933203", "text": "Момиче на 10 години постави рекорд на Гинес, като откри 166 четирилистни детелини за един час, предава агенция ЮПИ. На Кейти Борка дори не й се наложило да броди по ливадите, за да осъществи постижението си. Тя открила носещите щастие детелини в двора на семейната къща в Спотсилвания в щата Вирджиния, предава БТА. Родителите на Кейти, Робърт и Сара Борка, забелязали, че дъщеря им има дарбата бързо да открива четирилистните растенийца. Именно те я насърчили да се пробва да установи световен рекорд. Кейти трябвало да намери 25 щастливи детелинки за един час, за да грабне короната. Тя ги открила само за седем минути. През останалите 53 минути тя изнамерила още 141 от търсените растения.", "date": "2018.06.27", "title": "Американка откри 166 четирилистни детелини за един час"}
{"url": "https://www.24chasa.bg/novini/article/6933204", "text": "Трима мигранти бяха убити, а седем ранени в сряда, когато микробусът, който ги превозвал, се отклонил от пътя и се преобърнал в северна Гърция, съобщи полицията, предаде Ройтерс. Шофьорът на микробуса, вероятно трафикант, избягал от мястото на произшествието, заявиха от полицията. Две деца са сред ранените в катастрофата тази сутрин на магистралата между Александруполис и Комотини, втори подобен инцидент в района този месец. Не е известна националността на мигрантите, но най-вероятно те са сирийци, заявиха полицейски служители, цитирани от БТА. Стотици хиляди бежанци, бягащи от насилието в Близкия изток, използват Гърция като вход за други европейски страни през последните години. Хиляди пристигнаха през последните месеци през река Марица в северната част на страната, предимно сирийски и иракски семейства, отбелязва Ройтерс.", "date": "2018.06.27", "title": "Микробус с мигранти се обърна в Гърция, трима загинаха, седем са ранени"}
{"url": "https://www.24chasa.bg/novini/article/6933214", "text": "Британците се наслаждават на летния зной вече трети пореден ден с температури от 30 градуса по Целзий във вторник, които могат да достигнат рекордно ниво за юни през тази седмица, съобщи Ройтерс. Най-горещо е било в град Портмадог в Северен Уелс, където термометрите показаха 30,6 градуса по Целзий. Очаква се температурите да достигнат своя връх в четвъртък. Тогава те ще са 32 градуса по Целзий, предава БТА. Най-високата температура, регистрирана някога във Великобритания през юни, е 35,6 градуса по Целзий. Тя е била измерена през 1976 г. в Саутхамптън. Полицията предупреди гражданите да не се къпят в неохраняеми открити водоеми в опит да избягат от жегата. Няколко горски пожара пламнаха в северната част на страната. Междувременно социалните мрежи Фейсбук и Туитър се наводниха със снимки на кучета, къпещи се във фонтани и реки. Някои от домашните животни дори носеха слънчеви очила. \"С температурите от малко над 30 градуса, регистрирани през последните няколко дни, е твърде вероятно, че ще надминем рекорда на Северна Ирландия за всички времена от 30,8 градуса и на Шотландия от 32, 2 градуса за юни\", заявиха от британската метеорологична служба.", "date": "2018.06.27", "title": "Температурни рекорди от 35 градуса напът да бъдат счупени във Великобритания"}
{"url": "https://www.24chasa.bg/novini/article/6933231", "text": "20- годишен, криминално проявен мъж е задържан в столичното Шесто РУ за притежание на наркотици. На 16 юни на кръстовището на булевардите \"Ген. Тотлебен\" и \"Акад. Иван Евст. Гешов\" служители на Шесто РУ спрели за проверка млад мъж със съмнително поведение, съобщават от пресцентъра на МВР. В хода на инспекцията била установена самоличността му - 20 г., от София, известен на полицията за престъпления свързани с наркотици. При последвалия личен обиск у него полицаите намерили и иззели 4 пакетчета с прахообразно вещество. Мъжът е задържан с полицейска мярка до 24 часа, а по случая е образувано досъдебно производство. Резултатът от назначената експертна справка показал, че иззетото вещество е амфетамин с тегло 2.72 г. След доклад на събраните материали в Софийска районна прокуратура, той е привлечен като обвиняем за престъпление по чл. 354 а от НК и му е наложена мярка аз неотклонение \"парична гаранция\" в размер на 500 лв.", "date": "2018.06.27", "title": "Арестуваха 20-годишен в столицата, открили амфетамин при проверка"}
{"url": "https://www.24chasa.bg/novini/article/6933245", "text": "За броени дни служители на Първо РУ разкриха автор на серия палежи в пловдивския квартал \"Кичук Париж\". Около 3 часа в събота при пожар изгорял фургон на строителна фирма на бул. \"Македония\", съобщават от пресцентъра на МВР. В неделя вечерта, към 23 часа, на същия булевард в пламъци били обхванати паркирани един до друг два автомобила, а близо час по-късно пред адрес на улица \"Димитър Талев\" били опожарени още две коли. И в трите случая няма пострадали хора, причинени са материални щети. При извършените огледи на местопроизшествията експертите установили, че пожарите са предизвикани умишлено и в резултат на усилената работа вчера в районното управление бил задържан 21-годишният извършител. Междувременно били събрани доказателства, че в нощта срещу понеделник, пак на ул. \"Димитър Талев\", младият мъж увредил и три автомобилни гуми на друг лек автомобил. Материалите по образуваните досъдебни производства са внесени в Районна прокуратура - Пловдив. С прокурорско постановление на пловдивчанина е наложена мярка за задържане в срок до 72 часа и той е приведен в ареста. Работата по документирането на случаите продължава.", "date": "2018.06.27", "title": "21-годишен е задържан за серия палежи в пловдивския квартал \"Кичук Париж\""}
{"url": "https://www.24chasa.bg/novini/article/6933303", "text": "Министър-председателят Бойко Борисов ще участва в редовното заседание на Европейския съвет на 28 и 29 юни в Брюксел, съобщиха от правителствената пресслужба.  На форума българският премиер ще представи основните резултати от Българското ротационно председателство на Съвета на ЕС. Българското председателство ще информира за степента на изпълнение на законодателните досиета от дневния ред на ЕС в контекста на четирите приоритета на председателството. Специален акцент ще бъде поставен върху връщането на Западните Балкани в Стратегическия дневен ред на ЕС, напредъка в изпълнението на инициативите по Отбранителния пакет на ЕС, финализирането на триалога по Директивата за командированите работници в сферата на услугите. Дневният ред на Съвета включва още дискусии по теми като миграция, сигурност и отбрана, работни места, растеж и конкурентоспособност, иновации и дигитализация и други.", "date": "2018.06.27", "title": "Борисов ще участва в редовното заседание на Европейския съвет в Брюксел"}
{"url": "https://www.24chasa.bg/novini/article/6933315", "text": "Малайзийската полиция съобщи днес, че общата стойност на бижутата, дамските чанти, часовниците и други предмети, иззети от имоти, свързани с бившия премиер Наджиб Разак, възлиза на близо 275 милиона долара, предаде Ройтерс, цитирана от БТА. Наджиб е на мушката на разследване за това как милиарди долари са изчезнали от Малайзийския държавен фонд за развитие, създаден от бившия премиер. След изненадващата му изборна загуба на парламентарните избори през май от новия министър-председател Махатхир Мохамад, на Наджиб му е забранено да напуска страната. Бившият премиер също така е разпитван от антикорупционна агенция, а личните му имоти и тези на неговото семейство са претърсвани. Амар Сингх, началник на икономическия отдел на полицията, съобщи на пресконференция, че цената на дребно на всички предмети, иззети от шест имота, свързани с Наджиб, възлиза на сума между 900 милиона и 1,1 милиард рингита (между 224 и 273 милиона долара). Най-скъпият предмет е диамантена огърлица от жълто злато, чиято себестойност е 6,4 милиона рингита, отбеляза той. Властите все още не са установили кои са притежателите на иззетите предмети, уточни Сингх, добавяйки че Наджиб и неговата съпруга Розма Мансор скоро ще бъдат извикани за разпит. Сингх съобщи още, че полицията е иззела общо 567 чанти от 37 различни марки. Само стойността на чантите \"Ермес\" възлиза на 51,3 милиона рингита. Полицията е открила още 423 часовника, струващи 78 милиона рингита, и 234 чифта слънчеви очила. В интервю за Ройтерс миналата седмица Махатхир заяви, че Наджиб е изцяло отговорен за скандала с държавния фонд и че властите имат \"почти перфектни улики\" срещу бившия премиер. Наджиб, който управляваше Малайзия близо едно десетилетие, неизменно отхвърля обвиненията, обяснявайки преди четири години, че почти 700 милиона долара, прехвърлени по негови сметки, са дарения от неназован саудитски благородник. Американското министерство на правосъдието обаче заяви, че парите са дошли от Малайзийския държавен фонд за развитие и че общо 4,5 милиарда долара са били незаконно присвоени от фонда. В ексклузивно интервю за Ройтерс миналата седмица Наджиб каза, че не трябва да бъде обвиняван за предполагаемата кражба от държавния фонд за развитие, и увери, че не знае нищо за парите от фонда, появили се в банковата му сметка. Парламентарните избори в Малайзия през май изненадващо доведоха на власт 92-годишния политически ветеран и остър критик на Наджиб Махатхир Мохамад, който нареди на полицията да започне разследване срещу предишния премиер.", "date": "2018.06.27", "title": "Оценяват предметите, иззети от имоти, свързани с бивш малайзийски премиер"}
{"url": "https://www.24chasa.bg/novini/article/6933226", "text": "Врачанка се опита да прикрие катастрофа на свой близък, като обяви колата си за открадната от паркинг. Разтревожена 24-годишна жена съобщила в полицията, че автомобила й „Форд фиеста” бил задигнат. Разследването обаче установило, че именно тази кола претърпяла зрелищна катастрофа на пътя между Враца и Криводол. Излязлото от пътя заради висока скорост возило се преобърнало и подпалило. Пътуващите успели да избягат навреме от огъня, но не дочакали полицията. Ченгетата бързо стигнали и до злополучния 18-годишен шофьор и неговия спътник. Според полицията и двамата били криминално проявени и осъждани. Подалата фалшивия сигнал жена и двамата катастрофирали били задържани в ареста на районното в града. След разпит и заведено досъдебно производство и тримата били освободени, съобщиха от полицията.", "date": "2018.06.27", "title": "Жена преспа в ареста заради лъжа за открадната кола"}
{"url": "https://www.24chasa.bg/novini/article/6933346", "text": "Европейската комисия съобщи днес, че започва подготовката за предприсъединителните преговори с Македония и Албания. Говорител на ЕК уточни, че това действие произтича от вчерашното решение на Съвета на ЕС в Люксембург, предава БТА. Комисията оценява вчерашните решения като важен положителен сигнал за региона на Западните Балкани. Продължаваме да подкрепяме двете страни, за да напреднат с необходимите реформи, добави говорителят. След като вчера Съветът на ЕС реши преговорите за започнат от средата на следващата година, ЕК получава задачата да се подготви. Очаква се до края на седмицата вчерашното решение да бъде потвърдено от Европейския съвет. Ако Македония и Албания продължат с реформите, през април догодина ЕК ще отчете това в годишните си доклади. При положителни изводи през юни ще бъде обявено началото на преговорите, а в края на 2019 г. се предвижда първото заседание на преговарящите страни.", "date": "2018.06.27", "title": "ЕК започва подготовка за предприсъединителни преговори с Македония и Албания"}
{"url": "https://www.24chasa.bg/novini/article/6933361", "text": "Хладното посрещане от страна на САЩ на преизбирането на Реджеп Тайип Ердоган в Турция и твърдата линия, демонстрирана от турския президент, дават основание да се прогнозират трайно обтегнати отношения между двете страни съюзнички, специално по въпроса за кюрдите. Вашингтон явно прави възможно най-малкото след оповестяването на победата на досегашния президент на изборите в неделя. \"Ние се опитваме да организираме телефонен разговор\" между Доналд Тръмп и Реджеп Тайип Ердоган, посочи лаконично в понеделник Белият дом, докато Държавният департамент заяви само, че \"зачита\" резултата \"Дори с телефонно обаждане на президента Тръмп, за да поздрави своя колега, и усилия за подобряване на отношенията\", облаците, които са събраха след осуетения опит за преврат от юли 2016 г. и последвалите репресии в Турция, \"ще продължат да помрачават хоризонта\", смята Стивън Кук от изследователския център Съвет за външни отношения. Той предрича дори \"все повече напрежения\". След сърдечно общуване през септември в ООН, когато американският президент даде \"добри оценки\" на своя \"приятел\" Ердоган въпреки трудните вече отношения между двете страни членки на НАТО, тези връзки още повече се влошиха. Турският президент застана начело на хора на протестиращите срещу американското признаване на Ерусалим за столица на Израел. И Вашингтон не постигна освобождаване на американския пастор Андрю Брънсън, съден в Турция за предполагаеми връзки с \"терористични\" групи, също както и Анкара не получи резултат по искането си за екстрадиция на проповедника Фетхуллах Гюлен, живеещ в изгнание в САЩ и обвиняван от турските власти за съпричастност към осуетения опит за преврат. Администрацията на Тръмп призова в понеделник Турция \"да засили демокрацията\", като поиска от всички избрани лица, \"включително президента Ердоган\", \"да изразяват различните позиции на всички турски граждани\". Вашингтон изрази също пожелание за \"конструктивни отношения\" за \"решаване на проблемите\" в двустранен план и \"посрещане заедно\" на \"общите предизвикателства\". \"Отмяната или запазването на извънредното положение от Ердоган ще бъде един от първите тестове, това ще говори красноречиво за неговата позиция и тази на новия парламент по въпроса на ключовите теми, които са демокрацията и правовата държава\", смята Кемал Киришчи, експерт от Института Брукингс. Но основният проблем се очаква да остане американската подкрепа за кюрдските милиции Сили за защита на народа, съюзник на Вашингтон в борбата срещу джихадистите от групировката \"Ислямска държава\" в Сирия, но разглеждани като \"терористи\" от Анкара. Турската армия предприе в началото на годината широкомащабна операция срещу тези милиции в северозападната част на Сирия, предизвиквайки нова криза със САЩ. С цената на трудни дипломатически пазарлъци турските и американски дипломати най-накрая постигнаха съгласие в началото на юни по \"пътна карта\" за сътрудничество на терена. Съгласно тази пътна карта Силите за защита на народа трябва да напуснат ключовия град Манбидж, по повод на който се изостриха напреженията и където двете страни съюзнички рискуваха да влязат в сблъсък. Но недоверието продължава. Най-вече кюрдският проблем има риск да се изостри в резултат съюза, който президентът Ердоган трябваше да формира, за да запази мнозинството, с крайните националисти от Партията на националистическото действие, които следват още по-твърда линия по този въпрос. \"Политическият цвят на парламента и на новата турска администрация ще бъде национализмът\", обяснява Аслъ Алтънташбаш, изследователка от Европейския съвет за международни отношения. \"Фактът Ердоган да е зависим от крайните националистите понякога ще създава трудности за постигане на решение\", изтъква тя. Офанзивата, провеждана от Анкара срещу кюрдските милиции, е много популярна в Турция и \"турското противопоставяне на американската подкрепа за Силите за защита на народа ще се изразява още по-често и още по-твърдо\", според Сьонер Чагаптай от Вашингтонския институт за близкоизточна политика. \"Полето за действие на турската дипломация, ограничено вече върху кюрдските въпроси, ще се стесни още повече в следващите дни и месеци\". (От БТА)", "date": "2018.06.27", "title": "С преизбирането на Ердоган американо-турските отношения остават хладни"}
{"url": "https://www.24chasa.bg/novini/article/6933365", "text": "Министерският съвет възложи на министъра на енергетиката да възобнови действията по търсене на възможности за изграждане на АЕЦ „Белене“ съвместно със стратегически инвеститор, на пазарен принцип (без договори за задължително изкупуване на енергията, без преференциални цени, без договори за разлика, без корпоративни гаранции и/или други непазарни механизми за гарантиране на инвестицията) и без предоставяне на държавна гаранция, чрез отделяне на активите и пасивите за проекта в отделно проектно дружество. Очаква се енергийният министър да организира, координира и контролира провеждането на преговори с потенциални инвеститори и производители на оборудване. Министърът следва да разработи процедура за избор на стратегически инвеститор и да предложи възможности за структурирането на проекта в срок до 31.10.2018 г., както и периодично да информира Министерския съвет и Народното събрание за предприетите действия и конкретните резултати от преговоритe. Министерският съвет отмени Решение №250 от 2012 г. за отмяна на Решение №259 от 2005 г. за определяне на енергиен обект „Ядрена централа на площадка „Белене“ като обект с национално значение и на Решение №260 на Министерския съвет от 2005 г. за изграждане на ядрена централа на площадка „Белене“. Днешният акт на правителството е изготвен във връзка с взетото на 07.06.2018 г. от Народното събрание на Република България решение за възобновяване на действията по търсенето на възможности за изграждане на АЕЦ „Белене“ съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите за проекта АЕЦ „Белене“ в отделно проектно дружество.", "date": "2018.06.27", "title": "Правителството поднови търсенето на инвеститор за АЕЦ \"Белене\""}
{"url": "https://www.24chasa.bg/novini/article/6933364", "text": "Европейската комисия представи днес предложенията, свързани с въпросите на миграцията, в навечерието на насрочения за утре и вдругиден Европейски съвет, предава БТА. Комисията отбелязва, че вече е широко установена невъзможността държавите от ЕС да се справят с мигрантите самостоятелно. Допълва се, че различията в отношението към мигрантите в отделните държави от Общността е причината за тяхното самоволно движение в ЕС. ЕК уточнява, че до края на юли е възможно да бъде постигнато единодушие по промяната в правилата за подслоняването на мигранти, за изискванията за предоставянето на закрила, за разселването. До края на годината изглежда възможно одобряването на промените в правилата от Дъблин (за отговорността на държавите от ЕС да разглеждат молбите за закрила), както и за процедурите за присъждането на защита. Засега е неясно кога би могло да се постигне споразумение по промените в европейската визова политика и за временното възобновяване на проверките по вътрешните граници на Шенген. Отбелязва се, че засега липсват необходимите три милиарда евро за продължаване на действието на споразумението за миграцията с Турция. Предвижда се от тази сума два милиарда евро да бъдат отпуснати от бюджета на ЕС, а останалият един милиард да бъде от вноски на отделните държави от Общността. Комисията отчита, че след като през 2014 г. ЕС е разполагал с под 300 граничари, готови да поемат задачи по външните граници, тази година броят им е достигнал 1300, а до 2020 г. е необходимо да нарасне до 10 хиляди. ЕС се нуждае допълнително от 15 плавателни средства, шест самолета и 35 единици сухопътна техника за охрана на границите. В документа се посочва, че досега в ЕС са били разселени над 32 000 мигранти. ЕК очертава три възможности по отношение на местата, където новите мигранти да бъдат приемани до оценка на молбите им за закрила - в ЕС или извън ЕС. В едната от възможностите достигналите териториалните води на ЕС ще изчакват оценка на европейска земя, като е възможно това да става не в държавата, където е пристанал плавателният съд, с който са пристигнали. За да може това да се случи, в сила трябва да бъдат въведени двустранни споразумения между държави от ЕС на основата на съпричастността (подялба на тежестта). При втората възможност мигрантите ще бъдат връщани в държави извън ЕС, ако плавателният им съд е бил прихванат във водите на държава извън Общността или в международни води, независимо под чий флаг плава този съд. Третата възможност - всички незаконни мигранти (проникнали в ЕС не през граничен пункт), независимо къде са подали молба, да изчакват решението извън ЕС, не се препоръчва от комисията. ЕК предупреждава, че по действащото законодателство подобен подход е трудно осъществим и на границата на закона.", "date": "2018.06.27", "title": "ЕК: В края на юли може да има единодушие за правилата за подслоняване на мигранти"}
{"url": "https://www.24chasa.bg/novini/article/6933379", "text": "Кабинетът одобри решението на министъра на транспорта, информационните технологии и съобщенията за откриване на процедура за определяне на концесионер на летище София. С решението на министъра се утвърждава обявлението за откриване на процедурата и документацията за концесията. Първоначалната процедура започна официално в средата на месец май миналата година, но бе официално прекратена от служебния министър на транспорта в кабинета, назначен от президента Румен Радев. Месец по-късно вече новият министър на транспорта Ивайло Московски обяви, че тръжната процедура за концесията ще бъде подновена.", "date": "2018.06.27", "title": "Нов опит на правителството да даде на концесия Летище София"}
{"url": "https://www.24chasa.bg/novini/article/6933391", "text": "Министърът на младежта и спорта Красен Кралев се срещна с новия посланик на Република Корея у нас Н.Пр. Джънг Джингю. Това съобщиха от пресцентъра на Министерството на младежта и спорта. Двамата обсъдиха действащите споразумения между двете държави в сферата на младежта и спорта, като Н.Пр. Джънг Джингю уведоми министъра, че през тази година 6 български студенти са получили пълна стипендия от корейското правителство и ще учат в Република Корея. Кралев благодари на госта си за топлото посрещане по време на Зимните олимпийски игри в ПьонгЧанг. „Организацията на Олимпийските игри беше на много високо ниво. За нашата група се грижеха доброволци, като всички знаеха български. Те бяха учили в България и са били част от сътрудничеството между нашите две страни в сферата на младежта“, каза Кралев. Н.Пр. Джънг Джингю пък благодари на министъра за подкрепата, която оказва на Българската федерация по олимпийско таекуондо и за цялостната му работа за развитието на този спорт у нас.", "date": "2018.06.27", "title": "Министър Кралев се срещна с новия посланик на Република Корея у нас (Снимки)"}
{"url": "https://www.24chasa.bg/novini/article/6932233", "text": "На всеки се е случвало - малко дете дава всичко от себе си да рита с неподозирана ярост гърба на седалката ви в самолета, краката ви болят още след първия час, тъй като няма накъде да ги опънете, войната за подлакътника... Макар че няма начин да гарантирате, че точно за вас ще бъде резервирана седалката до пътеката, близо до аварийните изходи и в предната част на самолета, пък и никой няма да седи до вас, все пак има няколко тактики, които ще помогнат за комфортен полет. Как да изберем най-подходящото място? Редовете в края, до пътеката или прозорците, както и седалките в предната част на самолета обикновено се смятат за най-добри. При кратко бизнес пътуване най-добре да изберете място до пътеката в предната част на самолета, за да можете да се изнижете възможно най-бързо след кацане. При среднощен полет обаче по-добре да предпочетете седалка до прозорец, за да си облегнете главата и да си починете пълноценно. Нервните пасажери е най-добре да седнат зад крилото, където турбуленциите се усещат значително по-слабо. Местата до пътеката обикновено предлагат малко повече място за краката, но те не са подходящи, ако пътувате със семейството. Повечето Много пасажери предпочитат “седалки с прегради” - местата, които са непосредствено зад физическите бариери (като стени, завеси или екрани), които отделят различните части на самолета. Тъй като няма седалки пред вас, няма да се налага да се разправяте с друг пътник, който толкова е наклонил седалката си, че практически лежи в скута ви, а и често получавате и допълнително място за краката. Но внимавайте, не всички “седалки с прегради” са еднакви. На някои самолети първите седалки може да са тесни и неудобни. Също така имайте предвид, че няма да имате място за поставяне на личен предмет под седалката пред вас за по-лесен достъп. Обърнете внимание на растоянието между седалките. Това не е информация, за която се сещаме да проучим преди полет, но ако сте висок и не искате да слизате на четири крака от схващане, проверете тези данни в описанието на модела на самолета. Много пътници са загрижени за безопасността, но за съжаление, Проучване от 2015 г. на сп. “Тайм” установи, че може да имате по-голям шанс да оцелеете след инцидент, ако сте седнали в задната част на самолета, въз основа на анализ на данни, събирани 35 години. Проучване на Гринуичкия университет във Великобритания от 2008 г. обаче установи, че най-безопасното място за сядане е в предната част на самолета, на разстояние от най-много пет реда от аварийния изход. Средната седалка на който и да е ред обикновено не е желана от повечето пътници. В редове близо до зоните, обслужващи полета, и тоалетните е по-вероятно да е по-шумно. Всеки детайл в кабината на пътническите самолети е умишлен. Типичните сини или синьо-зелени нюанси се избират с помощта на цветовата психология, тъй като тези тонове се смятат за универсални и успокояващи. Все пак те невинаги действат при вечно недоволните пътници, разказва бивша стюардеса пред Би Би Си. “Като стюардеса често ми се налагаше да обяснявам на пасажери: Вие платихте за седалката, а не за пространството пред нея или багажника над вас.” Тя или сладкиши. “Ако обичате, бихте ли ми намерили по-добро място”, казал преди време пътник, намигвайки и настойчиво подавайки брауни на служителката. Доста обезпокоителна тенденция бе забелязана от пътници през февруари. Оказа се, че все повече авиокомпании взимат допълнително пари от пътниците за правото да изберат предварително места в самолета при резервиране на билетите. Британската служба за гражданска авиация CAA изчисли, че пътниците в страната плащат около $ 547 млн. годишно за такива резервации. Всеки пети от отказващите да доплатят за място бива разделен от семейството и приятелите си по време на полета. Например сред клиентите на “Райънеър” всеки трети не пътува редом с компанията си, ако не плати предварително за правото на избор на място. Представител на превозвача пък заяви, че това право се придобива само срещу 2 евро, а децата се настаняват до родителите си безплатно. Защитници на правата на пътниците обаче твърдят, че авиокомпаниите печелят, създавайки объркване сред пасажерите. Според експерти ситуацията при американските въздушни превозвачи е подобна на британската. През 2016-а Конгресът на САЩ прие Закон за семействата, които пътуват със самолет заедно, който гарантира правото на децата до 13-годишна възраст да седят до родителите или опекуните си. Федералната авиационна администрация обаче още не е разработила изменения в правилата и авиокомпаниите могат да нарушават установената норма. Проучвания на Британската агенция за гражданска авиация сред повече от 4000 пътници, пътували като част от група с 10 авиокомпании през изминалата година, установиха, че над половината от респондентите трябвало да платят повече при резервацията си, за да могат да седят заедно. Почти половината от тях От тези, които са доплатили, за да седят заедно, 6 от всеки 10 казват, че го правят поради риска да разделят групата. Авиокомпаниите разпределят местата си чрез компютърни алгоритми, съобщи Би Би Си. Медията допълва, че въпреки това до нея са изпращани сигнали за много случаи на раздяла между семейството и приятелите. Според Кристофър Елиът, радетел за спазването на правата на пътниците, ако наистина се налага да пътувате заедно с приятели, роднини или в голяма група, е най-добре да се възползвате от услугите на туристическите агенции, които имат лостове за влияние върху авиокомпаниите и могат по-лесно да постигнат съвместно настаняване на повече хора в самолета. Ако резервирате билет самостоятелно, не доплащайте за право на избор на място, а помолете при регистрирането на летището да ви настанят заедно - служителите често откликват на такива искания. Друг трик, за да си осигурите желаното място, е да си вземете клиентска карта за дадена авиокомпания или изрично да посочите, че имате висше образование. Практиката показва, че докторите на науките често получават специално отношение от авиопревозвачите. Коктейл “Блъди Мери” на борда на самолет не само звучи добре, но и ще бъде много по-вкусен. Изследване на всеизвестната сред кулинарите самолетна теория доказа, че вкусовите рецептори и обонянието са първите неща, които се променят над 3000 метра височина. Много самолетни компании поддържат минималните 10-15 процента влажност в салона, което изсушава лигавицата на носа и устата и намалява способността ни да усещаме вкуса на храните. Например подсладените изделия ни се струват по-малко сладки на няколко хиляди метра височина, отколкото са в действителност на земята. За сметка на това други - като доматите, възприемаме като по-изкусителни и с по-ясно изразен и наситен вкус. Според австралийския учен Лий Холмс голямата височина изостря сетивността към петия вкус - умами храните, сред които попадат и наглед обикновени неща като доматен сок, картофи, соеви кълнове, телешко, свинско, пилешко, гъби, моркови и пармезан. Каквото се случва във въздуха, си остава там... Изумителните 78% от пасажерите в света мечтаят да се присъединят към клуба на самолетния секс. В действителност обаче едва 5% го правят, сочи проучването на международния сайт за запознанства Saucy Dates. От тези, които са се отдавали един на друг в облаците, 37% са го направили с партньора си, 30% с непознат, 18% с член на персонала, а останалите 15% с приятел. По отношение на местоположението на борда, 59% са се вмъкнали в тоалетните, 31% са се “усамотили” на седалките, а 1% са използвали пилотската кабина. Нощните полети са приказни за приемането ви като безстрашни членове във въздушния сексклуб. Повечето пасажери спят и почти никой не използва тоалетната, която в повечето случаи е прясно освежена. Ако пък имате дневен полет, изчакайте, докато започне сервиране на напитки. Използвайте момента, за да отидете в задната част на самолета. Обикновено стюардесите започват да обслужват първо пътниците, които са отпред на борда. Освен това почти никой не мърда от мястото си, за да отиде до тоалетната, от страх да не го пропуснат. Малка британска авиокомпания с показателното име Mile High Flights се възползва от нишата в бизнеса от 2007 г. Срещу между $ 400 и $ 600 вече може да резервирате едночасов частен полет с много възглавници и пердета, като към цената са включени и шампанско, бонбони и един много дискретен пилот (фирмата поставя особен акцент върху това). Бизнесмоделът е гъвкав, като компанията предлага и 90-минутен VIP полет за тези, на които е нужно повече време, за да се насладят на най-екзотичните си фантазии. Дискретната авиокомпания предлага и екстри - възможност да добавите срещу доплащане пиперлива тръпка - още един пътник на борда. Двойките могат да поискат самолетът да мине над някои специфични местности, за да се похвалят, че са “отбелязали точка” над любимия си стадион или парк.", "date": "2018.06.27", "title": "Детето ще седи само в самолета, ако не запазите конкретно място"}
{"url": "https://www.24chasa.bg/novini/article/6933383", "text": "След интензивни оперативно-издирвателни действия на полицейските служители, днес около обяд, е задържан извършител на тежко криминално деяние в с. Живково, предадоха от МВР.  62-годишният мъж бе обявен за общодържавно издирване на 20 юни, след сигнал от жител на селото, че е бил нападнат от него с метална тръба. Пострадалият е освидетелстван и разпитан в качеството на свидетел. С прокурорско постановление на извършителя е наложена мярка за неотклонение „задържане под стража“ за срок до 72 часа. Действията по разследването продължават под наблюдението на Софийска окръжна прокуратура.", "date": "2018.06.27", "title": "Задържаха издирван от седмица мъж, нападнал съселянин с метална тръба в село Живково"}
{"url": "https://www.24chasa.bg/novini/article/6933400", "text": "Сръбският президент Александър Вучич подчерта днес, че Сърбия подкрепя всеки вид договор между Скопие и Атина и добави, че Сърбия трябва да уважава позициите и на президента Георге Иванов, и на премиера Зоран Заев, предаде Танюг, цитирана от БТА. На въпрос за позицията на Сърбия във връзка с договора между Атина и Скопие за бъдещото име на македонската държава Вучич подчерта, че това са вътрешни въпроси, в които Сърбия не се меси. \"Не се месим във вътрешните отношения и искаме това нещо да се решава мирно\", каза Вучич. Премиерите на Македония и Гърция се договориха новото име на страната да бъде Република Северна Македония, а президентът на Македония отказа да подпише този договор.", "date": "2018.06.27", "title": "Вучич: Сърбия трябва да уважава позициите и на Зоран Заев, и на Георге Иванов"}
{"url": "https://www.24chasa.bg/novini/article/6933455", "text": "Отговорността за прилагането на Европейския стълб за социалните права е съвместна - между ЕК, държавите членки, социалните партньори и гражданското общество, каза еврокомисарят за заетостта, социалните въпроси, професионалната квалификация и трудовата мобилност Мариан Тейсен на пресконференция в рамките на форум на високо равнище на тема \"Европейският стълб на социалните права\" в НДК, предава БТА.  Тя допълни, че всички трябва да работят заедно, за да се превърне този стълб в реалност. Еврокомисарят припомни, че Европейският стълб за социалните права има две основни цели - първата е да се помогне за възходящото сближаване на държавите членки, което винаги е било една от основните цели на ЕС. Втората цел е да се адаптира и модернизира нашето законодателство спрямо новия свят на труда, който се мени пред очите ни и не трябва да допускаме някой да бъде изоставен, каза Мариан Тейсен. По думите на еврокомисаря социалният стълб ще служи като компас, който ще ни води в правилната посока в реформите в областта на образованието, обучението, достъпа до пазара на труда, по-добри условия на труд и прилагане на социална закрила. Тисен припомни, че неотдавна ЕК предложи новата многогодишна финансова рамка за периода 2021-2027 година и средствата са разпределени така, че да се отговаря на нуждите. 101 милиарда евро са предвидени за социалната сфера. ЕК е предложила по-голямо концентриране на средствата, където съществуват по-големи нужди. България ще получи 8 процента повече в кохезионните фондове в сравнение с настоящия период, допълни Мариан Тейсен и подчерта, че нашата страна е една от малкото, която получава повишение. Еврокомисарят изрази надежда, че България ще продължи да използва социалния фонд по един успешен начин, както го е правила досега. Тя поздрави българското председателство за успехите, като постави акцент на директивата за командироването, с която по думите й се гарантира, че когато български работници отидат в чужбина, ще получават същото ниво на възнаграждение като местните. Съветът също се договори за мандат за преговори с европрарламента по регламента за подобряване на системите за координация на социална сигурност, директивата за прозрачни и предвидими условия на труд, както и по директивата за баланс между професионалния и личния живот, каза Тейсен. Социалният министър Бисер Петков също отчете успешното приключване на българското председателство с изцяло изпълнена програма в областта на заетостта и социалната политика. Той увери, че и след края на мандата като ротационен председател на Съвета на ЕС, България ще остане ангажирана за изграждането на по-ефективна и справедлива социална система в Европа, за усъвършенстване на европейските правила и създаване на възможности за разгръщане на пълния потенциал на единния пазар. Днешната конференция е последната от над 20-те форума по социалнозначими теми в рамките на българското председателство, каза министърът. Форумът се провежда седем месеца след прокламирането на Европейския стълб за социални права. Европейските граждани искат мир, свобода и благоденствие за семействата си, но не по-малко се нуждаят от сигурност и стабилност в условия на динамични промени под влиянието на глобализацията, развитието на цифровите технологии и демографските промени, каза Бисер Петков. Той допълни, че българското председателство постави тази тема на високо място в политическия дневен ред на Европа.", "date": "2018.06.27", "title": "Мариан Тейсен: Всички да работят заедно, за да стане реалност Европейският стълб за социалните права"}
{"url": "https://www.24chasa.bg/novini/article/6933457", "text": "Името Република Северна Македония звучи отлично и отразява реалността и историята в региона, заяви днес бившият американски специален пратеник на Балканите Джеймс Пардю на семинар в Скопие, посветен на евроатлантическата интеграция на Западните Балкани, предаде агенция МИА, цитирана от БТА. Според Пардю премиерите на Гърция и Македония Алексис Ципрас и Зоран Заев са проявили голяма политическа смелост с подписването на договора за името, който според американския дипломат ще промени посоката на движение на македонската нация и на целия регион. Пардю приветства и вчерашното решение на Съвета на ЕС в Люксембург за започване на преговори за членство на Македония от следващата година. В своето изказване американският дипломат използваше новото име Северна Македония. Попитан за позицията на американската администрация за членството на Македония в НАТО, Пардю каза, че САЩ не са променили позицията си от 2008 г. \"Подкрепяме членството в НАТО и не виждам причина тази позиция да се промени\", каза той.", "date": "2018.06.27", "title": "Американски дипломат: Името Северна Македония отразява реалността и историята"}
{"url": "https://www.24chasa.bg/novini/article/6933474", "text": "Турция за пореден път обвини Европейския съюз в несправедливо отношение към страната. Това се казва в изявление на турското министерство на външните работи, публикувано днес, предаде ТАСС. ЕС за пореден път демонстрира несправедливо и нечестно отношение към Турция. Изявленията за това, че нашата страна се отдалечава от ЕС са лицемерни и не съответстват на действителността, се казва в текста, предаде БТА. Съветът на ЕС констатира вчера, че водените с Турция преговори за присъединяване на практика са в мъртва точка, а Анкара все повече се отдалечава от съюза. Преговорите на Турция за членство в ЕС започнаха през 2005 г.", "date": "2018.06.27", "title": "Турция: ЕС за пореден път демонстрира несправедливо отношение към нас"}
{"url": "https://www.24chasa.bg/novini/article/6933479", "text": "САЩ се отказаха да предоставят обещани 2 милиона долара на Службата на ООН за борба с тероризма и понижиха своето представителство на конференция по въпроса заради решението на ръководителя на службата - руски дипломат с над 30-годишен опит - да не даде достъп на неправителствени организации до част от встъпителната конференция, заяви американски служител, цитиран от Ройтерс и БТА. На въпрос дали решението има нещо общо с това, че ръководителят на службата Владимир Воронков е руснак, американският служител, пожелал анонимност, отговори, че \"това има значение\" и че Воронков е бил подложен на \"огромен натиск от родната си страна\" за конференцията. Канцеларията на Воронков засега не е отговорила на запитване за коментар. Цитираният служител каза, че САЩ и други страни са настоявали генералният секретар на ООН Антониу Гутериш и Воронков, който беше назначен на поста преди година, да включат неправителствените организации в цялата конференция, защото те могат да дадат ценен принос. \"Нашите молби, изглежда, попаднаха на глухи уши и вместо това възгледите на страни като Сирия, Венецуела, Иран и Русия, изглежда, имат по-голяма тежест по въпроса от тези на страните, които вършат най-много работа в борбата с тероризма\", заяви американският служител. Този ход на САЩ по отношение на съществуващата от една година служба е поредният опит на правителството на президента Доналд Тръмп да използва своето финансиране, за да настоява за промяна в ООН. Миналата седмица САЩ се изтеглиха от Съвета на ООН за правата на човека, тъй като според тях този орган проявява предубеждение спрямо Израел и липсва реформа. Правителството на руския президент Владимир Путин е обвинявано от Запада, че потиска групите на гражданското общество и обезкуражава независимите институции. Две от сесиите в първия ден на конференцията днес - за споделянето на информация и експертни познания и за борбата с чуждестранните бойци - ще бъдат закрити за неправителствени организации и медии. Висш служител на ООН, пожелал анонимност, каза, че причината за това е очакването за \"споделяне на много деликатна информация между ръководителите на службите за борба с тероризма\". По думите му се очаква да участват почти 120 страни, както и 100 групи на гражданското общество. Според него около 75 процента от делегациите ще бъдат оглавявани от ръководители или заместник-ръководители на служби за борба с тероризма или вътрешни министри. Американският служител заяви, че САЩ са понижили своето представителство на двудневната конференция до и. д. заместник-координатор от Бюрото за борба с тероризма на Държавния департамент вместо евентуален представител на министерско ниво.", "date": "2018.06.27", "title": "САЩ спряха финансиране за службата на ООН за борба с тероризма"}
{"url": "https://www.24chasa.bg/novini/article/6933485", "text": "Европейският съюз е изправен пред екзистенциална криза и може да се разпадне до една година, заяви италианският вицепремиер и министър на вътрешните работи Матео Салвини, цитиран от ДПА и БТА. В интервю за германското сп. \"Шпигел\" Салвини казва, че срещата на върха на ЕС тази седмица в Брюксел, която вероятно ще бъде доминирана от спорове за миграцията и бюджета, ще покаже, че общността е \"по-разделена от всякога\". \"През идните месеци ще се реши дали Европа все още има бъдеще в сегашната си форма или цялото нещо е станало безсмислено\", заявява той в интервюто, публикувано днес на английски. \"Не става дума само за бюджета за следващите седем години. Следващата година ще има нови избори за Европейския парламент. До една година ще видим дали обединена Европа все още съществува или не\", казва Салвини. Той заявява, че иска неправителствените организации да спрат да спасяват мигранти, прекосяващи Средиземно море, защото \"подкрепят трафикантите на мигранти и засилват стимула за поемане на риска за прекосяване\". Според него спасителните дейности би трябвало да се извършват от \"либийската, тунизийската или египетската брегова охрана\". Салвини е лидер на италианската крайнодясна партия \"Лига\", а сред европейските му съюзници са унгарският министър-председател Виктор Орбан, ръководителката на френската крайна десница Марин Льо Пен и настроената против ЕС германска партия \"Алтернатива за Германия\", припомня ДПА. Агенцията отбелязва, че ако тези партии спечелят изборите за ЕП в ущърб на принадлежащите към основното течение общоевропейски политически групи - Партията на европейските социалисти и Европейската народна партия - това ще доведе до голямо пренареждане на политиката в ЕС.", "date": "2018.06.27", "title": "Италиански министър: ЕС може да се разпадне до една година"}
{"url": "https://www.24chasa.bg/novini/article/6933480", "text": "Председателят на Европейския съвет Доналд Туск днес предупреди, че ЕС може да се надява на най-доброто в отношенията със САЩ, но трябва да се приготви за най-лошото. Тази оценка той прави в навечерието на предстоящото утре и вдругиден двудневно заседание на държавните и правителствените ръководители на страните от ЕС, предаде БТА.  Въпреки неуморните ни усилия да запазим единството на Запада, трансатлантическите отношения са поставени на голямо изпитание заради политиките на президента на САЩ Доналд Тръмп. За съжаление разделението не е само по търговските въпроси. Нека се надяваме на най-доброто, но трябва да се подготвим за най-лошото, се посочва в писмо на Туск до неговите колеги в Европейския съвет. Разговорите за миграцията стават все по-сгорещени и изглежда ще бъдат основни на предстоящото заседание, добавя той. Туск предлага да бъде обсъдено обособяването на миграционни лагери извън ЕС, под надзора на ООН. Той настоява в новият бюджет на ЕС да има перо, отделено за борба с незаконната миграция. По негово мнение е необходимо ЕС да окаже пълна подкрепа за либийската брегова охрана. ЕС трябва да бъде в състояние да решава кой има право да навлиза на негова земя. Ако не успеем да постигнем тази цел, ще бъде ярка проява на слабост от наша страна, би изглеждало сякаш нямаме външна граница. Европейците отдавна очакват да проявим решимост, за да възстановим чувството им за сигурност. Това е така, не защото хората внезапно са станали ксенофоби, а защото е работа на всички управляващи да прилагат закона, да защитават земята и границата, за които са отговорни, добавя той. Туск отбелязва, че миграционната криза създава почва за новопоявилите се крайни политически движения, които убеждават хората в нуждата от \"твърда ръка\", в разрез с либералния и европейския дух, с уклон към открит авторитаризъм. Ако хората повярват, че само тези сили са решението, ще повярват и на всичко, което те им кажат. Залозите са много големи, а времето е малко, отбелязва той. Председателят на Европейския съвет допълва, че утре вечер премиерът Бойко Борисов, като представител на председателството на Съвета на ЕС, ще очертае напредъка по изпълнението на последните решения на европейските ръководители. Ще последва разговор с генералния секретар на НАТО Йенс Столтенберг за сътрудничеството с ЕС, в навечерието на срещата на върха на алианса в началото на юли. Президентът на Франция Еманюел Макрон и канцлерът на Германия Ангела Меркел ще отчетат изпълнението на споразуменията от Минск, което е условие за продължаване или прекратяване на санкциите срещу Русия. Преди дни Съветът на ЕС прие решение санкциите да бъдат удължени с още една година и се очаква това да бъде потвърдено на заседанието утре вечер. В петък Европейският съвет ще отчете хода на преговорите за напускането на Великобритания. Преговорите са в застой, като основният нерешен въпрос остава границата между Ирландия и Северна Ирландия.", "date": "2018.06.27", "title": "Туск: ЕС да се надява на най-доброто, но да се приготви за най-лошото относно САЩ"}
{"url": "https://www.24chasa.bg/novini/article/6933680", "text": "По време на Заседание на заместник-постоянните представители на държавите-членки към ЕС (КОРЕПЕР) посланиците на ЕС потвърдиха споразумение между българското председателство на Съвета на ЕС и представителите на Европейския парламент (ЕП) относно правната рамка за досието “Европейски корпус за солидарност“ и свързания с него бюджет за периода 2018-2020 г. в размер на 366 млн. евро. Приемането на досието поставя България на водещо място в сектор „Младеж“, като всяка следваща законодателна инициатива в сектора ще се определя от експертното мнение именно на нашата страна, като първата, която постигна успешни преговори и затваряне на законодателно досие. Това съобщиха от пресцентъра на Министерството на младежта и спорта. „Европейски корпус за солидарност“ е нова законодателна инициатива на Европейския съюз под формата на Програма. Тя бе предложена от председателя на Европейската комисия Жан Клод Юнкер през 2016 г. Програмата дава възможност на младите хора между 18 и 30 години да участват в редица дейности на солидарност в различни области (околна среда, култура, социални услуги, подпомагане на бежанци, мигранти, деца или възрастни хора) като осезаем израз на европейските ценности. Целта на Корпуса е да увеличи личното, образователното, социалното, гражданското и професионалното развитие на младите хора. Благодарение на активната роля на Българското председателство в сектор „Младеж“ днешното споразумение между ЕП и Съвета на ЕС дава възможност да се постигне целта на Програмата - 100 000 европейски граждани ще участват в дейностите на Европейския корпус за солидарност до 2020 г.", "date": "2018.06.27", "title": "Законодателно досие поставя България на водещо място в сектор „Младеж“"}
{"url": "https://www.24chasa.bg/novini/article/6933675", "text": "\"Кметицата на Каварна Нина Ставрева заедно със съпруга си, брат си и нейния шофьор ме нападнаха вербално във вторник по обед.\" Това заяви за \"24 часа\" Цонко Цонев, общински съветник в града и бивш кмет. По думите му това станало по време на почивката на общинската сесия. \"Беше неочаквано. Четиримата ме наобиколиха, започнаха да крещят по мен, да ме бутат. Ставрева ми търсеше сметка за работата ми като общински съветник. Каза ми: \"Как са те избирали за кмет 12 г.\", отговорих й: \"С мерак.\" Започна да се кара и на кмета на Българево Георги Янев, подхвана и журналистка - държеше й сметка какво пише\", разказа Цонев. Според него наоколо имало полицаи, които се скрили и нищо не направили. \"Очаквах удар - бяха много агресивни, но това се случи пред очите на 50 човека, които ме подкрепят. Необходима бе само една искра и щеше да стане масово меле. Почувствах се като Джунейт Чакър - съдията който не отсъди дузпа за Нигерия. Само че аз не бях сред нигерийци, а срещу кметицата и нейни роднини. Това стана пред общината. Ами ако беше вечер и нямаше толкова свидетели, какво щеше да стане. Вече ще се оглеждам, когато Ставрева си кара джипа да не ме блъсне някоя кола на пешеходна пътека\", допълни Цонко Цонев. \"Обидно ми е! Благодаря ви за вниманието\", бе лаконична Нина Ставрева в сряда. ", "date": "2018.06.27", "title": "Цонко Цонев нападнат от кметицата на Каварна"}
{"url": "https://www.24chasa.bg/novini/article/6933687", "text": "Турските власти задържаха 111 нелегални мигранти в Западна Турция, съобщи днес източник от силите за сигурност, цитиран от Анадолската агенция. Мигрантите, сред които жени и деца, са били заловени, след като са се качили в надуваема лодка, с която са възнамерявали да стигнат от окръг Чанаккале до гръцкия о-в Лесбос. Сред мигрантите има граждани на Афганистан, Иран, Мароко. Мигрантите са били предадени на окръжната Дирекция за бежанците, предаде БТА. ", "date": "2018.06.27", "title": "Турските власти задържаха 111 нелегални мигранти в Западна Турция"}
{"url": "https://www.24chasa.bg/novini/article/6933704", "text": "Кметът на Ивайловград Диана Овчарова обяви частично бедствено положение в три села. Заповедта й е изпратена на Областния управител на Хасково Станислав Дечев и на Министъра на вътрешните работи за сведение, съобщиха от Областна администрация Хасково. Поради големия водосбор в района на Халка тепе и придошлата вода нивото се е вдигнало до 2 м височина. Нанесени са щети в село Ленско, компрометирана е пътна настилка, отнесени са части от пътното платно. Нарушено е водоподаването и електрозахранването. Екипи на РС ПБЗН Ивайловград са спасявали през нощта бедстващи хора от село Ленско. Второто населено място, заради което е въведено частично бедствено положение, е село Соколенци. Поради големия водосбор там има компрометирана пътна настилка. На пътя преди селото е образувана дупка с дълбочина 50 см и дължина 25-30 метра. Вторият засегнат участък е на около 200-300 метра от Соколенци и е с ширина 2 метра, дължина 50-60 метра. Част от пътя е непроходим, заради натрупани наноси и лепкава кал от нивите. В село Меден бук от придошлата река по дерето на с.Черна черква е отнесено половината от пътното платно между два водостока. Ширината на участъка е над 1,5 метра, дължината е около 5 метра. Вече е въведен в изпълнение Общинският план за действие при наводнение, допълват от Областна администрация. За овладяване на кризисното състояние са сформирани екипи от общинска администрация за проучване на обстановката в районите на бедствието, компрометираните участъци вече се описват, почистват се от наноси и други материали, осигуряват се транспортни връзки между селата.", "date": "2018.06.27", "title": "Частично бедствено положение в Ивайловградско (Снимки)"}
{"url": "https://www.24chasa.bg/novini/article/6933705", "text": "Окръжна прокуратура в Бургас разпитва свидетели за стрелбата по Петър Низамов снощи, до момента няма привлечени обвиняеми по образуваното досъдебно производство. Това съобщиха от прокуратурата. Оттам добавиха, че производството е образувано за опит за убийство. Припомняме, че снощи около 22 часа неизвестни стреляха по 32-годишния Петър Низамов близо до дома му в бургаския комплекс \"Изгрев\". Той е настанен в болница с наранявания по крака. Няма опасност за живота му. По случая е назначена съдебно-медицинска експертиза, която да установи вида и степента на телесните увреждания. Назначена е и балистична експертиза, която да определи вида на оръжието, с което е стреляно.", "date": "2018.06.27", "title": "Разпитват свидетели за стрелбата по Низамов в Бургас"}
{"url": "https://www.24chasa.bg/novini/article/6933712", "text": "Президентът на Южен Судан Салва Киир и неговият съперник Риек Мачар се договориха за 72-часово прекратяване на огъня, създавайки надежди, че може да бъде намерено мирно решение на гражданската война в африканската държава, предаде Франс прес. Суданският външен министър Ал Дирдири Мохамед Ахмед съобщи тази новина преди двамата южносудански лидери да подпишат документ в присъствието на суданския президент Омар ал Башир. Киир и Мачар присъстват на нов кръг преговори в Хартум след завършилата безрезултатно своя среща в етиопската столица Адис Абеба, предаде БТА.  Южен Судан получи независимост от Судан през 2011 г., а през 2013 г. в страната избухна гражданска война, след като Киир обвини бившия вицепрезидент Риек Мачар в планиране на държавен преврат.", "date": "2018.06.27", "title": "Южносуданските лидери се договориха за 72-часово прекратяване на огъня"}
{"url": "https://www.24chasa.bg/novini/article/6933733", "text": "Вследствие на пораженията от циклона \"Нефели\" в Северна Гърция в Генералното консулство /ГК/ на България в Солун до този момент са постъпили два сигнала за бедстващи български семейства и осем обаждания на българи с цел информиране за обстановката, съобщиха от МВнР. ГК-Солун се е свързало своевременно с гръцките власти, за да бъде оказано съдействие на нашите сънародници. В резултат на предприетите съвместни действия от страна на МВнР, дипломатическата ни мисия в Гърция, отдела за международно сътрудничество на Главната дирекция \"Пожарна безопасност и защита на населението\" на МВР и гръцката Противопожарна служба, едното семейство е евакуирано, а за другото е установено, че не е необходимо да бъде транспортирано спешно, поради успокояване на метеорологичната обстановка. По последни данни днес и двете семейства пътуват обратно към България, се уточнява в съобщението. Към момента метеорологичната обстановка е най-сериозна в районите на Волос, Лариса и Халкидики, където има информация за наводнения и нанесени материални щети. По данни на местната Противопожарна служба през последните 24 часа в тези райони са получени множество сигнали за изпомпване на вода от сгради, както и за транспортиране на бедстващи. Всички български граждани, които имат нужда от съдействие или биха искали да подадат сигнал за техни бедстващи близки, могат да сигнализират на дежурните телефони на ГК-Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107. На сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html Дирекцията \"Ситуационен център\" на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон: 02/948 24 04 и имейл: crisis@mfa.bg. МВнР препоръчва на всички граждани, пътуващи за чужбина, да се регистрират в услугата \"Пътувам за...\" на следния адрес: http://www.mfa.bg/120/patuvamza.", "date": "2018.06.27", "title": "Две български семейства бедстват в Гърция (Видео)"}
{"url": "https://www.24chasa.bg/novini/article/6933743", "text": "През първите пет месеца на годината са реализирани общо 2 436 394 туристически посещения на чужденци в България по данни на НСИ, съобщиха от Министерството на туризма. Техният брой е с 11,1 процента повече спрямо периода януари-май 2017 година. Само през май 2018 ръстът на чуждестранните посещения у нас е с 15,8 процента в сравнение с май миналата година. Данните доказват устойчивото развитие на страната като целогодишна дестинация в резултат на усилията за разширяване на \"крилата\" на сезоните и популяризирането на различни видове масов и специализиран туризъм, е коментирала министър Николина Ангелкова. Класацията за входящ туризъм за петте месеца се оглавява от Румъния с 427 538 визити и 22,7 на сто увеличение. Втора позиция заема Гърция с 387 730 посещения и 5,2 процента ръст. Трета е Турция с 264 793 туристи, което е 9,1 на сто повече спрямо първите пет месеца на 2017 година. На повечето от пазарите, включени в топ 50 на класацията, има също значителни ръстове: Сърбия - 10,5 процента повече посещения, Германия - 18,5 процента ръст, Великобритания - 14,4 процента увеличение, Израел - 31,8 процента ръст, Украйна - 14,3 процента повече, Полша - 23,2 процента ръст, Франция - 32 процента ръст, САЩ - 15,5 процента ръст, Испания - 25,2 процента ръст.", "date": "2018.06.27", "title": "Над 11% повече чужди туристи у нас през първите пет месеца на 2018 г. в сравнение с 2017 г."}
{"url": "https://www.24chasa.bg/novini/article/6933751", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов проведе работна среща в Лондон с директора на Международния оперативен отдел на Британската приходна и митническа агенция Андрю Павлинич. На срещата, която се проведе в Министерство на външните работи, двамата обсъдиха двустранното сътрудничество в сектор \"Сигурност\", съвместната работа с партньорските органи от държавите от Западните Балкани, както и модалностите на участието на Великобритания в осигуряване на колективната сигурност на ЕС след Брекзит. По време на разговора Павлинич подчерта изключително доброто сътрудничество между Британската приходна и митническа агенция и българските ДАНС и ГДБОП. \"Благодарение на професионализма на българските колеги, както и на добре изградената ни мрежа от контакти в цяла Европа, успяхме да реализираме редица успешни разследвания и операции. Последната бе свързана с разкриването на център за фалшиви цигари в Ирландия\", обясни Андрю Павлинич. На свой ред Цветан Цветанов благодари за високата оценка и подчетра необходимостта да се запази доброто сътрудничество в Обединеното кралство на двустранно и многостранно ниво в рамките на ЕС и след Брекзит.", "date": "2018.06.27", "title": "Шеф от Британската митническа агенция: Работим отлично с вашите ДАНС и ГДБОП"}
{"url": "https://www.24chasa.bg/novini/article/6933750", "text": "Автобус премаза мъж на 60 години край Александровската гробница днес, съобщиха от ОД на МВР Хасково. Сигнал за инцидента в полицията е подаден около 14.40 часа. Пред музея паркирал автобус с русенска регистрация, превозващ туристи. Групата влязла в музея, шофьорът легнал под автобуса, за да отстрани технически проблем. Тогава рейсът тръгнал и премазал шофьора, който е загинал на място, допълниха от полицията. По случая е образувано досъдебно производство, съобщиха от МВР в Хасково.", "date": "2018.06.27", "title": "Автобус тръгна сам и премаза шофьора, легнал под него, в Хасково"}
{"url": "https://www.24chasa.bg/novini/article/6933757", "text": "Европейският съвет ще изрази на предстоящото си заседание тревога от липсата на напредък в преговорите с Великобритания, съобщи високопоставен дипломат, цитиран от БТА.  По неговите думи ЕС очаква да научи как Лондон си представя бъдещите отношения с Общността. Засега остава неясно дали през октомври преговорите в тази част ще могат да започнат, както се предвиждаше досега. Държавните и правителствените ръководители на страните от ЕС ще обсъдят предложените от Европейската комисия ответни мерки на митата, наложени от САЩ. Очакванията са те да подкрепят мерките единодушно, както и да обменят мнения по опасенията, че отношенията с Вашингтон може да се влошат допълнително. По въпроса с миграцията дипломатът отбеляза, че дори в рамките на австрийското председателство на Съвета на ЕС до края на годината едва ли ще има напредък в преговорите за промяна на правилата от Дъблин. Предвижда се Европейският съвет да разисква по предложението за обособяването на \"платформи\" за прием на мигранти извън ЕС. По неговите думи тези платформи е възможно да представляват не места, а подход, подобен на приложения с Турция, която подслонява бягащите от войни и в замяна получава средства от ЕС.", "date": "2018.06.27", "title": "ЕС разтревожен от липсата на напредък \nв преговорите с Великобритания"}
{"url": "https://www.24chasa.bg/novini/article/6933768", "text": "Опожаряването на гори с цел да се освободи място за земеделски площи - от Амазония до басейна на река Конго, е причина за втората най-сериозна глобална загуба на дървесна покривка, откакто се води статистика, съобщават Ройтерс и Асошиейтед прес, позовавайки се на доклад на платформата Глоубъл Форест Уоч на Института за световни ресурси. Докладът е базиран върху данни, събрани от специалисти от университета на Мериленд, САЩ. Загубата на дървесна покривка през 2017 г., основно в тропиците, възлиза на 294 000 квадратни километра - приблизително колкото площта на Италия, предаде БТА.  Това е втората най-сериозна загуба от 2001 г., когато изследователите започват да събират подобни данни. Рекордна загуба на дървесна покривка - 297 000 квадратни километра, беше отчетена през 2016 г. \"Най-сериозно е положението в тропиците. Дейността за прочистването на гори, която в много случаи е незаконна, продължава. Усилията ни за опазването на горите могат да се сравнят с опита да се потуши пожар с чаена лъжичка\", казва Франсис Сиймор от Института за световни ресурси на пресконференция преди началото на двудневна среща в Осло, посветена на опазването на горите с оглед на ползите за справяне с климатичните промени. Сателитните данни показват, че през 2017 г. най-сериозна загуба на дървесна покривка - един от показателите за състоянието на горите, са претърпели Бразилия, Демократична република Конго, Индонезия, Мадагаскар и Малайзия. Изследователите отбелязват, че загубата на дървесна покривка в Бразилия е по-голяма, отколкото в която и да е друга страна, и съставлява 30 на сто от общия процент. Рекордни загуби на дървесна покривка през 2017 г. спрямо предходната година са отчетени в Демократична република Конго и в Карибския регион, където урагани причиниха сериозни щети. Тревожно е положението и в Колумбия, където загубата на дървесна маса през 2017 г. се е увеличила с 46 процента спрямо предходната година.", "date": "2018.06.27", "title": "Загубата на дървесна покривка през 2017 г. се равнява на площта на Италия"}
{"url": "https://www.24chasa.bg/novini/article/6933871", "text": "Московският държавен университет \"М.В. Ломоносов\" скърби във връзка с кончината на известния математик Владимир Успенски, който години наред оглавяваше катедрата по математическа логика и теория на алгоритмите на механико-математическия факултет, предаде ТАСС. Това оповести ректорът на университета Виктор Садовничий. Днес стана ясно, че заслужилият професор на университета Владимир Успенски си е отишъл от този свят на 87-годишна възраст. \"Московският университет скърби по повод кончината на Владимир Андреевич Успенски - заяви ректорът. - Успенски е известен математик и един от най-талантливите ученици на академик Колмогоров. Той направи много за развитието на абстрактната математика, винаги е бил поддръжник на философски обоснованото значение на математиката за развитието не само на други науки, но и на Московския университет.\"", "date": "2018.06.27", "title": "Почина известният руски математик Владимир Успенски"}
{"url": "https://www.24chasa.bg/novini/article/6933874", "text": "Лидерът на опозиционната ВМРО-ДПМНЕ Християн Мицкоски смята, че \"Македония, с правителството на Зоран Заев, не е получила дата за преговори за членство в ЕС, а само капитулантски договор за смяна на името\", съобщават македонските медии. Мицкоски каза, че Македония остава извън пътя към ЕС. \"Македония не получи чиста препоръка веднага, както впрочем обещаваше Зоран Заев. Македония ще трябва цяла година да тъпче на едно място, защото съгласно доклада е необходимо да постигне напредък в борбата против корупцията, да извърши съществени реформи в много области и да създаде условия за независимо правосъдие. Македония със Зоран Заев получи вреден и капитулантски договор за смяна на името, но не и начало на преговори с ЕС\", каза Мицкоски.", "date": "2018.06.27", "title": "Лидерът на ВМРО-ДПМНЕ: Македония не получи дата за преговори за членство в ЕС"}
{"url": "https://www.24chasa.bg/novini/article/6933899", "text": "Бившият румънски вицепремиер и министър на регионалното развитие Севил Шайдех е изпратена на съд по обвинения в злоупотреба със служебно положение по корупционно дело, което доведе до оставката й през октомври 2017 г., предаде Аджерпрес. По т.нар. дело \"Белина\" Севил Шайдех, министърът за еврофондовете Рована Плумб и още четирима бивши държавни служители са обвинени във връзка с прехвърлянето на 324 хектара земи по поречието на река Дунав (ръкавът \"Павел\" и островът \"Белина\") от държавата към Окръжния съвет на Телеорман, за да бъдат отдадени под наем на частна компания, предава БТА.  Прокурорите твърдят, че прехвърлянето е било извършено чрез правителствени решения в нарушение на конституцията, както и на законодателството, засягащо държавната собственост и управлението на водите. По този начин румънската държава и националната служба \"Румънски води\" са били ощетени, а окръг Телеорман е получил неправомерни ползи. Предполагаемите престъпления са извършени през 2013 г., когато Севил Шайдех е била държавен секретар в министерството на регионалното развитие и публичната администрация. През декември 2016 г. тя беше предложена за премиер от Социалдемократическата партия, но номинацията й бе отхвърлена от президента Клаус Йоханис. Делото срещу министъра за еврофондовете Рована Плумб, която е и депутат, беше спряно, тъй като искането за започване на наказателно преследване срещу нея беше отхвърлено от Камарата на депутатите, посочва Медиафакс.", "date": "2018.06.27", "title": "Съдят бивша румънска вицепремиерка за злоупотреба със служебно положение"}
{"url": "https://www.24chasa.bg/novini/article/6933913", "text": "Германският изследователски кораб \"Поларщерн\" ще бъде оставен за замръзне в арктическия лед, за да дрифтира цяла година с него, съобщи ДПА. Точният път на кораба е неясен. Учените се надяват данните, които ще събере през суровата арктическа зима да им дадат нова информация за промените в климата, предаде БТА. \"Климатът на нашите географски ширини зависи много от времето в Арктика - обясни координаторът на проекта Маркус Рекс от института \"Алфред Вегенер\" в Потсдам. - Трябва да наблюдаваме и изследваме промените между атмосферата, леда и океана\". Температурите се покачват в Арктика по-бързо, отколкото в другите части на света. Мисията \"Мозайка\" ще струва повече от 120 милиона евро. Тя ще започне през следващата есен. Вдъхновена е от мисията на норвежкия изследовател Фритьоф Нансен преди повече от 125 години. Неговият кораб замръзва в леда и дрифтира от 1893 г. до 1896 г. Оттогава подобен опит не е правен.", "date": "2018.06.27", "title": "Германия оставя свой изследователски кораб да замръзне в Арктика"}
{"url": "https://www.24chasa.bg/novini/article/6933907", "text": "Турският президент Реджеп Тайип Ердоган се срещна днес с лидера на Партията на националистическото действие (ПНД) Девлет Бахчели, съобщи турската телевизия НТВ. Срещата на Ердоган с Бахчели в президентския дворец Бештепе се състоя след успеха на Републиканската коалиция (съставена от управляващата Партия на справедливостта и развитието и ПНД) на парламентарните избори на 24 юни, отбелязва телевизията, цитирана от БТА.  Разговорите, които продължиха 40 минути, се състояха при закрити врата. На срещата присъства премиерът Бинали Йълдъръм, както и заместник-председателите на ПНД Семих Ялчън, Джелял Адан и Мустафа Калайджъ.", "date": "2018.06.27", "title": "Ердоган се срещна с Девлет Бахчели"}
{"url": "https://www.24chasa.bg/novini/article/6933919", "text": "Испанският Върховен съд отхвърли обжалването на 15 осъдени каталунски сепаратисти и реши, че те трябва да бъдат съдени за бунт, неподчинение и злоупотреба с обществени средства заради опита си да отделят областта от Испания, предаде Асошиейтед прес. Съдът реши, че обвинението в бунт срещу сепаратистките политици е приемливо, защото те са стояли зад \"бунт, при който властта е била използвана неправомерно\", предава БТА.  Обвиненията са свързани с проведения миналата година референдум за независимост от Испания, организиран от регионалното правителство на Каталуня. По-късно контролираният от сепаратистите местен парламент обяви едностранно независимост. Сред обвинените е и бившият каталунски премиер Карлес Пучдемон, който избяга от страната, за да избегне затвора. В момента той се намира в Германия и се бори да не бъде екстрадиран. Испанското правителство отхвърля идеята за независимост на Каталуня, изтъквайки, че според конституцията на Испания страната е неделима.", "date": "2018.06.27", "title": "Съдят каталунски сепаратистки политици  за бунт"}
{"url": "https://www.24chasa.bg/novini/article/6933926", "text": "Румънският премиер Виорика Дънчила защити днес политиката на своето правителство, като изтъкна, че то е увеличило заплатите и пенсиите и обвини опозицията, че \"подкопава всички усилия на правителството на базата на обвинения, лишени от логика и реализъм\", съобщават Аджерпрес и информационният сайт Зиаре. Дънчила говори по време на дебатите по внесения от опозицията вот на недоверие. Опозиционни парламентаристи освиркваха премиера, докато говореше от трибуната, и разпънаха голям банер с надпис: \"Ще се борим докрай за Румъния!\", предаде БТА. \"Прегледах внимателно текста на вота на недоверие, внесен от опозицията, и признавам, че съм разочарована. Надявах се, че въпреки политическите съперничества ще съществува конструктивен подход на критиката в полза на гражданина\", заяви Дънчила. Тя призна, че задължение на опозицията е да критикува правителството, но по думите й текстът на вота на недоверие представлява \"върволица от лъжи\". \"Изопачавате действителността, за да обслужвате собствените си политически интереси\", изтъкна премиерът. Същевременно лидерът на опозиционния Съюз за спасение на Румъния Дан Барна заяви, че социалдемократите са виновни затова, че \"променят законите, за да гарантират, че (лидерът им) Драгня няма да влезе в затвора\". Председателят на Социалдемократическата партия Ливиу Драгня бе осъден миналата седмица на три години и половина затвор за подстрекаване към злоупотреба със служебно положение, след като през 2016 г. получи условна присъда за изборни измами. Гласуването на предложението за вот на недоверие вече започна. Опозицията, водена от Национално-либералната партия, е малко вероятно да събере необходимите й 233 гласа, за да свали правителство на премиера Виорика Дънчила, която беше назначена през януари. Дънчила е третият премиер от Социалдемократическата партия от парламентарните избори през декември 2016 г., напомня Асошиейтед прес. Около две хиляди антиправителствени демонстранти се събраха в парк близо до сградата на парламента, скандирайки \"Оставка!\", \"Не искаме да бъде ръководени от крадци\", \"Вие не сте Румъния\" и развявайки румънски знамена.", "date": "2018.06.27", "title": "Румънският премиер: Прегледах текста на вота на недоверие и съм разочарована"}
{"url": "https://www.24chasa.bg/novini/article/6933942", "text": "На 26 юни 2018 г. в Европейския парламент се състоя диалог между евродепутати и широк кръг водещи представители на вероизповедания и неконфесионални организации по въпросите на практическата реализация на принципите, утвърдени в Европейския стълб на социалните права. Модератор на панела „Изграждане на приобщаващо и полагащо грижи европейско общество“ бе евродепутатът социалист Георги Пирински. В докладите на панелистите и последвалите изказвания бе изтъкната ролята на представените организации като важен фактор за изпълнение на постановките от Социалния стълб в областта на социалната защита и социалното включване, особено на групите в неравностойно положение. Към участниците се обърна с приветствие и председателят на Европейския парламент Антонио Таяни. Обобщавайки дискусията, Пирински отбеляза, че наред с постановките за социалната защита, вероизповеданията и другите организации следва да се ангажират и с осъществяването на принципите на основния раздел на Европейския стълб - осигуряване на справедливи условия на труд. Наред с това той се обърна към президента Таяни, предавайки искането, изразено от участниците по време на дискусията, именно Европейският парламент да остане гарант за реализацията на Европейския стълб за социалните права, ангажирайки се както с мониторинг на мерките от страна на държавите-членки и от органите на Съюза, така и предприемайки за целта свои инициативи и действия. На 25 юни 2018 г. пък Пирински участва в заседание на Комисията по социална политика, заетост и образование на Парламентарната асамблея Евронест. В асамблеята участват ЕС и държавите от Източното партньорство - Азърбейджан, Армения, Беларус, Грузия, Молдова, Украйна. Пирински, който е съпредседател комисията, изтъкна, че недекларираният труд е остър проблем и за държавите-членки от ЕС, и за страните партньори. Действията за решаването му трябва да включват както краткосрочни и дългосрочни мерки за гарантиране на правно регламентирани условия на труд, така и съпътстващи мерки за социална защита на упражняващите нерегламентиран труд. Социалната комисия утвърди представения по темата доклад за борба с нелегалния и недекларирания труд и повишаване на социалната сигурност на работниците в ЕС и в страните от Източното партньорство. На 26 юни 2018 г. докладът единодушно бе приет от пленарния състав на Парламентарната асамблея Евронест.", "date": "2018.06.27", "title": "Пирински: Вероизповеданията - с важна роля за реализацията на Социалния стълб"}
