{"url": "https://www.24chasa.bg/novini/article/6336653", "text": "Военноморските сили (ВМС) на Република България ще участват с 13 бойни и спомагателни кораби и катери, 2 вертолета и с над 900 души личен състав в националното военноморско учение „Бриз 2017”, съобщават от пресцентъра на министерството на отбраната. То се провежда от днес до 23 юли 2017 г. и е отворено за участие на ВМС от страни-членки на НАТО. В учението ще се включат и два самолета от българските Военновъздушни сили и представители от Сухопътните войски. В учението „Бриз 2017” ще вземат участие: ВМС на Гърция с патрулен катер HS „RITSOS”; ВМС на Италия с мобилен център за контрол на морския трафик; ВМС на Полша с щабни офицери; ВМС на Румъния с ракетен катер „ZBORUL”; ВМС на Турция с подводница “PREVEZE”, ракетен катер “KILIÇ”, патрулен катер „KARADENIZ EREGLI” и самолет CN-235; ВМС на САЩ със самолет от патрулната авиация P-8 “POSEIDON”; Втората постоянната група кораби на НАТО от силите за отговор на Алианса с три кораба: ескадрен миноносец „DUNCAN” от Обединеното кралство Великобритания и Северна Ирландия, турската фрегата „YILDIRIM” румънската фрегата „REGЕLE FERDINAND”. Двадесет и първият “Бриз” през 2017 г. продължава традицията да се отработва междуведомственото сътрудничество в многонационална среда. Основната цел на учението е да се повиши оперативната съвместимост и взаимодействието между ВМС на участващите в учението страни чрез отработване участието им в операция за морска сигурност в отговор на криза. По време на учението ще бъде сертифициран кораб на ВМС – фрегата „Дръзки”, съгласно методиката за оценка на НАТО – MAREVAL. Усилията по време на учението са насочени към усъвършенстване на нивото на подготовка на личния състав от ВМС по планиране и провеждане на морска операция в коалиционен формат; по противодействието на конвенционални и неконвенционални заплахи чрез водене на широк спектър от бойни действия на море (борба с въздушен, надводен и подводен противник, противоминни действия, контрол на корабоплаването; действия срещу асиметрични заплахи) и издигане нивото на координация с правителствени и неправителствени организации и институции при реакция на кризи и защита на населението, действия при ликвидиране на пожар на борда на търговски кораб в пристанище, противодействие на нелегален трафик/ превоз на мигранти по море, съвместна операция по спасяване на голям брой хора на море. Планирането на учението се извърши под ръководството на командира на ВМС контраадмирал Митко Петев, който е и общ ръководител на „Бриз 2017”. Офицер, провеждащ учението и директор на Щаба за контрол, е капитан І ранг Георги Пенев - началник на Щаба на ВМС. Командир на корабното оперативно съединение е флотилен адмирал Мален Чубенков – командир на Флотилия бойни и спомагателни кораби.", "date": "14.07.2017 16:03", "title": "От днес до 23 юли се провежда националното военноморско учение „Бриз 2017“"}
{"url": "https://www.24chasa.bg/novini/article/6336557", "text": "\"Сестра ми е в неизвестност от 48 часа и е пусната за издирване. Моля всеки, който я е виждал или може да ми даде информация да се свърже с мен.“ Това е краткото съобщение на Ивелина Неделчева в социалната мрежа. Тя търси 16-годишната си сестра Марина Цанкова, която е изчезнала преди два дни от Лясковец, където живее с родителите си. Момичето било видяно за последно около 23 часа на 12 юли пред блока, след като по-рано се върнало от кафе с приятели в Горна Оряховица, обясни разтревожената сестра, която живее и работи във Велико Търново. Цялата полиция в Горна Оряховица и Лясковец е вдигната на крак за издирване на Марина, потвърдиха от МВР. Момичето учи в Лясковец и било добра ученичка. Нямало данни да е отвлечена, по случая се работи усилено. ", "date": "14.07.2017 15:34", "title": "16-годишна ученичка от Лясковец е в неизвестност от 48 часа"}
{"url": "https://www.24chasa.bg/novini/article/6336422", "text": "Освен пари и касова бележка за транзакцията, един от клиентите на банкомат в американския Тексас, получил бонус – зов за помощ от мъж, заклещен в машината за теглене на пари, предаде Ройтерс, цитирана от  . „Моля помогнете. В капан съм тук и нямам телефон в себе си. Обадете се на шефа ми на...” - трябва да е шега, помислили полицаите, които отговорили на сигнала. Банкомат, който плюе бележки с молба за помощ… звучи като абсурдно конструиран заговор от телевизионно шоу.  Неидентифицираният работник се оказал в капан, след като трябвало да поправи ключалка в банката, където се намира банкомата. Tой се оказал заключен в стаята зад банкомата без телефон и без инструмента, с който може да отвори вратата. Банковият клон пък бил в ремонт и нямало кой да чуе виковете му в продължение на часове.", "date": "14.07.2017 15:39", "title": "Работник се заклещи в банкомат в Тексас (Видео)"}
{"url": "https://www.24chasa.bg/novini/article/6336579", "text": "Руското министерство на външните работи заплаши днес да изгони неназован брой американски дипломати от страната в отговор на продължаващото блокиране на два руски дипломатически имота в Съединените щати, предаде БТА. Имотите бяха блокирани от бившия американски президент Барак Обама през последните дни от неговото управление, когато той изгони и 35 руски дипломати заради обвиненията, че руски хакери са извършили кибератаки с цел да повлияят на президентските избори в САЩ в полза на Доналд Тръмп, който обещаваше като кандидат за Белия дом да подобри значително отношенията с Русия. Руският президент Владимир Путин тогава реши, въпреки очакванията, да не налага ответни реципрочни мерки срещу американските дипломатически представители в страната, очевидно разчитайки, че новоизбраният, но още не встъпил в длъжност тогава президент Доналд Тръмп ще поеме различен курс спрямо Русия. Вместо това като жест на добра воля той покани американски дипломати и техните семейства на новогодишно парти в Кремъл. В изявление днес, цитирано от ТАСС, говорителката на руското външно министерство Мария Захарова каза, че страната обмисля реципрочни мерки, защото, въпреки нейните многократни протести, американците все още не връщат блокираните руски дипломатически имоти в САЩ. Търпението на Русия по този въпрос вече се изчерпва, даде да се разбере тези дни говорителят на Путин Дмитрий Песков. \"Броят на служителите в американското посолство в Москва значително превишава този на нашия персонал във Вашингтон, - каза Захарова. Тя отбеляза, че при това положение \"една от опциите, освен изгонването на съответен брой щатски дипломати, е ние да изравним броя на служителите (в двете посолства)\".", "date": "14.07.2017 15:39", "title": "Русия заплаши да изгони американски\nдипломати заради блокирани имоти в САЩ"}
{"url": "https://www.24chasa.bg/novini/article/6336583", "text": "Исканията на Районната прокуратура в Девня за вземане на мерки за неотклонение „Задържане под стража“ спрямо Илиян Г. и Пламен Г. от Варна бяха уважени днес, 14 юли 2017 г., от състав на Девненския районен съд. Това съобщиха от пресцентъра на Апелативна прокуратура - Варна. Двамата 32-годишни варненци са били привлечени като обвиняеми по наказателно производство за отглеждане на растения от рода на конопа – престъпление по член 354в, ал. 1 от НК, извършено в съучастие. С постановление на наблюдаващия прокурор от Районната прокуратура в Девня те са били задържани за срок до 72 часа. На 12 юли 2017 г. в помещение на бившия свинекомплекс в село Чернево Илиян Г. и Пламен Г. засадили и отглеждали растения от рода на конопа. При претърсване на помещението са открити 534 растения в различен стадий, засадени в 300 саксии. Наркооранжерията била оборудвана с климатици и сушилни. Експертна справка по делото показала, че растенията са марихуана. Обвиняемият Илиян Г. е осъждан за държане с цел разпространение на наркотици, а Пламен Г. – за кражба и управление на МПС след употреба на алкохол. Продължават процесуално-следствените действия под ръководството на Районната прокуратура в Девня.", "date": "14.07.2017 15:42", "title": "Задържаха за постоянно двама за отглеждане на марихуана"}
{"url": "https://www.24chasa.bg/novini/article/6336601", "text": "Пловдивската окръжна прокуратура повдигна обвинение на 49-годишния Тодор Неделчев за това, че е нарушил правилата за движение и по непредпазливост е причинил смъртта на колоездач. Произшествието е станало на 13 юли на кръстовището на ул. \"Авксентий Велешки\" и \"Велико Търново\" в Пловдив, където Неделчев блъснал с джипа си велосипедиста. Мъжът, който е на 85 г., е загинал на място. \"Причината за катастрофата се установява чрез назначената по досъдебното производство автотехническа експертиза\", уточниха от държавното обвинение. Неделчев, който е собственик на винарска изба, е задържан за 72 часа. Той е осъждан. За извършеното от него престъпление предвиденото наказание е лишаване от свобода от две до шест години. ", "date": "14.07.2017 15:49", "title": "Обвиниха алкохолен бос за смъртта на колоездач"}
{"url": "https://www.24chasa.bg/novini/article/6336611", "text": "Избран е изпълнителят за проектирането и строителството на 16,3 км от автомагистрала „Хемус“ - участъкът между пътните възли „Белокопитово“ и „Буховци“ в посока Търговище. Проектът ще се реализира със средства от републиканския бюджет по програма „Ново строителство“ на Агенция „Пътна инфраструктура“, съобщават от агенцията.  Класираният на първо място кандидат е ДЗЗД „Хемус 16320“, в което участват: „Инфра Експерт“ ЕООД, „Пътинженерингстрой-Т“ ЕАД, „Автомагистрали - Черно Море“ АД и „Трансконсулт-22 ООД. Предложената цена от дружеството е 119 785 000 лв. без ДДС. Срокът за изпълнение на обществената поръчка „Изготвяне на технически проект и строителство (инженеринг) на обект: АМ „Хемус“, участък от км 310+940 до км 327+260“ е 910 дни. От тях 180 дни са за проектиране, а 730 дни за изграждане на обекта. Автомагистралната отсечка ще бъде с по две ленти за движение в посока, две ленти за спиране, средна разделителна ивица, водещи ивици и банкети. Предвидено е изграждането на 6 виадукта, на пътен възел „Буховци“ за връзка с третокласния път III-5102 Мировец - Певец, на нова връзка с път I-4 Шумен - Търговище при п. в. „Белокопитово“, на мост и 11 пресичания със селскостопански пътища.", "date": "14.07.2017 15:50", "title": "Избраха изпълнителят за строителството на 16 км от АМ „Хемус“ от п. в. „Белокопитово“"}
{"url": "https://www.24chasa.bg/novini/article/6336593", "text": "Хиляди изпратиха в последния му път шестгодишния футболен фен Брадли Лауъри. Малчуганът почина преди дни в Англия,  Часове преди погребението огромно множество се събра около църквата „Сейнт Джоузеф“ и по улиците на Хартлипул. Хората носеха футболни фланелки, много от които с номер 6 и името на Брадли Лауъри. Други пък бяха облечени като любимите му анимационни герои. Неговият футболен идол Джърмейн Дефоу, футболисти и треньори на „Съндърланд”, всички отдадоха почит към момчето, което спечели сърцата на футболните любители по цял свят.", "date": "14.07.2017 15:50", "title": "Хиляди се сбогуваха с 6-годишния футболен фен Брадли (Снимки+Видео)"}
{"url": "https://www.24chasa.bg/novini/article/6336604", "text": "Доживотен затвор с право на замяна получи Божидар Атанасов. Пловдивският окръжен съд го призна за извършител на убийството на митничаря Георги Дребчев. Той беше застрелян през 1999 г. пред жилището си в район \"Тракия\", Пловдив. Близо 15 години убийството не беше разкрито, но при акцията \"студени досиета\" Атанасов беше задържан. Той ще изтърпи наказанието при специален режим. Съдът даде 15 години и 6 месеца затвор на Иван Карабелов като помагач и подбудител на убийството. Двамата трябва да заплатят по 100 хил. лв. солидарно на родителите на митничаря Стоянка и Петър Дребчеви. Карабелов беше задържан директно в съдебната зала, тъй като мярката му от парична гаранция беше изменена в арест.  \"Не съм в състояние да коментирам, но при всички случаи ще обжалваме присъдата на Иван Карабелов\", каза майката на убития митничар. Тя иска и той да получи доживотна присъда. \"Когато се върне моето дете от гроба, тогава и те - от затвора. Отнеха ми най-милото\", разплака се Стоянка Дребчева.  Решението е неокончателно. Защитата на подсъдимите е категорична, че ще обжалва.", "date": "14.07.2017 15:52", "title": "Дадоха доживотен затвор на убиеца на митничаря Георги Дребчев"}
{"url": "https://www.24chasa.bg/novini/article/6336588", "text": "Един златен и три сребърни медала спечели българският ученически отбор на 49-ата Международна олимпиада по химия в Након Патом, Тайланд. Това съобщи пресцентърът на Министерството на образованието и науката. Златният медал завоюва Петър Христов - ученик в 11-и клас на Софийската математическа гимназия \"Паисий Хилендарски\". Бронзови медалисти са Весела Механджиева и Кристина Костадинова, ученички в 12-и клас на Националната природо-математическа гимназия \"Академик Любомир Чакалов\", и Кръстьо Драгинов, ученик в 12-и клас на Природо-математическата гимназия \"Яне Сандански\" в Гоце Делчев. Ръководители на отбора са доц. д-р Донка Ташева и доц. д-р Пенка Василева от Факултета по химия и фармация на Софийския университет \"Св. Климент Охридски\".", "date": "14.07.2017 15:59", "title": "Златен и 3 сребърни медала за българския отбор по химия от Олимпиадата в Тайланд"}
{"url": "https://www.24chasa.bg/novini/article/6336639", "text": "В понеделник, 17 юли, ще бъде пуснато движението по двете новоизградени допълнителни пътни връзки на пътен възел „Плодовитово“ на автомагистрала „Тракия“ при пресичането с третокласния път III-666 Плодовитово - Оризово, съобщават от агенцията.  Министърът на регионалното развитие и благоустройството Николай Нанков и председателят на Управителния съвет на Агенция „Пътна инфраструктура“ инж. Дончо Атанасов ще бъдат на обекта непосредствено преди пускането на движението. Строителството на двете връзки на съществуващия пътен възел „Плодовитово“ в посоките Бургас – Оризово /Плодовитово/ и Плодовитово /Оризово/ - София стартира в края на май т. г. С изграждането им се осигурява връзката на транспортните потоци, движещи се по АМ „Тракия“ и АМ „Марица“ от Бургас, Свиленград и София и общините Първомай, Чирпан и Братя Даскалови, както и връзката с път II-66 Плодовитово - Чирпан - Стара Загора.", "date": "14.07.2017 15:59", "title": "На 17 юли пускат движението по новите връзки на п. в. „Плодовитово“ на АМ „Тракия“"}
{"url": "https://www.24chasa.bg/novini/article/6336629", "text": "Процесът на цифровизация в ЕС е от изключително значение за европейските граждани, ще облекчи административното обслужване и ще насърчи процеса на европейска интеграция. Това беше подчертано на среща на „Дондуков“ 2 на държавния глава Румен Радев, вицепрезидента Илияна Йотова и европейския комисар по цифрова икономика и общество Мария Габриел, съобщиха от прессекретариата на президента. Президентът и вицепрезидентът поздравиха Мария Габриел с новия и пост и поетия важен за Европейския съюз и страната ни ресор. По време на срещата беше подчертано, че цифровизацията е важно средство за стимулирането на икономическия растеж и създаването на повече възможности за гражданите в по-слабо развитите региони на ЕС, включително и за България. Президентът Радев и вицепрезидентът Йотова потвърдиха готовността си да подкрепят работата на българския представител в Европейската комисия. Мария Габриел запозна държавния глава и вицепрезидента със своите приоритети, насочени към цифровизация на икономиката, неприкосновеността в интернет, киберсигурността и други. Според Мария Габриел ЕС трябва да потвърди своя ангажимент към държавите от Западните Балкани, да работи за повече свързаност в региона, и естествена стъпка в тази насока е отпадането на роуминга в Югоизточна Европа. Европейският комисар отправи покана към държавния глава да се включи в Европейската дигиталната асамблея, която ще се проведе през 2018 г. година в София, в рамките на Българското председателство на Съвета на ЕС.", "date": "14.07.2017 15:59", "title": "Радев: Цифровизацията е важно средство за стимулиране на икономическия растеж в ЕС"}
{"url": "https://www.24chasa.bg/novini/article/6336449", "text": "Турската полиция е задържала мъж, който е влязъл на територията на американското консулство в Истанбул, прескачайки оградата, съобщава Асошиейтед прес, като се позовава на информация във в.\"Хюриет\". Консулството е публикувало извънредно съобщение, в което информира за днешния инцидент и иска от американските граждани да избягват района, без да дава допълнителни подробности. В съобщението се казва, че турските власти и служителите по сигурността в консулството \"реагират на потенциален инцидент, свързан със сигурността\", цитира БТА. Задържаният е лице от Централна Азия. Той не е носел оръжие и е заявил пред полицията, че се е изгубил.", "date": "14.07.2017 15:08", "title": "Задържаха мъж във връзка с инцидент в консулството на САЩ в Истанбул"}
{"url": "https://www.24chasa.bg/novini/article/6336465", "text": "Президентът на САЩ Доналд Тръмп каза, че за него е било голяма чест да представлява страната си на годишния парад в Париж по случай националния празник на Франция, съобщава Асошиейтед прес, цитирана от БТА.  В Туитър Тръмп определи парада, в който участваха и американски военнослужещи, като великолепен. Президентът на САЩ и съпругата му Мелания пристигнаха вчера в Париж на двудневна официална визита. След парада днес те отпътуваха от Франция с американския президентски самолет.", "date": "14.07.2017 15:08", "title": "Тръмп: За мен е голяма чест да присъствам \nна парада в Париж"}
{"url": "https://www.24chasa.bg/novini/article/6336486", "text": "На съд с обвинителен акт на Окръжната прокуратура във Варна е предаден 39-годишният Виктор Г., причинил по непредпазливост смъртта на пешеходец, след като нарушил правилата за движение по пътищата. Tова съобщиха от пресцентъра на Апелативна прокуратура - Варна.  На 24 юни 2016 г. Виктор Г. се движел с автомобила си в средната пътна лента. Крайната дясна била затворена за ремонт, сигнализиран с ограничителни табели. Приближавайки кръстовището на бул. „Трети март“ с бул. „Януш Хунияди“, на пешеходна пътека пресичал пострадалият пешеходец Л.Й., въпреки забранителния червен сигнал на светофара за пешеходци. На метри преди сблъсъка между пострадалия и автомобила, водачът на колата направил опит да спре, но въпреки това ударил с предната част на колата си 77-годишния пешеходец. Пострадалият мъж бил отведен в болницата с тежка черепно-мозъчна травма, където починал по-късно. Заключението на съдебномедицинската експертиза сочи като причина за смъртта двустранна бронхопневмония, развила се в резултат на залежаването при лечението на черепно-мозъчната травма и травмата в областта на таза. Делото срещу Виктор Г. е насрочено за разглеждане на 27 юли 2017 г. във Варненския окръжен съд. Ако бъде признат за виновен, той може да получи наказание от 2 до 6 години лишаване от свобода.", "date": "14.07.2017 15:12", "title": "Съдят мъж, убил при катастрофа пешеходец във Варна"}
{"url": "https://www.24chasa.bg/novini/article/6336489", "text": "Моторист е в тежко състояние след катастрофа в центъра на София, информираха от МВР. Инцидентът е станал на Орлов мост, като са се блъснали мотор и лек автомобил. Полицията изяснява причините за инцидента.                                                                                                                                                                                                                                                                                                                       ", "date": "14.07.2017 15:13", "title": "Моторист е в тежко състояние след сблъсък с кола в София"}
{"url": "https://www.24chasa.bg/novini/article/6336342", "text": "ГДБОП и Специализираната прокуратура разкриха организирана група занимавала се с извършването на престъпления с банкови карти и изработването на скимиращи устройства. Това съобщиха от пресцентъра на МВР. При акцията на 12 и 13 юли, в областите София, Пазарджик, Русе, Варна, Добрич и Велико Търново са открити 7 работилници за изработване на скимиращи устройства. Били са претърсени десетки адреси, а задържани са били 15 лица. Обвинения са повдигнати на 6-ма участници в престъпната схема, единият от тях е обявен за издирване. Разследващите са иззели метални, пластмасови заготовки за различен тип скимиращи устройства, калъпи за производство на части за АТМ, панели и клавиатури за банкомати, множество скимиращи устройства, предназначени за копиране на данни от банкови карти. Открити са също така ПОС терминали, банкови карти, бели пластики, камери, както и пистолет \"Макаров\" със заличен сериен номер и 50 боеприпаси.", "date": "14.07.2017 14:42", "title": "Разбиха група, изработвала скимиращи устройства"}
{"url": "https://www.24chasa.bg/novini/article/6336365", "text": "При три спецакции на СДВР срещу наркоразпространението в София, провели се на 10,11 и 12 юли, полицаи са иззели над 560 грама наркотични вещества, съобщават от пресцентъра на МВР. Задържани са 13 лица, съхранявали и разпространявали наркотици. Някои от тях са били заловени в момента след покупко-продажбата на дрога. Софийската градска прокуратура е повдигнала обвинения на шестима от задържаните, на които им са наложени мерки за неотклонение \"задържане под стража\". Останалите са разпитани и освободени. Иззетите при акциите вещества били - амфетамин, марихуана, кокаин, хероин и хашиш. При предприетите обиски и претърсвания, полицаите намерили мобилни телефони, боен пистолет и електронни везни.", "date": "14.07.2017 14:46", "title": "Иззеха над 560 грама наркотични вещества в София, има 13 задържани"}
{"url": "https://www.24chasa.bg/novini/article/6336393", "text": "Движението на автомобили по пътя Варна - Бургас е затруднено заради верижна катастрофа. Блъснали са се четири автомобила. Трима души са настанени в болница,  В района на село Старо Оряхово и в двете посоки са се образували колони от автомобили. На мястото са изпратени екипи на КАТ. От полицията призовават водачите да се движат със съобразена скорост и стриктно да изпълняват разпорежданията на служителите на реда", "date": "14.07.2017 14:47", "title": "Верижна катастрофа на пътя Варна - Бургас затруднява движението, има ранени"}
{"url": "https://www.24chasa.bg/novini/article/6336408", "text": "Води се следствено дело и се извършват нужните експертизи, за установяване самоличността на намерения днес на брега на Дунав, край Тутракан труп, съобщи началникът на РУ – Тутракан Даниел Костадинов. Съдебният лекар все още не може да определи колко време е престояло тялото във водата, но е в напреднало трупно разложение. Видимата възраст на трупа е 20-25 години. Към този момент няма подадена информация в полицията за изчезнал човек в Тутракан, което предполага, че трупът е довлечен от реката от друго място. Тялото е било по плувки и е намерено край лека плажна ивица в Тутракан. Известно е, че има заповед на кмета на Общината д-р Димитър Стефанов, с която е забранено къпането в реката.", "date": "14.07.2017 14:51", "title": "Трупът на брега на Дунав край Тутракан е на 20-25-годишен мъж (Обновена)"}
{"url": "https://www.24chasa.bg/novini/article/6336355", "text": "Служители на полицейското управление във В. Търново издирват Найден Николаев Данаилов на 39 г. от с. Раданово. На 9 юли тази година той е избягал от Следствения арест в областния град, където е бил приведен на 21 юни, във връзка с извършено от него тежко криминално престъпление. Той е висок около 170 см, със слабо телосложение, гъста, права, черна коса и кафяви очи. Има татуировки на гърба и раменете. Полицейските служители апелират към гражданите, които имат информация за местонахождението на издирвания да сигнализират на тел. 112, 062/ 662 234 или в най-близкото управление на МВР. Анонимността им ще бъде гарантирана.", "date": "14.07.2017 14:52", "title": "Арестант избяга от следствения арест в Търново, МВР търси съдействие за залавянето му"}
{"url": "https://www.24chasa.bg/novini/article/6336438", "text": "Българският държавен глава Румен Радев поздрави днес френския си колега Еманюел Макрон по случай Националния празник на Френската република – 14 юли, съобщават от прнесцентъра на държавния глава.  В писмото си президентът Радев отправя благопожелания към френския народ и изразява увереност, че ползотворните контакти и тясното сътрудничество между България и Франция ще продължат да се развиват в името на общите цели на двете страни и изграждането на единна и просперираща Европа. „Република България високо цени традиционните отношения на приятелство и стратегическо партньорство с Френската република, както и тясното взаимодействие между нашите две страни в рамките на ЕС, НАТО и международните организации“, пише още държавният глава Румен Радев по случай Националния празник на Френската република.", "date": "14.07.2017 15:05", "title": "Румен Радев поздрави президента Макрон по случай Националния празник на Франция"}
{"url": "https://www.24chasa.bg/novini/article/6336433", "text": "Възможностите за сътрудничество с националните парламенти, предстоящото българско председателство на Съвета на ЕС и европейската перспектива на Западните Балкани обсъдиха председателят на Народното събрание Димитър Главчев и еврокомисарят по цифровизацията Мария Габриел. Това съобщиха от пресцентъра на Народното събрание. Председателят на парламента поздрави Мария Габриел за назначаването й на поста еврокомисар по цифровизацията и подчерта, че нейният ресор е изключително важен. В сферата на дигитализацията има широки хоризонти, които могат да бъдат оползотворени и да донесат ползи за всички европейски граждани, добави Димитър Главчев. Мария Габриел отбеляза, че ще работи за засилване на връзките между Европейската комисия и националните парламенти по темите, свързани с дигитализацията. Тя подчерта, че предстои да бъде приета актуализираната европейска стратегия за киберсигурност, по която вече има подготвен сериозен законодателен пакет на общоевропейско ниво. Мария Габриел изрази готовност да представи стратегията пред народните представители в българския парламент. Националните парламенти и европейските институции се стремят да намерят баланса по темите от общоевропейски характер, подчерта Димитър Главчев. По думите му резултати може да има само, ако се работи активно и се води конструктивен диалог. Сред приоритетите на новия български еврокомисар са цифровият единен пазар и стъпките за подобряване на свързаността на страните от Западните Балкани.", "date": "14.07.2017 15:05", "title": "Главчев и Мария Габриел обсъдиха европейската перспектива на Западните Балкани"}
{"url": "https://www.24chasa.bg/novini/article/6336507", "text": "Турска правозащитна активистка, която е осъдена на 30 години затвор в Турция, е била арестувана в Румъния въпреки че е получила статут на политически бежанец от Белгия. Жената е заплашила, че ще се самоубие, ако бъде екстрадирана в Турция, съобщава информационният сайт Зиаре, цитиран от БТА.  38-годишната Орал Налан, която пътувала от Унгария към България, била задържана на граничния пункт Нъдлак на румънско-унгарската граница след рутинна проверка, посочва в. \"Ромъния либера\". При проверката било установено, че е издадена заповед от Интерпол за ареста й заради 30-годишна присъда по обвинения в тероризъм в родната й страна. Медиите отбелязват, че румънските власти не са взели предвид факта, че жената е получила статут на политически бежанец в Белгия и през последните пет години е живяла в Брюксел. Според адвоката на активистката се е получило объркване в Гранична полиция и посолството на Белгия в Румъния е отправило вербална нота до румънското външно министерство. Той посочи, че Налан е пътувала и друг път извън Белгия след получаването на статут на политически бежанец, но за първи път излиза извън Шенгенското пространство. Апелативният съд в Тимишоара е издал нареждане за задържане на Орал Налан в предварителния арест за 30 дни. Междувременно Румъния е започнала процедура за екстрадицията й. Същевременно активистката е започнала гладна стачка и заплашва, че ще се самоубие, ако бъде екстрадирана в Турция. Във вторник беше стартирана петиция с призив за освобождаване на Налан, а в сряда около 30 души се събраха пред посолството на Румъния в Брюксел, за да протестират срещу задържането на жената.", "date": "14.07.2017 15:18", "title": "Арестуваха в Румъния турска активистка, осъдена на 30 години затвор"}
{"url": "https://www.24chasa.bg/novini/article/6336494", "text": "Над 3200 мигранти и бежанци са загинали от началото на годината по света, като най-много - над 2300 - са жертвите по миграционния маршрут до Европа през Средиземно море, съобщи днес Международната организация по миграция (МОМ), цитирана от ТАСС. От началото на годината до 12 юли на различни места по света са загинали 3228 души, почти три четвърти от тях - в района на Средиземно море, съобщи на брифинг в Женева говорителят на МОМ Джоел Милман. В сравнение с 2016 г. се наблюдава значително по-голям брой загинали в Субсахарска Африка и Карибско море, но жертвите в Близкия изток и и Южна Америка са по-малко, отбеляза той, цитиран от БТА. Както и миналата година, най-много са загиналите в Средиземно море - от началото на годината там са се удавили и са изчезнали 2357 мигранти и бежанци. В Северна Африка са загинали 265 души, на път от Мексико за САЩ - 149, в Субсахарска Африка - 136, в района на Африканския рог - 103-ма, в Карибския район - 91, а в Югоизточна Азия - 45 души. За същия период на миналата година (от 1 януари до 12 юли 2016 г.) в света са загинали близо 4500 бежанци и мигранти (4483).", "date": "14.07.2017 15:19", "title": "Над 3200 мигранти са загинали по света от началото на годината, сочи доклад"}
{"url": "https://www.24chasa.bg/novini/article/6336534", "text": "Труп на мъж вцепени от ужас плажуващи на бургаския плаж след като изплува до моста в ранния следобед, когато ивицата е пълна с народ. Тялото се появи във водата на 10 метра от площадката, където летовниците скачат във водата. Засега удавникът не е идентифициран, но изглеждал на възраст около 60 г. Предполага се, че се е удавил някъде извън бургаските плажове и теченията са го докарали до моста. Свидетели на ваденето му станаха стотици летовници, които по това време се разхождат на прохлада по моста, издаден навътре в морето. По неофициална информация трупът престоял близо седмица във водата, тялото било подпухнало, имало деформации и се предполага, че е бил наяден от риби.", "date": "14.07.2017 15:22", "title": "Труп на мъж вцепени плажуващи в Бургас"}
{"url": "https://www.24chasa.bg/novini/article/6336559", "text": "Извършител на побой над възрастно семейство е задържан в пловдивското Първо РУ, предава БТА. Мярката е наложена на 44-годишен жител на Първенец, който вчера разбил входната врата и нахлул в къщата на свои съседи - 78-годишен мъж и 81-годишната му съпруга. Нападателят отправил закана за убийство към възрастните хора и им нанесъл удари с дървен сап, от който мъжът е с две счупени ребра, а жената получила охлузни рани. На пострадалите е оказана медицинска помощ. 44-годишният бил задържан веднага след получаване на сигнала и отведен за едно денонощие в полицейския арест. По предварителни данни, действията му били провокирани от обстоятелството, че дъщерята на възрастното семейство му дължала значителна парична сума. След доклад на случая в Районна прокуратура - Пловдив е образувано досъдебно производство. ", "date": "14.07.2017 15:25", "title": "Задържаха мъж, пребил семейство пенсионери със сап от брадва в Пловдивско"}
{"url": "https://www.24chasa.bg/novini/article/6336487", "text": "Организацията на проповедника Фетхуллах Гюлен, която властите в Анкара смятат за терористична, има структури в 150 държави, включително и в България, заяви посланикът на Турция у нас Сюлейман Гьокче, предаде  На пресконференция по повод една година от опита за преврат посланикът потвърди позицията на Анкара, че именно тази организация е отговорна за метежа. \"Турция е очаквала повече солидарност от останалите държави\". \"И веднага след това деяние, вместо да се каже нещо лошо по отношение на този опит за преврат, започнаха споровете дали отношението към извършителите на опита за преврат е подходящо и аз отговорих с \"да\" и ги почерпихме с шоколад\", заяви още Гьокче. Сюлейман Гьокче прогнозира, че извънредното положение в Турция ще бъде отменено в недалечно бъдеще.", "date": "14.07.2017 15:29", "title": "Гьокче: Организацията на Фетхуллах Гюлен има структури и в България"}
{"url": "https://www.24chasa.bg/novini/article/6336347", "text": "Повече от 4,4 хил. мигранти се очаква са пристигнат в петък в пристанищните градове на Италия, след като по-рано тази седмица са били спасени в южната част на Средиземно море, съобщава Ройтерс, цитирана от “Фокус“.  Пристигането им се случва на фона на плановете на италианското правителство за ограничаване на мигрантския натиск към страната чрез изготвяне на кодекс на поведение за неправителствените организации, чиито кораби провеждат спасителни мисии в акваторията на Средиземно море. Министерството на вътрешните работи в Рим представи данни, съгласно които от началото на годината до 13 юли в Италия са пристигнали 86 123 имигранти, което е с 10 % повече, в сравнение със същия период за 2016 г.", "date": "14.07.2017 14:30", "title": "Повече от 4,4 хил. мигранти се очаква да пристигнат в Италия до края на деня"}
{"url": "https://www.24chasa.bg/novini/article/6336272", "text": "Над 1100 военнослужещи от четири държави ще вземат участие в започналото днес, 14 юли, тактическо учение с бойни стрелби (ТУБС) „Шабла 2017“. Основна цел на учението е усъвършенстване на взаимодействието между формированията от Българската армия, участващи в съвместна групировка за провеждане на операция по осигуряване на въздушния и морски суверенитет на Република България при прикритие на държавната граница. Това съобщиха от пресцентъра на Министерството на отбраната. ТУБС „Шабла 2017“ се провежда като свързано учение с Многонационалното учение с висока видимост „SABER GUARDIAN 17“ и международното учение „TOBRUQ LEGACY“. На откриващата церемония в тържествен строй застанаха военнослужещи от страните участнички – Република България, Република Сърбия, Украйна и САЩ. Заместник-командирът на българските Военновъздушни сили и директор на учението бригаден генерал Петьо Мирчев поздрави участниците и обяви началото на стрелбите. В продължение на пет дни от днес до 18 юли ще продължат тактическите учения с бойни стрелби на формирования за противовъздушна отбрана (ПВО) от Българската армия, съвместни експериментални и бойни стрелби по въздушни и надводни цели с авиационни формирования от Военновъздушните сили (ВВС) и Военноморските сили (ВМС), и стрелба с ракетни комплекси от Сухопътните войски с международно участие. На зенитния полигон на ВВС „Шабла“ Военновъздушните сили, съвместно със Сухопътни войски и Военноморските сили, ще усъвършенстват подготовката на своите формирования за противовъздушна отбрана. Ще се водят интензивни стрелби с различни типове ракетни комплекси в широк височинно-скоростен диапазон по разнообразни въздушни цели. Освен способностите на зенитно-ракетните си войски, Военновъздушните сили имат за цел да усъвършенстват и действията на авиацията по унищожаване на въздушни и надводни цели. Бойните средства, с които ВВС участват в „Шабла 2017”, включват зенитно-ракетните комплекси С-300, „Нева” и „Куб”, изтребителите МиГ-29, самолетите Су-25 и L-39 и вертолетите Ми-24. Стрелбите въздух - въздух на изтребителите МиГ-29 ще са по радиоуправляеми и парашутни мишени и ще се изпълняват с управляемото ракетно и бордно артилерийско въоръжение. Самолети Су-25, L-39 и хеликоптерите Ми-24 ще стрелят с неуправляемо ракетно и артилерийско въоръжение по надводни цели. Самите надводни цели представляват обемни мишени, разработени от ВВС и тествани по време на морската подготовка на авиацията на летище Балчик и ТУБС през 2015 година. Сухопътните войски ще тренират своите професионални умения със ЗРК „ОСА-АКМ“, ЗУ-23-2 и ПЗРК „Стрела-2М“. Ще бъде изпълнена и бойна стрелба с ракетен комплекс 9К79 „Точка“. Военноморските сили ще осъществяват стрелба с преносим зенитно-ракетен комплекс „Стрела-2М“, радиолокационен надзор и радиотехническо наблюдение с два кораба и два брегови поста, един катер ще има готовност за аварийно-спасително осигуряване полетите на ВВС. Република Сърбия, Украйна и САЩ участват със зенитно-ракетни дивизиони на своите ВВС и СВ. Те ще извършат пускове „земя - въздух“ със ЗРК С-300, Нева, КУБ и Авенджър.", "date": "14.07.2017 14:04", "title": "Започна тактическото учение „Шабла 2017“"}
{"url": "https://www.24chasa.bg/novini/article/6336277", "text": "Тунел под връх Шипка ще има. Не защото е приоритет в предизборната и впоследствие управленската програма на ГЕРБ, а защото е жизнено важен. Това заяви от парламентарната трибуна министърът на регионалното развитие и благоустройството Николай Нанков, в отговор на въпрос от народния представител Донка Симеонова относно изграждането на тунела под връх Шипка, предаде Агенция „Фокус”. Министър Нанков обясни, тунелът е от стратегическо значение за страната ни, защото ще осъществява най-бързата връзка между Северна и Южна България в централната ѝ част. „Изграждането му ще улесни транспортните потоци в направление \"север-юг\" и ще съдейства за преодоляване на дисбаланса в икономическото развитие на Северна и Южна България”, обясни регионалният министър. „За тунелът е възложено разработване на разширен идеен проект. Целта на разработка включва обстойни геоложки проучвания, подробно геодезично заснемане в зоните на порталите на тунела Разработване на вариантни решения на системите, свързани с вентилацията, осветлението, противопожарната система, сигнализацията, телевизионен контрол, телефонна система, централен диспечерски пункт”, допълни още той.", "date": "14.07.2017 14:09", "title": "Нанков: Тунел под връх Шипка ще има, той е жизнено важен"}
{"url": "https://www.24chasa.bg/novini/article/6336270", "text": "Със заповед на министъра на вътрешните работи заместник-директорът на ОДМВР-Силистра комисар Мартин Недялков и началникът на сектор „Криминална полиция” главен инспектор Пешо Петров са наградени с най-високото професионално отличие в системата на МВР – „Почетен знак”- ІІІ степен. Отличието им е присъдено за показан висок професионализъм при изпълнение на служебните задължения и във връзка с празника на МВР. Наградените ръководни служители имат съществена роля за постигнатите високи резултати в противодействието на криминалната престъпност на територията на Силистренска област. Тяхна е и основната заслуга при разкриването на сложния казус с убийството на младата жена край село Руйно в началото на март тази година. Наградите им бяха връчени от директорът на ОДМВР-Силистра старши комисар Кристиян Петров в присъствието на журналисти. ", "date": "14.07.2017 14:10", "title": "Наградиха силистренски полицаи за разкриване на убийството на жена в началото на годината"}
{"url": "https://www.24chasa.bg/novini/article/6336040", "text": "Министър-председателят Бойко Борисов обсъди развитието на проекта за изграждане на европейски газоразпределителен център „Балкан“ с директора на дирекция „Вътрешен енергиен пазар“ в Генерална дирекция „Енергетика“ на Европейската комисия Клаус-Дитер Борхардт. Това съобщиха от пресцентъра на Министерски съвет. По време на срещата, инициирана в Министерския съвет днес, премиерът Борисов подчерта, че за България е основен приоритет страната да запази ролята си на транзитен център, а проектът за газов хъб „Балкан“ е ключов, защото ще допринесе за диверсификация на източниците и маршрутите на газ в България и Югоизточна Европа и ще бъде платформа за търговия с газ за целия регион. В разговора участваха и заместник министър-председателят Томислав Дончев и министърът на енергетиката Теменужка Петкова, които обсъдиха бъдещи стъпки и последващи действия за реализиране на проекта в контекста на резултатите от предпроектното проучване за неговата реализация, които се очаква да бъдат готови до края на тази година.", "date": "14.07.2017 13:07", "title": "България обсъжда с Европейската комисия проекта за газов хъб \"Балкан\""}
{"url": "https://www.24chasa.bg/novini/article/6336065", "text": "Австрийските власти насрочиха окончателно за 15 октомври предсрочните избори за Национален съвет - долна камара на парламента. Решението бе взето днес на съвместно заседание на правителството и Националния съвет, предаде ТАСС, цитирана от БТА. Процедурата предвижда още президентът Александър ван дер Белен да публикува постановление за предсрочните избори в официалното печатно издание, но това е чиста формалност, тъй като в страната вече се разгаря предизборна кампания. Досегашният парламент още не е разпуснат. Той ще приключи работата си на 20 септември, след като гласува закон за сигурността, който цели по-специално да разшири правомощията на тайните служби. Най-напрегната се очаква да бъде изборната борба за мнозинството в парламента и премиерския пост между сегашния канцлер и председател на социалдемократите Кристиан Керн и председателя на консервативната Австрийска народна партия Себастиан Курц, който бе инициатор на предсрочния вот. Трети претендент в надпреварата е лидерът на крайнодясната Австрийска партия на свободата Хайнц-Кристиан Щрахе.", "date": "14.07.2017 13:12", "title": "Австрия прави предсрочни парламентарни избори на 15 октомври"}
{"url": "https://www.24chasa.bg/novini/article/6336061", "text": "България и Великобритания имат отлични двустранни отношения, доказали своето значение през годините, и излизането на Обединеното кралство от Европейския съюз няма да наруши партньорството между държавите и приятелството между народите ни. Около това мнение се обединиха премиерът Бойко Борисов и държавният министър за Европа и Америка в МВнР на Великобритания сър Алън Дънкан, съобщиха от правителствената информационна служба. Двете страни ще продължат доброто си сътрудничество за гарантиране на сигурността в Европа, управлението на миграционните потоци, борбата с тероризма, организираната престъпност, контрабандата и корупцията. Силна обвързваща роля има и голямата българска диаспора в Обединеното кралство. По думите на премиера Борисов, тя се отличава с висококвалифицираните си специалисти, които дават голяма добавена стойност на британската икономика. Министър-председателят посочи, че за България е важно при преговорите, водени между Брюксел и Лондон, да бъде гарантирана правна сигурност на гражданите на ЕС във Великобритания. В разговора беше подчертано и общото желание за постигане на стабилност в Югоизточна Европа. Премиерът Борисов запозна госта си с водените разговори в Триест и Солун през последните дни.", "date": "14.07.2017 13:16", "title": "Борисов се срещна с британския държавен министър за Европа и Америка Алън Дънкан"}
{"url": "https://www.24chasa.bg/novini/article/6336039", "text": "Окръжният съд в Пазарджик допусна изпълнението на европейска заповед за арест и екстрадирането в Испания на седемте задържани по обвинения за участие в организирана престъпна група, трафик и експлоатация на проститутки. Съдът разпореди обвиняемите Иван Димитров, Темелко Атанасов, Пламен Русев, Васил Михайлов, Кирил Керимов, Емил Колев и кмета на с. Семчиново Пламен Темелков да бъдат предадени на компетентните испански власти в Марбея. Решението е окончателно и не подлежи на обжалване. За него ще бъдат известени министерство на правосъдието, ВКП, затвора в Пазарджик и други компетентни органи. Според съдия Ивета Парпулова екстрадирането ще бъде направено в най-кратки срокове, като най-вероятно това ще се случи още в понеделник. Междувременно стана ясно, че отново с европейска заповед за арест от Испания преди 2 дни в Септември е задържан и осми съучастник от групата Райчо Михайлов, на който предстои съдебна процедура за екстрадация.", "date": "14.07.2017 13:19", "title": "Екстрадират в Испания задържаните в Пазарджик\n с европейска заповед сутеньори"}
{"url": "https://www.24chasa.bg/novini/article/6336134", "text": "Шведските власти засилиха мерките срещу нелегалната имиграция, след като кандидат за убежище с отхвърлена молба уби пет души в Стокхолм. Решението обаче предизвика опасения, че така само ще нарасне броят на живеещите в нелегалност имигранти, които така или иначе вече формират цяла една социална прослойка в шведското общество. През последните месеци полицията разшири мащаба на проверките си за документите на заетите на различни обекти. По този начин бяха заловени много нелегални работници, като от една страна така бе изпратено послание на работодателите да не наемат такива хора, но от друга това стана причина и за разгорещени дебати в Швеция - която като страна традиционно следва политика на толерантно отношение към мигрантите, цитира БТА. Полицията проведе най-голямата си акция досега през май, когато десетки нейни служители се появиха на строителен обект в Стокхолм. Девет души бяха задържани, а 40 избягаха, катерейки се по скелета и покриви на сгради. Шведските власти така или иначе вече бяха започнали да затягат режима за нелегалните имигранти, но полицията засили проверките си, след като през април в Стокхолм строителният работник от Узбекистан Рахмат Акилов се вряза с камион в пазаруващи хора. \"Работата за нас никога не свършва\", каза Йерк Виберг, началник на отдела на стокхолмската полиция, занимаващ се с този ресор. Той има 22-годишен стаж, като за това време е арестувал хиляди нелегални имигранти. Именно Виберг ръководеше голямата акция на строителния обект през май. След като Акилов стана поредният екстремист в Европа, използвал камион като оръжие, премиерът Стефан Льовен произнесе следната фраза, ясно показваща как ще се процедира с хората с отхвърлени молби: \"Не значи не\". Акилов, чийто адвокат заяви, че подзащитният му е признал за извършването на престъплението, се укривал, след като молбата му за убежище била отхвърлена. По прогнози на шведската Агенция по миграцията за в бъдеще всяка година 10 000 кандидати за убежище ще избират да живеят в нелегалност пред възможността да бъдат депортирани. До 50 000 е броят на нелегалните имигранти, работещи по хотели, в транспорта, строителството и ресторантьорството, съобщи тя миналата година. Министърът по въпросите на миграцията Морган Юхансон заяви, че е неприемливо да съществува \"алтернативен пазар на труда Е където прогресивно увеличаваща се група хора работи извън обществото и продължават да са в Швеция\", след като им е отказано правото да пребивават. \"Същевременно така расте и рискът за тях от експлоатация. Нещата не могат да продължават по този начин\", каза той, добавяйки: \"Единият вариант е да преследваме работодателите ... (чрез) проверки по работните места\". Макар и евтината мигрантска работна ръка да е добре дошла за някои малки фирми, властите и икономисти се опасяват, че с наличието на този сив сектор се подкопава шведският стопански модел. Щедрите социални помощи и високи заплати, с които той се отличава, се опира на високи равнища на производителност и един от най-строгите данъчни режими в света. Строгите мерки срещу имигрантите не се харесват на много хора в Швеция, 10-милионна страна, която някога се самоопредели като \"хуманитарна суперсила\" и оказваше радушен прием на мигранти, бягащи от военни конфликти в Близкия изток и Африка. Но тези нагласи изглежда се променят, като според изследване от тази година на Гьотеборгския университет 52 процента са за това да се приемат по-малко бежанци, а на обратното становище са 24 процента. Преди две години тези два дяла бяха съответно 40 процента за редуциране на приема и 37 процента против подобна мярка. Шведската социалдемократическа работническа партия, първа политическа сила на всички избори от 1917 г. и по-голям коалиционен партньор в сегашната управляваща коалиция със Зелените, беше принудена да търси баланс между традиционните си леви постановки и необходимостта от прилагане на законите за имиграцията. Въпреки политическата подкрепа за затягането на режима в тази област полицията среща трудности да извършва депортациите. Между януари и април тя е извела от страната по-малко от 600 души, което е с една трета по-малко в сравнение със същия период на миналата година. Някои от задържаните бяха освобождавани, защото нямаше къде да бъдат настанявани, а други не можеха да бъдат депортирани, защото нямаха паспорти, за да докажат страната си на произход, или защото родните им страни отказваха да ги приемат. Властите никога не обявяват точния брой на лицата в центровете за задържане, като единствено са съобщавали, че в тях има 360 легла за такива хора и че депортацията обикновено трае до три седмици. Правителството разпореди на Агенцията по миграцията да добави още 100 легла. Тази година бюджетът на полицията беше увеличен с 800 милиона шведски крони (95 млн. долара) именно за изпълнение на тези мерки, но според служители от ръководния й състав това не е достатъчно. През 2016 г. са извършени около 1100 необявени проверки на различни обекти, което е почти три пъти повече в сравнение с 2015 г., като са установени 232 нелегални имигранти. Очаква се през 2017 г. тези числа да набъбнат още с оглед на увеличаващия се размах на акциите. Нелегални имигранти биват задържани и при проверки по големи обекти от транспортната инфраструктура, в автомобили, както и след извършване на престъпления. Депортираните са само малка част от общо 20 000 кандидати за убежище, които през миналата година са напуснали Швеция. \"Съумяхме значително да увеличим броя на хората, напускащи територията на Швеция. Но ние се вслушваме в полицията и направихме възможно да се заделят още ресурси и да има увеличаване на правомощията\", заяви в интервю Юхансон, добавяйки: \"Ще е необходимо още по-голямо увеличение\". Разширените правомощия на полицията, включващи например право да се проверяват обекти, без да е налице конкретно подозрение, ще влязат в сила от догодина и също така са предвидени по-високи глоби за наемане на незаконни имигранти. Самите имигранти са обезпокоени. Когато полицията изненадващо нахлула в пицарията в Южно Малмьо, където през май работел Ехсанула Каджфар, 38-годишен афганистански бежанец, той си помислил, че търсели \"терористи или наркодилъри\". Изненадал се, когато му сложили белезници и го накарали да седне на задната седалка на полицейска кола, докато през това време данъчни инспектори извършвали обстойна проверка на счетоводните книги на заведението. Трийсет и седем годишният никарагуанец Уго Едуардо Сомариба Куинтеро заяви, че го задържали по погрешка при голямата акция в Стокхолм през май, тъй като властите се били объркали, и го пуснали. Архивите на Агенцията по миграцията потвърждават това. \"Загубих обаче своята работа - компанията, за която работех, беше отстранена от този строителен обект (поради нередности, свързани с документите на работниците). Сега си търся работа, но не мога да си намеря\", каза той през сълзи пред Ройтерс, добавяйки: \"Преди имаше много толерантно отношение към мигрантите. Сега законите са по-строги\". Мухамад, 22-годишен афганистанец, отказал да съобщи фамилията си, се укрива в Малмьо от три години, след като молбата му за убежище била отхвърлена. Тази година се е местил три пъти и никога не е оставал на едно и също място за повече от три месеца. Всичките му вещи са събрани в куфар и две найлонови торби, в случай че се наложи бързо да си тръгне. За изхранването си Мухамад разчита на помощите, раздавани в местна църква, както и на останала храна в ресторанти и магазини за плодове и зеленчуци. Избягва центъра на града, когато има засилено полицейско присъствие, и получава помощ от други имигранти и доброволци, които работят за правата на кандидатите за убежище. Предупреждават се един друг за полицейски проверки и акции чрез есемеси. \"При последната акция на полицията за търсене на имигранти приятелят ми не беше излизал навън 15-20 дни\", каза Мухамад. \"Аз обаче не мога да стоя вкъщи толкова време, прекалено потискащо е.\"", "date": "14.07.2017 13:19", "title": "Швеция затяга мерките срещу нелегалните имигранти"}
{"url": "https://www.24chasa.bg/novini/article/6336070", "text": "Стефан Станев, обвинен за жестокото убийство на приятелката си Виола Николова, ще бъде настанен за 30 дни в психиатричната клиника към затвора в Ловеч. В следващите 30 дни лекарите там ще трябва да преценят дали Станев е бил вменяем към момента на  , реши Софийският градски съд. Настаняването в клиниката е било поискано от Прокуратурата, след като държавното обвинение се сдобило с документи, че Станев е бил лекуван от биполярно афективно разстройство през 2015 г. в клиниката в \"Курило\", Нови Искър. ", "date": "14.07.2017 13:20", "title": "Настаняват убиеца на Виола в клиника, ще проверяват дали е луд"}
{"url": "https://www.24chasa.bg/novini/article/6336135", "text": "България заема пето място сред страните от ЕС по ръст на продажбите на нови автомобили през юни, сочат обявените днес обобщени данни на Асоциацията на производителите на автомобили в Европа (АСЕА), цитирани от  . През миналия месец в страната са купени 3206 нови коли, което е с 31.4% по-силен резултат от юни 2016 г. По-добре от България по този показател се представят само Румъния (+47%), Кипър (+46%), Латвия (40.6%) и Естония (+33.7%). В анализа на данните се отбелязва, че в 12-те нови страни членки на ЕС ръстът на продажбите е доста по-забележителен, отколкото в старите, като той е +12.0%. За всички страни от ЕС през юни тази година са купени с 2.1 на сто повече нови автомобили от същия период на 2016 г. Продадените 1.5 милиона коли пък са съвсем близо до нивата от юни 2007 година, преди финансовата криза.", "date": "14.07.2017 13:25", "title": "България на пето място в ЕС по продажби на нови автомобили за юни"}
{"url": "https://www.24chasa.bg/novini/article/6336149", "text": "Излишъкът в бюджета на НЗОК за 2016 г., който е в размер на 1 624 400 лв., е посегателство върху здравето на хората. Това се посочва в становище на заместник-председателя на Българския лекарски съюз /БЛС/ д-р Галинка Павлова. Становището е публикувано на интернет страницата на БЛС. Д-р Павлова коментира вчерашното заседание на парламентарната комисия по здравеопазване, на което председателят на Надзорния съвет на НЗОК Кирил Ананиев представи отчета за бюджета на НЗОК за 2016 г. Да се говори за \"излишък\" в парите за здраве в хронично недофинансираната ни система, е цинично, се посочва в становището и се допълва, че тази сума е спестена от здравните потребности на населението и косвено влошава здравния статус на българите. Д-р Павлова посочва, че по Закона за бюджета на НЗОК приходите трябва да са равни на разходите и институцията не може да реализира печалба, още повече, че има неразплатени 34 млн. лв. \"надлимитни\" дейности в болниците за 2016 г. БЛС настоява за адекватен, отговарящ на потребностите здравен бюджет без дефицити, гарантиращ спокойствие в системата и осигуряващ условия за мотивация на медицинските кадри да работят в страната.", "date": "14.07.2017 13:25", "title": "Лекарският съюз: Излишъкът в бюджета на НЗОК е посегателство върху здравето на хората"}
{"url": "https://www.24chasa.bg/novini/article/6336041", "text": ", 14 юли, в землището на село Стара Кресна, община Кресна, област Благоевград. Това съобщиха от пресцентъра на Министерството на отбраната. Към момента се изпълняват задачи по локализиране и гасене на пожара, оказване на помощ при пожарогасителни работи в сухи треви и горски масиви в непосредствена близост и опасност за Национален парк „Пирин“.", "date": "14.07.2017 13:29", "title": "60 военни се включиха в потушаването на пожара при Стара Кресна"}
{"url": "https://www.24chasa.bg/novini/article/6336169", "text": "САЩ изпращат батальон от 500 войници, съставен от войници от американските въоръжени сили, като част от редовната ротация на войници от мироопазващата мисия на НАТО КейФОР, съобщи Танюг, цитирана от БТА.  Войниците ще бъдат част от 23-та редовна ротация на американските сили в Косово от 1999 г. и ще пребивават девет месеца в Косово като част от мисията, известна в страната като \"почти забравената мисия\" , пише американското военно списание \"Старс енд страйпс\". Батальонът ще пристигне в Косово на 19 юли. Вестникът оценява, че напрежението в Косово след изборите е нараснало след предсрочните парламентарни избори през юни, когато победиха албанските националистически партии. Посочва се също, че Сръбска листа, която е лоялна на властите в Белград, е спечелила най-много гласове сред сръбското малцинство, което е около 10 процента от населението в Косово.", "date": "14.07.2017 13:30", "title": "САЩ изпращат батальон в Косово"}
{"url": "https://www.24chasa.bg/novini/article/6336107", "text": "Труп на удавник е изплувал в Дунав в района на Тутракан. От полицията потвърдиха информацията, но не се съобщават подробности. Водят се необходимите процесуални действия, предаде БТА. Къпането в Дунав в района на Тутракан е забранено със заповед на кмета на общината.                                                                                                                                                                                                                                                                                                                       ", "date": "14.07.2017 13:32", "title": "Труп изплува в Дунав край Тутракан"}
{"url": "https://www.24chasa.bg/novini/article/6336178", "text": "Състав на Окръжния съд – Добрич, остави в ареста добричлия, разследван за грабеж. Окръжните магистрати потвърдиха като правилно и законосъобразно определението на Районния съд, с което на 27-годишния Мариян Ж. е била наложена мярка за неотклонение „задържане под стража“. Той е привлечен като обвиняем за извършен на 21 юни т.г. грабеж в Добрич. Тогава той чрез използване на сила е откраднал от 67-годишна жена дамска чанта с намиращите се в нея вещи и пари в размер на 20 лева. Окръжният съд сподели становището на първата инстанция за наличието на обосновано предположение, че именно задържаният е осъществил деянието, за което е обвинен и което се наказва с лишаване от свобода от 3 до 10 години. Налице са самопризнанията на обвиняемия, подкрепени от събраните до момента доказателства, сред които видеозапис от охранителна камера, намираща се в района на престъплението. Съдебният състав прие, че има опасност мъжът да се укрие или извърши друго престъпление, тъй като е извършил деянието в изпитателния срок на постановена срещу него условна присъда. наказание. Определението на Окръжен съд - Добрич е окончателно.", "date": "14.07.2017 13:35", "title": "Съдът остави в ареста младеж, откраднал чанта на жена в Добрич"}
{"url": "https://www.24chasa.bg/novini/article/6336196", "text": "Двама мъже ограбиха възрастни съпрузи в дома им по тъмна доба. Престъплението било извършено на 8 юли, но потърпевшите сигнализирали в полицията едва на 13 юли. Установено било, че в събота около 2.30 часа, двама неизвестни апаши проникнали в приземен етаж на частен дом, обитаван от семейство пенсионери: жена на 77 години и съпругът й на 79. Нападателите използвали сила и успели да ги сплашат, след което им отнели сумата от 4 000 лева, портфейл с шофьорска книжка, талон за лек автомобил и газов пистолет. При оттеглянето си от жилището крадците взели мерки жертвите им да не могат да потърсят помощ и счупили мобилния им телефон. По случая е образувано досъдебно производство и работата продължава.", "date": "14.07.2017 13:38", "title": "Издирват грабители, обрали възрастни съпрузи"}
{"url": "https://www.24chasa.bg/novini/article/6336215", "text": "Извънредното положение в Турция, което бе въведено преди една година във връзка с осуетения опит за преврат на 15 юли 2016 г. и оттогава насам се удължава на всеки три месеца, ще бъде удължено отново. Това обяви турският премиер Бинали Йълдъръм пред журналисти, с които разговаря в премиерската резиденция Чанкая в Анкара, предава БТА. Предстои да внесем предложение за удължаването на извънредното положение с още три месеца, каза Йълдъръм. Това се предвижда да стане през този месец, в края на който изтича предишният тримесечен срок. Йълдъръм критикува американските власти, които според твърденията на турски медии не са разрешили поставянето на афиши във Вашингтон по повод първата годишнина от осуетения опит за преврат. \"Не може по никакъв начин да се оправдаят подобни действия на американските власти. Това, че са попречили на окачването на афишите, отразяващи пуча, е проява на лицемерие от тяхна страна\", каза той.", "date": "14.07.2017 13:42", "title": "Йълдъръм: Удължаваме извънредното положение в Турция с 3 месеца"}
{"url": "https://www.24chasa.bg/novini/article/6336148", "text": "Тринайсет души бяха ранени, но няма хора с прободни рани в последния ден на фестивала на Сан Фермин в Памплона, съобщи Асошиейтед прес, позовавайки се на данни от Червения кръст. Последната гонка беше най-кратката тази година. Биковете от севилската ферма \"Миура\" преминаха през 848-метровия маршрут на Памплона само за две минути и 10 секунди. От болницата в града съобщиха, че един от десетте ранени в петък е получил сериозни травми на главата и на гърба. Другите пострадали също имат рани по главите и гърбовете. Повечето от нараняванията са били получени при падане или при стъпкване от биковете. Тази година седем души бяха намушкани по време на 9-дневните празненства в рамките на феста Сан Фермин, цитира БТА. Фестивалът датира от края на 16-и век, макар корените му да са още по-стари, от времето, когато Испания приема християнството. Той носи името на патрона на града - Сан Фермин. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г. Всяко лято той привлича хиляди чуждестранни туристи. Биковете се пускат в 8 ч. местно време (6 ч. по Гринуич). Желаещите демонстрират смелостта си, като тичат пред тях 848,6 м по тесните калдъръмени улици. Следобед срещу биковете излизат матадори.", "date": "14.07.2017 13:44", "title": "Вече 13 са ранените в последния ден на бягането пред бикове в Памплона (Снимки)"}
{"url": "https://www.24chasa.bg/novini/article/6336219", "text": "Прокуратурата продължава проверката по сигнала на ДАНС за злоупотреби с пари, дадени на НДК за европредседателството. Това каза говорителят на главния прокурор Румяна Арнаудова, като опроверга публикации в интернет от вчера, че днес на бившия директор на НДК Мирослав Боршош ще бъде повдигнато обвинение, цитира БТА. Арнаудова припомни, че проверката в НДК, впоследствие прераснала в разследване, започнала още от февруари месец по сигнал на ДАНС. Към момента разследващите проверяват част от договорите, свързани с европредседателството и се очаква да бъдат предоставени още редица документи. Ресорната парламентарна комисия, която също се занимава с казуса, до момента не е искала данни от прокуратурата, коментира Арнаудова и допълни, че за да бъдат предоставени документи на депутатите трябва да има разрешение от наблюдаващия прокурор и главния прокурор. Колкото до двамата депутати от \"Воля\" - Пламен Христов и Кристина Таскова, с подобни обвинения като на лидера на партията Веселин Марешки, Румяна Арнаудова коментира, че те са били негови помагачи в случаите, когато били изнудвани собственици на аптеки да купуват лекарства по определен начин. Ако не го направели, то до тях веднага бивала отваряна аптека от веригата, която работела на цени с 10% по-ниски от доставните.", "date": "14.07.2017 13:48", "title": "Румяна Арнаудова: Продължава проверката на НДК"}
{"url": "https://www.24chasa.bg/novini/article/6335706", "text": "Американският президент Доналд Тръмп беше обвинен в сексизъм, след като коментира „добрата форма“ , в която е Бриджит Макрон, съпругата на френския държавен глава, пише британският вестник The Guardian, цитиран от \"Фокус\". Тръмп направи това изказване по време на първото си държавно посещение във Франция, като то беше публикувано на страницата на френското правителство във „Фейсбук“. Тръмп, който е на 71 г., често става обект на критика заради изявленията си относно външния вид на жените. Американският лидер се срещна с френския си колега Еманюел Макрон и неговата съпруга в Дома на инвалидите, където са погребани Наполеон Бонапарт и други френски герои. След обиколката Тръмп се обърна към първата дама на Франция, заявявайки: „В толкова добра форма си“. Бриджит Макрон е на 64 г., а нейният съпруг на 39г., почти същата е възрастовата разлика между Тръмп и неговата съпруга Мелания, която e на 47 г. Социалните медии незабавно реагираха на разпространеното видео, като много от потребителите определиха коментара на американския държавен глава като сексистки.", "date": "14.07.2017 11:35", "title": "Критикуват Тръмп заради реплики към Бриджит Макрон (Видео)"}
{"url": "https://www.24chasa.bg/novini/article/6335715", "text": "Обществената поръчка за техническа поддръжка на системата за спешни повиквания 112 временно е спряна за прецизиране и предстои да бъде пусната отново. Това обяви в рамките на парламентарния контрол министърът на вътрешните работи Валентин Радев, цитиран от БТА. Той допълни, че са открити нередности в поръчката. Министърът увери, че се взимат мерки, за да се осигури работоспособността на системата 112. Тя работи, включително на ръчен режим, когато се наложи, посочи министърът. Софтуерът не е поддържан през годините, поддържа се сега, посочи той. Радев каза, че има проблем и с кадрите, тъй като заплатите са ниски, а изискванията са за владеене на чужди езици. В отговор на въпрос за капацитета и обновяване на инфраструктурата в обектите на Академията на МВР Валентин Радев заяви, че за учебната 2017/2018 г. в академията ще бъдат приети 32-ма курсанти повече от миналата година. Следващата година се предвижда ново увеличение на приема. През 2017 г. са назначени 16 преподаватели. През 2017 г. в центровете за специализация и професионална подготовка е планирано да бъдат обучени 1600 стажанти. Министърът заяви, че за периода 2012 - 2016 г. са ремонтирани сградите на две общежития на академията. Предстои ремонтът на още един блок. Осигурено е финансиране за цялостно саниране на сградата на академията. По различни проекти са реновирани 6 учебни зали, изградени са две криминалистични лаборатории, започнало е изграждане на полигон. Пред журналисти в кулоарите на парламента министър Радев заяви, че пожарът край благоевградското село Стара Кресна се разраства, горят над 900 дка гора. Още има ветрове по върха, огънят се разпространява нагоре и не могат да влязат вертолетите на Министерството на обраната, обясни Радев.", "date": "14.07.2017 11:43", "title": "Спряха обществената поръчка за техническа поддръжка на телефон 112"}
{"url": "https://www.24chasa.bg/novini/article/6335656", "text": "Един миниатюрен, но богат европейски регион трескаво се нуждае от нови заселници. Хората там са доволни, живеят щастливо и в сигурност, но са твърде малко, за да поддържат силната икономика, предава  Говорите ли белгийски? Не, защото такъв език няма. В Белгия се говорят три официални езика: френски, нидерландски и немски. Мнозина знаят, че южната част от страната, Валония, е френскоезична, а във Фландрия на север се говори фламандски - практически същият език като холандския/нидерландския в съседното кралство. По-малко известен е обаче фактът, че в Белгия съществува още една равнопоставена езикова общност: немскоезичната. Още през 18-ти век хората, живеещи в източната част на днешна Белгия, говорят немски диалекти. През Първата световна война те се бият на страната на Райха, но Версайският мирен договор приписва тези територии на Белгия. Днес регионът официално се казва „Немскоезична общност” и е известен със съкращението DG. Много от хората там не харесват името. Не искат да ги бъркат с \"Долче и Габана\" Името не харесва и Оливер Пааш, министър-председателят на Немскоезичната общност. Според него регионът се нуждае от ново име, за да подчертае тежестта си, а и факта, че - редом с Фландрия и Валония - е равнопоставена федерална провинция на Белгия. Защото когато чуят „общност”, повечето хора изобщо не си представят самостоятелна федерална територия със собствен парламент и законодателство. „А и съкращението DG веднага се свързва с „Долче и Габана” например. За имижда на нашия регион това изобщо не е хубаво”, добавя Пааш. Оливер Пааш Оливер Пааш „Източна Белгия” - така иска да се нарича в бъдеще Немскоезичната общност DG. В сравнение с Фландрия и Валония (които сами по себе си не са особено големи), този регион е същинско джудже. Но неговите 77 хиляди граждани си имат собствен парламент, собствена администрация, собствени детски градини и училища, където се преподава на немски. Регионът граничи с Германия, с Люксембург, с Холандия и с Валония, а това, естествено, го превръща в средище на различни влияния и култури. Източна Белгия се гордее и със силната си икономика, безработицата тук е едва седем процента. Но населението застарява, младите хора са малко, а недостигът на специалисти става все по-осезаем, оплаква се премиерът Пааш. Надеждата му е, че новото име ще направи региона по-атрактивен. \"Прилежни сме като германците, но живеем като французите\" „Много ни трябват нови заселници. И затова се опитваме да се представим пред света в най-благоприятна светлина.” Колкото повече хора разберат, че в Източна Белгия е хубаво, толкова по-добре, посочва Пааш и добавя: „Ние сме пресметливи като германците и живеем като французите. За нас с основание се казва, че сме много прилежни и дисциплинирани. В същото време обаче умеем истински да се веселим.” Немскоезичните белгийци празнуват карнавала точно толкова пъстро и бурно, колкото и германците в съседните федерални провинции. Тамошните хора масово гледат футболните мачове от Бундеслигата, но стане ли дума за национални отбори, винаги викат за белгийските „червени дяволи”. И отдавна са свикнали с усещането, че са едно добре защитено малцинство в периферията на Белгия. Тази роля дори им харесва. Както казва Гюнтер Мателе, един от местните хора: „Имаме пълна автономия. Чувстваме се супер, доволни сме и живеем щастливо. Всичко е всъщност перфектно”.", "date": "14.07.2017 11:46", "title": "\"Дойче веле\": Един богат регион търси чужденци"}
{"url": "https://www.24chasa.bg/novini/article/6335725", "text": "Досъдебно производство за използване на неистински документи е започнато в ОДМВР – В. Търново срещу 32-годишна жена от с. Петко Каравелово, общ.Полски Тръмбеш. В четвъртък Р. М. е подала заявление в сектор „Български документи за самоличност“ за издаване на паспорт на 14-годишната си дъщеря. Към изискваните документи тя представила пълномощно, на което бил придаден вид, че е издадено от Консулска служба на Република България в Мадрид от името на български гражданин. Служителите в сектор БДС се усъмнили в истинността на документа. По случая се провежда разследване.", "date": "14.07.2017 11:48", "title": "Разследват жена от Търновско за фалшиво пълномощно"}
{"url": "https://www.24chasa.bg/novini/article/6335743", "text": "Петгодишен се е удавил в язовир \"Пясъчник\" близо до пловдивското село Беловица, съобщи Дарик. Трагедията се е разиграла вчера около 14, 30 ч. Детето било на водоема заедно с баща си, който бил на риба. Увлечен в риболова, мъжът изгубил от поглед сина си. След като не го открил, подал сигнал на тел. 112. На мястото са пристигнали екипи на сектор \"Специализирани оперативни дейности\" към пловдивската пожарна и служители на Районното управление на полицията в Хисаря. Те са извадили безжизненото тяло на детето.  \"Мястото, където е открито, се намира срещу язовирната кула\", уточни говорителят на пловдивските пожарникари Цвятко Дешев.", "date": "14.07.2017 11:49", "title": "5-годишен се удави в язовир, бил с баща си на риба"}
{"url": "https://www.24chasa.bg/novini/article/6335745", "text": "Българският енергиен холдинг продава енергийната борса на Българската фондова борса. Това става ясно от писмо на холдинга до борсата, оповестено в късния следобед в четвъртък. БЕХ изразява съгласие за стартиране на процедура по придобиване от фондовата борса на 100% от капитала на енергийната. Предстои да се прави правен и финансово-икономически анализ Българската независима енергийна борса. След него БЕХ и БФБ ще договорят евентуалните финансови условия по сделката както и следващите стъпки за придобиването на акциите в Българската независима енергийна борса (БНЕБ), се казва в съобщението. От БЕХ съобщиха, че се очаква съгласието на Европейската комисия, тъй като тъкмо тя изисква енергийната борса да излезе от холдинга, за да има гаранции за независимостта и. Това трябваше да стане до края на юли. Първият вариант, който се обсъждаше, бе тя да премине към Министерството на финансите. От холдинга казват, че искат да получат справедлива стойност при прехвърлянето на енергийната борса. Освен това, ако мине директно към ведомството на Владислав Горанов, ще трябва да се чака одобряване на бюджет, за да се осигури развитието на платформите и. Другото основание е, че фондовата борса има капацитет да развива енергийната. За сделката имало съгласието на енергийното и на финансовото министерство, казват от БЕХ. „Убедени сме, че със сериозния си опит и задълбочени познания ще допринесем за развитието на енергийния борсов пазар. В по-широк план това ще доведе до по-голяма прозрачност, ще ускори процеса по либерализация и ще осигури устойчивото развитие на търговията с електрическа енергия в страната ни.“, каза Васил Големански, изпълнителен директор на БФБ-София.", "date": "14.07.2017 11:50", "title": "Българският енергиен холдинг продава енергийната борса на фондовата борса"}
{"url": "https://www.24chasa.bg/novini/article/6335744", "text": "Темата какви ще бъдат самолетите не е непреходна, непреходен е Левски, с президента нямаме проблем с комуникацията. Това каза пред журналисти вицепремиерът и министър на отбраната Красимир Каракачанов във връзка с поръчката за изтребителите, след освещаването на паметника на Васил Левски в парка на Военната академия „Г. С. Раковски“, цитира „Фокус“. „Темета какви ще бъдат самолетите не е непреходна, непреходен е Левски. Тя ще се реши“, обясни Каракачанов. „Никой не бави проектите. Както виждате днес сме дошли на паметника н Левски и с президента говорихме по тез въпроси. Във всеки момент, в който имаме да говорим по темите, свързани с армията, го правим. С президента нямаме проблем с комуникацията“, добави вицепремиерът. „Паметникът е много хубав, той е един от стотиците в България. Хубаво е, че има паметници на Левски, защото той е най-великият българин. Но е хубаво и когато почитаме датите на неговото рождение и смърт да отбелязваме и за какво се е борил Левски – за освобождението на България от турско робство“, заяви Каракачанов. „Нека си спомним и други думи, които казва – аз няма да бъда турски и никакъв роб. Оттук нататък всички други, които се опитват да спорят имало ли е или не робство да четат Левски“, коментира той.  „Левски казва и нещо друго, за съжаление политиците доста подборно го цитират, обикновено как ще бъдем равни с другите европейски народи, което звучи актуално, как ще бъде толерантни към другите общности в България. Но Левски казва така – ще бъдем равни българи, турци, евреи, но пред закона български. Всеки български гражданин трябва да спазва законите на Република България и тогава има право да иска да бъде равен. Левски казва още нещо – и ние българите искаме да живеем свободни в земите си България, Тракия и Македония“, добави Каракачанов. По думите му Левски дава много повече завети от това, което българските политици смеят да цитират от него. „Това е един хубав ден, с този парк, благодарение на Столична община, още един паметник на Васил Левски в София, за да могат да не забравят великите му идеи. Минавайки покрай този паметник гражданите да се сетят, че освен ежедневни грижи и проблеми, каквито е имало и преди 150 години, когато Левски е обикалял българските земи, имаме и един дълг към България - да бъдем българи и да служим на интересите й. Всичко останало са преходни неща и както се казва в Светото писание са от лукавия“, каза още министърът на отбраната.", "date": "14.07.2017 11:51", "title": "Каракачанов: С президента нямаме проблем с комуникацията"}
{"url": "https://www.24chasa.bg/novini/article/6335786", "text": "Eвродепутатът от Групата на Европейските консерватори и реформисти Николай Бареков бе избран от името на Европейския парламент за член на междурегионалната мрежа от прогресивни организации на гражданското общество в цяла Азия и Европа. Това се случи по време на първия политически форум между двата най-стари континента, който се проведе в Сеул, Република Корея, в момент на международно напрежение в региона. Високото признание Бареков получава заради активната си дипломатическа дейност като представител на Европейския съюз по света. Това съобщиха от пресцентъра на \"Презареди България\".  По време на форума парламентаристи от множество страни от Европа и Азия дискутираха по темите за климатичните промени и популизма в политиката. От европейска страна на срещата присъстваха представители на осем европейски държави от четири партии ЕКР, ЕНП, ПЕС, АЛДЕ. От страна на Европейските консерватори, oсвен Бареков, членове на делегацията бяха още заместник-председателят на ЕП Ричард Чернецки и британският евродепутат и заместник –председател на Групата на ЕКР Джефри ван Орден, който бе избран за съпредседател на AEPF, заедно с заместник министър-председателят на Камбоджа Хор Намхонг.  Eдинственият представител на България във форума представи своята позиция по ключови за двата континента въпроси и се срещна с влиятелни политици от 19 азиатски и 9 европейски страни. Сред тях бяха председателят на парламента на Република Южна Корея Чунг Сие-Кун и председателят на парламента на Тайланд. Част от работната програма на европейската делегация бе посещение и инспектиране на границата между Южна и Северна Корея – една от най-охраняваните зони в света. „Зоната е дълга 241 км и широка 4 км. Тя е оформена след Корейската война и е обособена като място, където да се водят дипломатически разговори между двете страни, тъй като все още няма мирен договор между двете страни\", обясни Бареков. В чест на европейските представители на страните-членки домакините организираха официална вечеря и специална визита в парламента на Южна Корея. Заради успешните мисии и натрупания опит в областта на укрепване легитимността на националните избирателни процедури ЕП е взел решение веднага след приключване на мисията в Сеул българският евродепутат да бъде изпратен в Източен Тимор. Поводът са предстоящите парламентарни избори. Историята на Източен Тимор е кървава. През 1976 година там започва Гражданска война за независимост, която продължава чак до 2002 година. В резултат на бойните действия от страна на индонезийската полиция, глада и епидемиите загива около една трета от населението на бившата колония (повече от 200 хиляди души). Гражданите успяват да извоюват своята независимост на 20 май 2002 г., когато бившата португалска колония официално е обявена за независима държава.", "date": "14.07.2017 12:01", "title": "Бареков бе избран от името на ЕП за член на политическия форум Азия-Европа"}
{"url": "https://www.24chasa.bg/novini/article/6335785", "text": "Лидерът на Алианса за албанците Зиядин Села заяви, че няма нищо против да се организира преброяване на населението в Македония, ако се позволи и на българите да се регистрират, съобщава скопският вестник \"Телеграф\". В предаването \"Клик\" на ТВ 21 Села твърди, че ако това бъде позволено, албанците ще са мнозинство в Македония, предаде БТА. Аз казах, че се знае колко са албанците, но реално трябва да знаем колко са македонците. Ако им бъде позволено, и аз съм за това на следващото преброяване да може да се регистрират и българите, да има графа за българите, тогава реално ще се знае какви са бройките в Македония, заявил Села. Какво се договориха в Солун Алексис Ципрас, Александър Вучич и Бойко Борисов за Македония, пише в заглавие скопският вестник \"Вечер\". Инфраструктурните проекти, взаимните отношения и положението в региона бяха темите, по които разговаряха вчера в Солун премиерите на Гърция и България и президентът на Сърбия, пише изданието. На журналистически въпрос защо и Македония не е била поканена в Солун, където освен Съвета между Белград и Атина се състоя и тристранна среща, в която участваше и София, гръцкият премиер изтъкнал, че на правителственото заседание между Сърбия и Гърция няма пространство за трети страни и допълнил, че \"това не е среща на страни от бивша Югославия\". \"Днес, не знам дали разбрахте това, тук имаме съвет за сътрудничество между Сърбия и Гърция и по повод на този съвет, на който очевидно няма място за трети страни, искахме да направим и една тристранна среща следобед, с една страна, която играе специална роля в нашия регион, страна от Европейския съюз и съседна страна - България. Срещаме се със Сърбия и срещата е между двете държави, не се срещаме със страни от бивша Югославия, за да поканим тук всички страни\", заявил гръцкият премиер. \"Вечер\" пише, че по този повод Ципрас още веднъж потвърдил становището на Гърция за намиране на решение на името за всеобща употреба, което според него ще отвори вратите на Македония към НАТО и ЕС. Гръцкият премиер изтъкнал, че Атина иска стабилност в Македония и решаване на проблема с името. \"Вечер\" отбелязва, че сръбският президент не пожелал да коментира изявлението на външния министър Дачич, че Сърбия е направила грешка като е признала Македония. Македонската телевизия Сител вчера предаде, че Вучич няма разногласия с външния министър Дачич по въпроса за Македония. \"Ако исках да критикувам Дачич или да го опровергая, да съм го направил. Очевидно е,че не съм го направил\", бе цитиран да казва Вучич. На тристраната среща между Ципрас, Вучич и Борисов били обсъждани теми, свързани с регионалната сигурност и сътрудничество и добросъседските отношения.", "date": "14.07.2017 12:04", "title": "Алианс за албанците: Ако се преброи населението в Македония, албанците ще са мнозинство"}
{"url": "https://www.24chasa.bg/novini/article/6335783", "text": "Спецзвено \"Антикорупция\" обвини двама депутати от партията на Веселин Марешки - \"Воля\". Пред Темида ще отговорят Пламен Христов и Кръстина Таскова. Двамата са обвинени, че са помагали на Марешки да изнудва собствениците на седем аптеки в цялата страна. Бизнесменът и настоящ политик искал да му прехвърлят 50% от собствеността си и да купуват от него по-скъпи лекарства. Вчера за същото бе обвинен и Марешки. Христов е обвинен в изнудването на три аптеки в София и Видин, съобщи шефката на спецзвеното \"Антикорупция\" Румяна Арнаудова. При един от случаите му помагала и Таскова. Арнаудова обясни, че вече е образувана проверка по сигнал на Марешки, че е бил подложен на натиск да продаде бизнеса си с горива. Днес медиите не успяха да заснемат двамата депутати, докато получават обвиненията си, тъй като те не са им били предявени в сградата на спецзвеното \"Антикорупция\".", "date": "14.07.2017 12:05", "title": "Обвиниха двама депутати на Марешки (Обновена)"}
{"url": "https://www.24chasa.bg/novini/article/6335805", "text": "Клас прослужено време към работната заплата е на път да отпадне, съобщава “ “. \"Дали имаш повече години прослужено време, не означава че си по квалифициран и че имаш по добра производителност\", коментира тя и уточни, че дори има случаи, при които би казала, че е обратното. Стоянова подчерта, че мнението й е на икономист и защити тезата си: \"Размерът на заплатата трябва да отговаря на квалификацията на служителя и на производителността му\". В момента класа прослужено време е 0,6% на година прослужено време, а за депутатите е 1%, уточни Менда Стоянова. Тя обаче загатна, че идеята на Валери Симеонов е на път да се узакони: \"Когато това предложение стане официално, ще трябва да бъде обсъдено на Тристранката, а за него има и пълна подкрепа от работодателските организации\". \"Класът прослужено време като началото няма да намали заплатата. Ако вземате 300 лв. и класът ви е 100 лева - заплата ще стане 400 лева. Но в следващ момент, ако оценката за служителя е по ниска, той ще получи увеличение спрямо оценката, а не според класа\", даде пример тя. ", "date": "14.07.2017 12:07", "title": "Клас прослужено време на път да отпадне, и ГЕРБ го подкрепя"}
{"url": "https://www.24chasa.bg/novini/article/6335734", "text": "Служители на полицейското управление в Свищов разкриха кражба на 12 лв. и документи от лек автомобил, паркиран пред жилище в с. Овча Могила, съобщиха от ОД МВР Велико Търново. Кражбата е извършена на 6 юли от незаключен лек автомобил «Ауди». От проведените действия по разследването е установено, че извършител на кражбата е 14-годишно момче от същото село. Инкриминираните вещи са установени и върнати на собственика. Материалите по случая ще бъдат докладвани в прокуратурата с мнение за налагане на възпитателни мерки", "date": "14.07.2017 12:10", "title": "Разкриха хлапак, задигнал пари и документи от незаключена кола"}
{"url": "https://www.24chasa.bg/novini/article/6335877", "text": "Криминално проявен рани 17-годишно момиче при неправилно боравене с въздушна пушка, съобщиха от ОД на МВР - Добрич. Вчера е получено съобщение за пострадало 17-годишно момиче от село Ловчанци. Установено е, че при неправилно боравене с въздушна пушка, 25-годишният криминално проявен с инициали Д.Я. причинява повърхностно нараняване на една от ръцете на момичето. При извършената справка в информационните масиви на МВР е установено, че Д.Я. не притежава документи и не е регистрирал въздушната пушка по надлежния ред. Пушката е иззета по надлежния ред. С полицейска мярка за срок от 24 часа е задържан извършителя на деянието. По случая е образувано досъдебно производство по описа на Второ РУ МВР Добрич. ", "date": "14.07.2017 12:12", "title": "Криминално проявен рани 17-годишен при неправилно боравене с въздушна пушка"}
{"url": "https://www.24chasa.bg/novini/article/6335778", "text": "Млада булка от Таджикистан се самоуби 40 дни след сватбата си. Причината – 40-годишният й съпруг твърдял, че му е представила фалшив тест, доказващ девствеността й, съобщава „Independent”,  Подобни тестове са наложени от властите в азиатската държава. Медицински прегледи преди венчавката се правят и на мъжете, и на жените. 18-годишната Ряаджаби Куршед отнела собствения си живот, след като съпругът й решил да сключи брак с още една жена. Момичето обяснило на родителите си, че в продължение на месец и половина понася жесток психологически тормоз от страна на мъжа си. Той я принудил да си направи още два теста, освен задължителния по закон. Не повярвал обаче на резултатите на нито една от „проверките”. След смъртта на младоженката половинката й бил обвинен в склоняване към самоубийство. Ако бъде признат за виновен от съда, може да получи наказание от осем години затвор. В своя защита мъжът заявява: „Съпругата ми ми даде писмено разрешение да се оженя още веднъж, защото тя не беше девствена, когато сключихме брак”.", "date": "14.07.2017 12:15", "title": "Младоженка се самоуби, съпругът й не признавал, че е девствена"}
{"url": "https://www.24chasa.bg/novini/article/6335904", "text": "Прокуратурата все още не е готова с разследването за дейността на НДК в периода на управление на Мирослав Боршош. Това каза пред журналисти градският прокурор на София Емилия Русинова, цитирана от БТА. Тя уточни, че все още продължава проверката по редица договори, които са били сключени в този период.", "date": "14.07.2017 12:17", "title": "Прокуратурата: Все още не сме готови с разследването за дейността на НДК"}
{"url": "https://www.24chasa.bg/novini/article/6335908", "text": "Петима египетски полицейски служители са загинали при атака срещу контролно-пропускателен пункт в провинция Гиза, южно от столицата, съобщава AFP, цитирана от “Фокус“.  Нападението е извършено в Бадрашин, град на около 20 километра от Кайро, където и по-рано са извършвани атаки срещу полицейски служители.", "date": "14.07.2017 12:18", "title": "Петима египетски полицаи загинаха при атака на КПП"}
{"url": "https://www.24chasa.bg/novini/article/6333762", "text": "Класацията „Любимите марки” е израз на потребителските предпочитания към дадени брандове в различни отрасли. И не просто на предпочитанията, а на една истинска емоционална привързаност към конкретни марки, които ако изчезнат биха ни липсвали. Затова именно потребителите номинират, гласуват и подкрепят брандовете в 3 кръга.За 2017 година МИНЕРАЛНА ВОДА „ХИСАР” бе номинирана в цели 2 категории БУТИЛИРАНИ ВОДИ и БЕЗАЛКОХОЛНИ НАПИТКИ. С наградата „Любима марка” потребителите за трета поредна година отличиха „Хисар” в сектор БУТИЛИРАНИ ВОДИ. „Хисар” си заслужи и класиране в престижната челна тройка и в категория БЕЗАЛКОХОЛНИ НАПИТКИ за газираните напитки и студения чай, който произвежда. Предприятието, в което се бутилира минерална вода “Хисар” от извор №7 е основано през 1958 г. Сведенията за същото водоналивно предприятие датират от времето на цар Борис III. Минерална вода «Хисар» се използва от преди повече от 2000 години. Това е водата, която са пили императори и царе. Гр. Хисаря е възникнал през 4 век преди новата ера. Наличието на 22 топли минерални извора с лечебни свойства е наложило построяването на града, който е бил защитен с крепостни стени, дълги 2315м и високи 10м. Траки, византийци, славяни и българи предават през вековете на възход и разруха славата на целебната вода... Днес Минерална вода «Хисар» е добре позната и предпочитана, слабо минерализирана (276 мг/л), с отлични трапезни и вкусови качества, които многократно са били високо оценени на форуми у нас и в чужбина.“Хисар” е номинирана от Интер еко - 2000 г. и е носител на голямата награда за качество INTERNATIONAL TROPHY FOR QUALITY, NEW MILLENNIUM AWARD, Italy, има два златни медала от Международен Пловдивски панаир, Любима марка за 2015 и 2016 година. По повод наградата от екипа на предприятието отбелязаха, че успешната историята на марката стъпва и върху емоционалната привързаност потребител-марка, която е градена дълго и последователно.Вече повече от половин век «Хисар» се радва на доверието на потребителите и печели нови, което прави бранда все по-силен и успешен.", "date": "14.07.2017 09:00", "title": "Минерална вода „Хисар” е Любима марка в единствената потребителска класация у нас"}
{"url": "https://www.24chasa.bg/novini/article/6335399", "text": "Най-малко 200 души са убити миналата година, докато са водели битка в защита на околната среда срещу минни, горски или земеделски проекти, което е рекордно число, съобщава в доклад неправителствената организация \"Глобал уитнес\", предаде Франс прес, цитира БТА. Най-много са жертвите в Бразилия - 49 души. 37 са убитите в Колумбия, 28 във Филипините и 16 в Индия. \"Борбата за защитата на планетата се засилва бързо и цената й се измерва в човешки животи. В същото време на все повече хора се налага да се противопоставят на кражбата на земите им и влошаването на състоянието на околната им среда\", заяви Бен Ледър от \"Глобал уитнес\". Неправителствената организация изразява тревога както от нарастващия брой на жертвите (185 през 2015 г.), така и от все по-големия брой страни, в които са регистрирани такива убийства (24 през 2016 г. спрямо 16 през 2015 г.). Истинският брой на жертвите вероятно е по-висок, предупреждава организацията, която извършва преброяването от 2002 г. В 40 на сто от случаите жертвите са от коренното население, чиито традиционни земи се присвояват от компании, едри поземлени собственици или местни влиятелни личности. ", "date": "14.07.2017 09:01", "title": "Най-малко 200 екозащитници са убити миналата година"}
{"url": "https://www.24chasa.bg/novini/article/6335403", "text": "Корнелия Нинова се обърна към Валери Симеонов по повод паметника на Бузлуджа, предават от пресцентъра на БСП.  Ето и целия текст на нейното обръщение: \"Драги ми Валери, бедни ми Симеонов, прочетох прочувственото Ви обръщение към мен. Ако бяхте спрели до \"бедна ми Козета\", т.е. до мен, щях да го подмина без внимание. Но когато ругаете \"обкръжението ми от млади депутати\" и моята партия, няма как да не коментирам някои факти. Казвате \"в живота си винаги съм служил на собствената си съвест\". Колко съвести имате? Аз познавам няколко. Сегашната, с която ругаете БСП. Друга, с която веднага след изборите дотърчахте в кабинета ми в парламента, за да ме убеждавате да направим тройна коалиция с ГЕРБ и вас. Тогава Ви отговорих - служа на принципи и правила и предложението Ви не се вписва в моята представа за тях. Трета, с която за втори път дойдохте леко изнервен в кабинета ми, да не би БСП и ГЕРБ да направим коалиция и Вие да изпаднете от властта. Отговорих Ви по същия начин - за принципите в политиката. Много съвести имате, драги ми Валери. И в различен момент вадите различната. Казвате, че с \"обкръжението ми от млади депутати сме ударили дъното\". Чета някакви изследвания тези дни. Даже от агенции, на които не сме любимци. Казват, че БСП има 20% - 21% подкрепа в момента. Ако това е дъното, дали има нещо под него, клети ми Симеонов? Сигурно има, защото същите агенции определят подкрепата за вас на 6-7%. Копайте - нагоре. И когато се засечем, ще поговорим пак. Казвате, че постъпваме подло, защото искаме да спасим едно историческо място от разруха. Но изказвайки се за него, споменавате една телевизия. Чух, че го искате, за да разположите там предавателите си. Само че това е великият връх Хаджи Димитър, а не \"великата стена\" на българо - турската граница. Казвате, че не правите това, което Ви нареди премиерът. Очевидно обаче, той прави това, което му наредите Вие. Накрая ми остава една горчилка от тъжната политическа действителност у нас. Гласуваш за едно, а идва друго. Гласуваш за Борисов, управлява те Валери Симеонов. Гласуваш за 300 лв. минимална пенсия, получаваш 180 лв. Но вярвам, че това ще се промени. И свързвам тази вяра с БСП. \"", "date": "14.07.2017 09:02", "title": "Нинова към Симеонов: Искаме Бузлуджа, за да я спасим от разруха"}
{"url": "https://www.24chasa.bg/novini/article/6335407", "text": "62-годишен руски турист се е удавил на централния плаж в село Равда, община Несебър, съобщиха от пресцентъра на ОДМВР-Бургас. Инцидентът е станал в четвъртък. Тялото на руския гражданин е откарано за аутопсия в „Съдебна медицина” към УМБАЛ - Бургас. По случая е образувано досъдебно производство.", "date": "14.07.2017 09:04", "title": "62-годишен руски турист се е удавил в Равда"}
{"url": "https://www.24chasa.bg/novini/article/6335414", "text": "Един човек е загинал, а 21 са били ранени при станалите 13 тежки катастрофи през изминалото денонощие, съобщават от пресцентъра на МВР.                                                                                                                                                                                                                                                                                                                       ", "date": "14.07.2017 09:15", "title": "Един човек е загинал, а 21 са ранени при катастрофи през изминалото денонощие"}
{"url": "https://www.24chasa.bg/novini/article/6335419", "text": "Терористичната организация Ислямска държава /ИД/ отново заплашва Балканите в най-новото издание на списанието си \"Румиях\", съобщават сръбската агенция Фонет и хърватският информационен сайт индекс, цитирани от БТА. Пропагандаторите на терористичната организация отново призовават симпатизантите си да убиват всички онези, които според тях заобикалят правилата на аллах. До текста е публикувана снимка на ръководителя на Ислямската общност в Босна и Херцеговина Хюсеин Кавазович, на заместника му Хюсеин Смаич и на босненския мюфтия, които са характеризирани като \"изменници на исляма и лидери на неислямска общност\". В текста се призовава да им бъдат отрязани главите, защото, както пишат привържениците на ИД, \"няма нищо по-ценно за аллах от това да убивате онези, които са изменили на вярата в него, онези, които искат ислямът да бъде унищожен отвътре\". \"Нападайте ги, убивайте ги, това наистина е прекрасно дело\" се казва в текста и се призовава \"телата на изменниците да бъдат разкъсани с взривни устройства, къщите им да бъдат нападани, а те убивани пред децата и жените им\". \"Проливайте мръсната им кръв, нека да тече по улиците на Балканите\", пише в обширния текст на ислямистите под заглавие \"Ако се върнете, и ние ще се върнем\".", "date": "14.07.2017 09:23", "title": "\"Ислямска държава\" отново заплашва\nБалканите"}
{"url": "https://www.24chasa.bg/novini/article/6335426", "text": "На фона на репресиите сред предполагаемите опоненти на правителството в Анкара, от началото на текущата година убежище в Германия са потърсили повече от три хиляди граждани на Турция, съобщава баварският вестник Die Sueddeutsche Zeitung, цитиран от Фокус. След миналогодишния опит за държавен преврат, броят на кандидатстващите от Турция за политически статут на закрила в Германия се е увеличил значително. В съответствие с данните от Федералната служба за миграция и бежанци, оттогава насам молба за убежище в Германия са представили 209 дипломати и 205 други държавни служители. През месец юни обаче броят на заявленията са били близки до обичайните нива. Тогава службите са регистрирали 488 турци, кандидатстващи за убежище във федералната република.", "date": "14.07.2017 09:35", "title": "Над 3 000 турци подали молба за убежище в Германия от началото на 2017 г."}
{"url": "https://www.24chasa.bg/novini/article/6335451", "text": "Осемнадесет бойци на \"Ислямска държава\", които планирали \"сензационно нападение\" в годишнината от опита за преврат на 15 юли, са били задържани при операция в Газиантеп, съобщава турската частна телевизия НТВ, цитирана от БТА. В изявление на местното валийство се посочва, че турските сили са предприели операцията с цел предотвратяване на възможно нападение на ИД в Газиантеп, Южна Турция. Екипите разполагали със сведения, че бойците подготвят \"сензационни атентати\" по време на прояви за първата годишнина от неуспелия пуч в Турция, извършен на 15 юли м.г. Полицията е извършила едновременни акции срещу лица с фалшиви лични документи. Задържани са общо 18 души, сред които осем сирийци и един иракчанин. В жилищата, офисите и автомобилите на заподозрените са били намерени оръжие, фалшиви регистрационни номера, дигитални материали.", "date": "14.07.2017 09:53", "title": "Задържаха 18 бойци от ИД в Турция, планирали атентат на годишнината от опита за преврат"}
{"url": "https://www.24chasa.bg/novini/article/6335447", "text": "Малко мече влезе посред бял ден в частна детска площадка в Сопот, изградена в полите на Балкана. Мечето бе заснето от 10-годишно момче, което играело там . Докато снима детето вика „Майко, мече! Ето го, истинско е!”. Случката, която се размина без инцидент, е от 6 юли. Кафявият космат малчуган изкарал ума на децата и на майките. В същото време наблизо се разхождала дама с две кучета, те погнали мечето и то останало затворено в стадиона, ограден с висока мрежа, а децата напуснали терена и за всеки случай притворили вратата на съоръжението. По-късно мечето намерило пролука и се измъкнало от там. Нощта обаче беше много неспокойна, разказа Мария Зайкова, очевидка на срещата с малкото мече. Цяла нощ конете цвилеха, кучетата лаеха, наоколо има и други селскостопански животни, които също не бяха спокойни. Когато на следващия ден коментирахме, мнозиха предположиха, че майката на мечето е слязла да го търси и това е подплашило кучетата и добитъка, затова през цялата нощ животните са издавали тревожни звуци, сподели пред   Мария Зайкова. Само преди броени дни и младеж от Сопот имал непредвидена среща с голяма мечка. Той карал колело по пътя за Аневското кале, когато насреща му се изправила мечка. Тя застанала като човек на пътя, стояла на два крака. Изненадан и уплашен, младежът направил кръгом. През цялото време се боял, че тя може да го настигне. Не знам към кого да не обърнем, кой може да помогне да се отдалечат мечките от населето място. И аз, и съседите ми не знаем какво може да се предприеме, за да се предпазим от среща с мечките, сподели Мария Зайкова. Те влизат в покрайнините на града, опасно е и за децата, и за възрастните.", "date": "14.07.2017 09:57", "title": "Малко мече влезе в детска площадка в Сопот"}
{"url": "https://www.24chasa.bg/novini/article/6335528", "text": "Шофьорът, блъснал велосипедист на ул. „Авксентий Велешки“ в Пловдив, е задържан за 24 часа. Това съобщиха за Радио „Фокус“ – Пловдив от Областната дирекция на МВР. Пробите на 49-годишния водач за употреба на алкохол и наркотични вещества са отрицателни. По случая е образувано досъдебно производство. Вече е установена и самоличността на починалия след катастрофата велосипедист – 86-годишен жител на града. Според събраните до момента данни, възрастният мъж се е движил с велосипеда си в насрещната лента по ул. „Велико Търново” и предприел ляв завой на кръстовището с ул. „Авксентий Велешки”. В резултат на това отнел предимството и бил блъснат от джипа. Припомняме ви, че към  , в близост до Народна библиотека „Иван Вазов“. Блъснатият мъж бе с много сериозна черепно-мозъчна травма и почина на път за болницата.", "date": "14.07.2017 10:04", "title": "Шофьорът, блъснал велосипедист в Пловдив, е задържан за 24 часа"}
{"url": "https://www.24chasa.bg/novini/article/6335552", "text": "Идеята за провеждането на срещата на Г-20 в Хамбург бе на канцлера на ФРГ Ангела Меркел (ХДС), но бе подкрепена и от кмета на северния град Олаф Шолц (ГСДП). Двамата искаха да представят Хамбург като космополитен и свободен град, но сметките им се объркаха. Документи разкриват, че службите са отправили ясни и категорични предупреждения за опасността от ескалиране на насилието – точно както се случи, пише изданието Focus, цитирано от \"Фокус\". \"Градската среда и силната лява екстремистка сцена превръщат Хамбург в подходящо място за сблъсъци с екстремисти от страната и чужбина“, са предупредили в специален доклад представителите на Федералната служба за защита на Конституцията и Федералната криминална служба. В текста се обръща специално внимание на квартал Шванцен. „Този квартал е център на дейност и местонахождение на леви екстремисти/автономисти, които са с добре изградена мрежа в Германия и Европа, и виждат златната възможност да възвърнат репутацията си“. Това ще се случи чрез „масови протести“, се казва още в доклада на службите. И в Министерството на вътрешните работи в Берлин са знаели за рисковете. Това е видно от многобройните цитати от политици и експерти преди срещата на върха. Федералният вътрешен министър Томас де Мезиер сам призна, че \"оценявам потенциала на насилие в Хамбург до над осем хиляди екстремисти от страната и чужбина\". Докато Олаф Шолц даде гаранции за сигурността на гражданите, експертите предупредиха за опасността от ескалацията на насилие. „Рисковете са подценени\", коментира за изданието Ханс-Герд Яшке, професор по управление на сигурността в Университета по икономика и право в Берлин.", "date": "14.07.2017 10:36", "title": "Документи разкриват, че Меркел и Шолц са били предупредени за бунтовете в Хамбург"}
{"url": "https://www.24chasa.bg/novini/article/6335554", "text": "Министърът на отбраната Красимир Каракачанов и началникът на отбраната генерал-лейтенант Андрей Боцев присъстваха на церемонията по освещаването на паметника на Васил Левски в парка на Военната академия \"Г. С. Раковски\" от 10.00 ч. На церемонията присъства и кметът на столицата Йорданка Фандъкова. Това съобщиха от пресцентъра на Министерството на отбраната. Тържественото отбелязване на 180-ата годишнина от рождението на Апостола на свободата Васил Левски и церемонията по освещаването на паметника се организират от инициативен комитет с председател генерал /о.з./ Михо Михов, кмета на район \"Оборище\" Васил Цолов и Съюза на офицерите и сержантите от запаса и резерва с председател генерал /о.з./ Стоян Топалов, съобщиха от МО. ", "date": "14.07.2017 10:39", "title": "Каракачанов и Фандъкова присъстваха на освещаването на паметник на Васил Левски"}
{"url": "https://www.24chasa.bg/novini/article/6335567", "text": "Все още не се знае каква е причината за пожара край Стара Кресна, лошото е, че се разпространява. Това заяви пред журналисти в парламента министърът на вътрешните работи Валентин Радев във връзка с възникналия пожар край Стара Кресна, предаде „Фокус”. „Лошата новина е, че още има ветрове по върха, огънят се разпространява нагоре и не може да влязат вертолетите, които сме поръчали от Министерство на отбраната”, поясни министър Радев. „Надявам се да се успокои обстановка и да има дъжд, който да ни помогне”, допълни още той. Министър Радев коментира, че пожарът е обхванал над 900 дка гора.", "date": "14.07.2017 10:42", "title": "Министър Радев: Огънят край Стара Кресна се разпространява, търсим причината за пожара"}
{"url": "https://www.24chasa.bg/novini/article/6335574", "text": " Евгения Мария Шконда, която живее в Словения, споделя впечатления как руските жени са възприемани в региона и въобще зад граница и кои стереотипи за тях са верни и кои не. Митовете и реалностите за балканските стереотипи в балканските нагласи за рускините представя Мит 1: Руските жени са красиви Те излизат \"сред хората\" във вид, сякаш току-що са слезли от корицата на модно списание: в рокли, които им стоят идеално,непременно на високи токчета (на които грациозно се движат по всяко време на годината и по всякаква повърхност), с безупречен грим и идеална прическа. Мит 2: Всички руски жени мечтаят да се омъжат за чужденец Отговорно заявявам – не всички! Само че този мит не се е появил току така. Интернет е препълнен със сайтове за запознанства, където жените от Източна Европа (гражданките на всички страни от бившия СССР често минават за \"рускини\"), включително и самите рускини, търсят \"любовта на живота си\" в лицето на чужденец. Тези портали са затвърдили образа на отчаяните и бедните (или проститутките) от Изтока, които ловуват за западни \"принцове\" и достоен живот. Така се е създал стереотипът за рускините като \"същества\", готови да се омъжат за когото и да е, стига да се измъкнат от неблагополучната си страна. Мит 3: Руската жена е добра и любяща Опити да се улови същността на руската жена са правени много пъти, особено в художествената литература. Героините на знаменития руски поет Александър Пушкин са верни, добродетелни, романтични и едновременно силни. Жените на декабристите изоставят светските салони, за да последват съпрузите си в Сибир. Героините на Достоевски страдат заедно с мъжете, преживели тежки изпитания. Анна Каренина жертва семейството си в името на любовта. Идеалните жени, по-точно \"госпожици\", ни представя и фантазията на Тургенев. Съвсем различен образ на жената от 80-те години на 20 в. ще намерим в знаменитото произведение на Виктор Ерофеев \"Руска красавица\", където в лицето на манекенката Ирина Тараканова пред нас застава жена, изтощена от всеобщото лицемерие, разочаровала се от хората (особено от мъжете), а най-вече – от своята родина. Тази жена отчаяно търси гибелта си и не вижда спасение нито в религията, нито в емиграцията.", "date": "14.07.2017 10:51", "title": "Балкански стереотипи за руските жени: митове и реалност"}
{"url": "https://www.24chasa.bg/novini/article/6335559", "text": "Бургаският апелативен съд потвърди условната присъда за подкуп на Юсеин Ахмед, осъден в качеството си на длъжностно лице - инспектор в Инспекция по труда в Ямбол. Това е второ решение на апелативната съдебна инстанция, след като Върховен касационен съд върна делото за ново разглеждане от друг съдебен състав. На Юсеин Ахмед е наложено наказание от година и половина лишаване от свобода с три години изпитателен срок, 1000 лв. глоба и три години лишаване от право да заема длъжност. Той е признат за виновен в това, че на 8 април 2016 г. като инспектор в Инспекция по труда в Ямбол е поискал от представител на ловно-рибарски магазин в града като дар пневматичен пистолет на стойност 350 лв., за да не състави акт за установяване на административно нарушение по Кодекса на труда за липса на месечен график за работа на служителите в магазина.", "date": "14.07.2017 10:53", "title": "Условна присъда за подкуп на инспектор по труда в Ямбол"}
{"url": "https://www.24chasa.bg/novini/article/6335434", "text": "Лондонската полиция разследва пет случая на нападения с киселина, които са се случили снощи в североизточната част на британската столица. Атаките са извършени в рамките на 70 минути и според разследващите са свързани една с друга, съобщава CNN. Органите на реда събират информация и привличат свидетели по случаите, при които няколко лица, возейки се на мотопед, са пръскали киселината. Непълнолетен младеж е арестуван по обвинения за нанасяне на тежка телесна повреда и кражба. Жертвите са откарани в болница, като една от тях е с тежки рани по лицето, които се счита, че ще оставят белези на пострадалия за цял живот. На трима от тях пораженията не са толкова сериозни. Според очевидци нападателите са били двама и са се движели с мотор. В някои от случаите жертвите, освен че са заливани с киселина, са били и обирани.", "date": "14.07.2017 10:57", "title": "Няколко нападения с киселина в Лондон за 70 минути"}
{"url": "https://www.24chasa.bg/novini/article/6335584", "text": "За Русия войната явно е по-добра от мира. Новата Студена война срещу Запада е добре дошла за управляващите, защото прикрива хроничния провал на икономиката и краха на модернизацията, пише Виктор Ерофеев за  . Знаменитият въпрос на Евтушенко \"Искат ли руснаците война?\" би трябвало да се задава вече точно обратното - \"Искат ли руснаците мир?\" Подобен въпрос е логичен, защото Русия охотно воюва както в Украйна, макар и да го отрича, така и в Сирия. В този смисъл е редно да се запитаме и друго: Няма ли най-сетне да се сложи край на военните паради и на актьорските възстановки, показващи щурмуването на Райхстага? Няма ли най-сетне да се изоставят лозунги като: \"Напред към Берлин!\" и \"Можем да го повторим!\"? Селяните в цялата страна обичат да се кичат с камуфлажни униформи; в чест на славния Ден на победата продавачките си слагат пилотки, а децата често играят навън във военни униформи. Властта ли черпи сила от войнствените настроения сред народа? Или управляващите му инжектират, заедно с пропагандата си, и радост от военната мобилизация? Кое е тук първично – яйцето или кокошката? Според мен, си имаме работа с рядък случай на сливане между яйцето и кокошката. Една трета от руснаците, участвали в анкета на „Левада-център”, искат бъдещият президент, който и да е той, а по всичко личи, че той ще бъде пак същият, да следва по-твърда вътрешна политика. Путин е все още излишно либерален, според онези, които настояват да се върне смъртното наказание и боя с пръчки, а и според другите, които настояват да се унищожат всички сили, които имали за цел да разбият Русия отвътре. Същите хора са на мнение, че във външната си политика спрямо Запада Русия трябва решително да удари с юмрук по масата. А 40 процента от анкетираните руснаци искат всичко да си остане по старому и нищо да не се променя. За тях явно всичко е прекрасно. И само някакви си 13 процента искат либерализация и помирение със Запада. Разбира се, всички знаем стойността на анкетите в авторитарните страни. Те си менят посоката като пламъка на свещ, изложен на силен вятър. Резултатите от друга анкета показват, че една четвърт от младите хора под 25 години искат да напуснат Русия завинаги. А всеки десети руснак си мечтае за емиграция. Явно тук има някакво противоречие с цитираните преди това данни. И все пак: искат ли руснаците мир? От европейска гледна точка, Русия живее в свой, огледален свят. Ако иска да се разгърне и сближи със Запада, трябва да счупи огледалата, което според разпространените руски суеверия, означава смърт. Всеки път след избори, независимо на какво ниво, става ясно, че народът гласува за властта. А опозицията поставя под въпрос истинността на резултатите. Манипулирането на данните е друга опера, но колкото и мащабни да са измамите, все пак си личи, че народът стои зад властта. Тогава интелигенцията засипва народа с проклятия, напомня за робството, крепостното право и всичко това продължава няколко месеца. След това проклятията заглъхват и народът в лицето на споменатите вече 13 процента, отново става жертва на режима, окупирал страната със своите чекистки методи. Нима интелигенцията хитрува? По-скоро хитрува самата либерална идеология. За да бъде спасен народът, е нужна вяра в необходимостта от спасение. Но ето ти беда. Интелигенцията смята днешните чекисти за продължители на делото на НКВД и КГБ. За болшинството от народа обаче, чекистите са избраници на съдбата, защитници на родината, които се грижат за реда. Та са се превърнали в реален мит – казвам това без всякаква ирония. Тези герои постоянно се намират в състояние на война със Запада. Тази война сега се изостри - за тяхна радост и за нещастие на народа. Путин подписва указ за продължаване на контрасанкциите срещу Запада. И всички радостно викат ура! Русия отказва да плати вноската си в Съвета на Европа. А реакцията е: „Така им се пада!” На кого? На европейците, разбира се! Казано накратко, войната явно е по-добра от мира. Не голямата война. Нито пък атомната! Но войната, сама по себе си, не плаши обществото, което така и не бе проникнато от „западния\" пацифизъм. От едно московско либерално радио узнах, че една четвърт от неговите слушатели биха отишли да воюват в Донбас, за да си изплатят заемите. За властимащите, които са се изолирали от Запада, състоянието на нова Студена война е изгодно. То най-добре прикрива хроничното изоставане на икономиката и провала на модернизацията. Тази мобилизация снема отговорността от властта за всички беди. И тогава за всичко е виновен Западът. На който не му харесва - границите вече са отворени. Нека именно натам се излее протестното движение! Сблъсквайки се с единствено възможната за Кремъл форма на упражняване на властта, интелигенцията се кае: Ние сме виновни за това! Как можахме да го допуснем? Интелигенцията се бие в гърдите, но не и без лукавство. Защото, който се кае повече, явно е прав. А не онези, които правят компромиси пред властта. Но при всеки авторитарен режим, компромисът волю-неволю се превръща в ежедневие. Властта повтаря всеки ден, че върши всичко правилно. Тя не си признава нищо – нито, че е свалила самолет, нито, че не е разследвала истински убийството на Немцов, нито, че има пръст в допинг-скандала за олимпийците. Не, тя за нищо не е виновна. Само понякога, за да не изглежда съвсем неправдоподобно извисена, властта се отърсва от някои корумпирани личности, както кучето се отърсва от бълхите си. Близо половината от народа остава безмълвен, изпаднал в дълбок исторически шок. Путиновият електорат има чисто биологичната задача да оцелее. И възприема всяка промяна като заплаха. Той е за застоя. След като е оцелял вчера, иска и утре да го очаква същото. Но изследването на „Центъра Левада” напомня, че една трета от народа иска подобряване на времето. Този копнеж за по-добър климат е пълна противоположност на интелигентските мечти. Една трета от руснаците искат повече ред и повече строгост изобщо, но не непременно политическа. И хората свързват този ред със Сталин. Шегата настрана, но в този случай, в очите на голяма част от руснаците Сталин се оказва най-порядъчният човекоядец, който винаги се е борил за мир по целия свят.", "date": "14.07.2017 11:05", "title": "\"Дойче Веле\": Искат ли руснаците мир?"}
{"url": "https://www.24chasa.bg/novini/article/6335644", "text": "Овладян е пожарът в гората край село Стара Кресна. Това съобщи инж. Дамян Дамянов, директор на Югозападно държавно предприятие, цитира \"Фокус\". Към момента има единични огнища в периметъра, които се погасяват. До края на деня, а и през нощ в района ще останат екипи на предприятието и Регионална дирекция „Пожарна безопасност и защита на населението“ – Благоевград, които ще следят за обстановката в района. „130 служители от 20 териториални поделения на Югозападното държавно предприятие участват в потушаването на огъня в Пирин. Рано тази сутрин гасенето на пожара продължи. Мобилизирани са общо над 250 души: пожарникари, военни, служители на РДГ - Благоевград и националните паркове „Пирин” и „Рила”. На място са 12 специализирани противопожарни автомобила на ЮЗДП и 6 – на служба „Пожарна безопасност и защита на населението”, каза още инж. Дамянов. Нанесените щети от пожара са много сериозни, подчерта той. „Пожарът е на площ от 850 декара, от които около 600 - 700 декара е петдесетгодишна борова гора”, каза още инж. Дамян Дамянов. Той не изключва вероятността причината за пожара отново да е човешка небрежност, тъй като огънят е възникнал в близост до черен път. Залесяването на засегнатия участък ще струва около 600 хил. лева. По данни на Югозападно държавно предприятие, 77 пожара са регистрирани на територията на ЮЗДП от началото на годината до момента. Засегнати са около 4 000 декара горски площи.", "date": "14.07.2017 11:10", "title": "Овладяха пожара в гората край село Стара Кресна"}
{"url": "https://www.24chasa.bg/novini/article/6335652", "text": "Пиян шофьор \"паркира\" в гробищния парк на петричкото с. Скрът. Инцидентът станал през нощта, като на сутринта хора видяли изоставена кола върху един от гробовете. Оказало се, че 30-годишният О. Г. не успял да спре с автомобила си, помел телената ограда с бетонни колове, след това чешмата, помлял 5 надгробни паметника и тогава спрял. След това изчезнал, но е задържан от полицията.", "date": "14.07.2017 11:12", "title": "Пиян шофьор \"паркира\" в гробища, потроши 5 плочи, ограда и чешма в с. Скрът"}
{"url": "https://www.24chasa.bg/novini/article/6335551", "text": "Извънредното заседание на Пленума на ВСС, свикано от неговия председател - правосъдния министър Цецка Цачева, не се състоя поради липса на кворум. На заседанието присъстваха 11 от членовете на съвета, а сред отсъстващите беше главният прокурор Сотир Цацаров. Това е трето провалено заседание на ВСС, след като при последните две част от членовете на съвета излязоха от залата. Един от въпросите, които членовете на ВСС трябваше да решат, бе приемането на отчет по изпълнението на препоръките на ЕС от последния мониторингов доклад. Също така трябваше да се обсъди и анализът на българската прокуратура от Службата за подкрепа на структурните реформи на ЕК. Това съобщи БТА. Преди седмица шестима членове на съвета изпратиха писмо до правосъдния министър, в което настояха да има извънредна среща, заради провалените две поредни заседания пак поради липса на кворум. Те изразиха притесненията си, че са останали неразгледани важни теми, засягащи кадрови въпроси, нормалното функциониране на съдилища и прокуратури, както и други важни въпроси, касаещи съдебната власт. След като стана ясно, че днес заседание не може да се проведе, Цачева информира, че следващото редовно заседание ще бъде на 20 юли, а в дневния ред ще са заложени точки, които не търпят отлагане. Един от присъстващите - Калин Калпакчиев коментира, че поведението на колегите му, които не са дошли, е безотговорно. \"Ние сме държавен орган, имаме отговорност към съдебната власт, към колегите си\", каза Калпакчиев. По думите му, това е съзнателен опит да се провали заседанието, като уточни, че някои негови колеги са в отпуск, но други ги няма по неизвестни причини.", "date": "14.07.2017 11:13", "title": "Третото заседание на ВСС, свикано от Цецка Цачева, се провали"}
{"url": "https://www.24chasa.bg/novini/article/6335651", "text": "57-годишна жена почина в сряда, след като беше повалена от реактивната струя на самолет, излитащ от летище в Сейнт Мартен. Летището е известно със своята писта за излитане и кацане, защото - за да стигнат до нея, самолетите трябва да прелитат над живописен карибски плаж. Жената е стояла близо до ограда в края на пистата, според Saint Martin News Network, когато реактивната струя от самолета я е повалила на бетона. Тя е откарана в болницата, където починала, според The ??Independent,  Въпреки че пред оградата има предупредителни табели, пистата все още привлича туристи, които искат да се приближат възможно най-много до движещите се самолети. Това не е първа пострадала, както показват предупредителните знаци. През 2012 г. видеоклип показа как реактивна струя изхвърля върху бордюра друга жена.", "date": "14.07.2017 11:20", "title": "Самолет уби жена край пистата на най-опасното летище в света"}
{"url": "https://www.24chasa.bg/novini/article/6335663", "text": "REFAN грабна титлата „ЛЮБИМА МАРКА на българския потребител за 2017 г.“ след оспорвано съревнование и след като получи най-много гласове в третия кръг на едноименната класация. Освен в генералното класиране, козметичният бранд убедително спечели първото място и в двете категории, в които се състезаваше: „Козметика“ и „Българска марка“, като остави конкурентите далече зад себе си. Признанието е особено ценно за REFAN, защото за разлика от други класации тук не се разчита на жури, а единствено на потребителските предпочитания и емоционална привързаност. Надпреварата продължи повече от месец в три последователни кръга и в нея потребителите имаха възможност да номинират в 39 категории предпочитаните от тях брандове. Сред събралите най-много потребителски гласове тази година са: Johnnie Walker, Spetema, Солети Златна Добруджа, Бонбони Черноморец, Престиж, ЛАКТИМА БАЛКАН, БОР ЧВОР, Майонеза Краси, Harmonica, Weleda, Bioderma, Hipp, BMW, Samsung, Happy Bar&Grill, focus-news.net, NOVA, Doppelherz, Credissimo, Serdika Cеnter, BILLA, fashiondays.bg, Hewlett Packard Enterprise Company и Pharmа Hyaluron. REFAN печели за втора поредна година призовото място в категория „Козметика“, а обстоятелството, че тази година печели и в категория „Българска марка“, в която се включва за първи път, както и фактът, че е с най-висок потребителски вот в класацията, недвусмислено посочват коя е любимата марка на българския потребител. От компанията са изключително удовлетворени от резултатите и изразяват своята огромна благодарност към всички, които са отделили от времето си за гласуване и са дали своята оценка за българската козметична марка, която е на пазара повече от 25 години и е популярна не само у нас, но и по света със своите бутици в 50 държави на 5 континента. Сертификатите на класираните на призови места брандове бяха връчени на тържествен коктейл в хотел Хилтън, София, даден от организаторите на класацията „Любима марка“ – сп. „Бизнес лейди“. Отличените в различните категории компании получиха и изискани подаръчни комплекти, осигурени от REFAN.", "date": "14.07.2017 11:22", "title": "Refan - любима марка на българския потребител"}
{"url": "https://www.24chasa.bg/novini/article/6335680", "text": "Васил Левски е месията на националната ни революция и неин проповедник. Трудно е да се изброят всички паметни знаци, изградени от българския народ с почит към Апостола, но най-трайният паметник на Васил Левски остава в народното съзнание. Това заяви президентът Румен Радев на тържествената церемония по освещаване на паметника на Апостола на свободата Васил Левски в парка на Военна академия „Георги Раковски“, съобщават от пресцентъра на държавния глава. „Думата Отечество днес почти не произнасяме, защото някои наричат България тази страна, други твърдят, че няма такава държава. Тази години почитаме Апостола с много събития. Едно от най-похвалните е издигането на този паметник и то точно тук, във Военната академия, която обучава и възпитава пазителите на Отечеството. Думата Отечество днес почти не произнасяме, защото някои наричат България тази страна, други твърдят, че няма такава държава. Когато преди 180 години се ражда Апостола тази държава действително не съществува, но Отечеството е в сърцата на Левски и на хората като него. Със своята саможертва те връщат отечеството на българите и днес нашият дълг на свободни хора, е да градим България, която все повече да се доближава до мечтата за съгласие, братство и равноправие“, подчерта държавният глава. В словото си президентът призова да не забравяме, че българският народ може да надмогне всяка неволя, стига да надмогне собствените си слабости. „Стремежът ни поне малко да се равним с този великан на духа и делото трябва да се гради върху това да бъдем мъдри, решителни и последователни като него. Да работим всекидневно за единството на българската нация и за по-честното й настояще“, каза още Румен Радев. „Мястото, което ни събира, не е случайно. Военната академия обучава и възпитава пазителите на отечеството. През нея са преминали поколения защитници на родните земи, отстоявали идеала на Левски за свободна и независима България“, каза президентът Румен Радев в словото си пред гостите на церемонията. Държавният глава благодари на Инициативния комитет и на всички, които са подкрепили идеята за издигането на паметника и пожела той да вдъхновява идните поколения. “Там, където има българщина и родолюбие, Левски продължава да живее“, подчерта Румен Радев. На церемонията присъстваха заместник министър-председателят по обществения ред и сигурността и министър на отбраната Красимир Каракачанов, заместник министър-председателят по икономическата и демографската политика Валери Симеонов, министърът на отбраната Красимир Каракачанов, столичният кмет Йорданка Фандъкова и началникът на отбраната генерал- лейтенант Андрей Боцев.", "date": "14.07.2017 11:23", "title": "Радев: Левски е явление надвременно, той не е застинал в страниците на историята"}
{"url": "https://www.24chasa.bg/novini/article/6335640", "text": "Прокуратурата обвини д-р Антон Генов - директор на Областната дирекция по безопасност на храните - София /ОДБХ - София/ в престъпление по служба и принуда. Това съобщиха от пресцентъра на държавното обвинение. Според събраните доказателства, Генов е разпореждал проверка и изземване на имущество от две дружества, които съхранявали отработена мазнина, изкупувана като суровина за биогориво и от заведения за обществено хранене. Тези действия според прокуратурата не били от компетенцията на БАБХ, а на РИОСВ, а Генов е нарушил правомощията си. Също така разследването е установило, че целта на Антон Генов била да се набавят облаги за дружеството ДУУ ЕООД, в което по същото време е работел синът му. Генов е обвинен и за това, че е опитал да принуди управител на търговско дружеството с чуждестранен собственик да не извършва търговска дейност на територията на гр.София. То също се занимавало със съхраняване на отработена мазнина. На директора на БАБХ - София, му е наложена мярка за неотклонение \"парична гаранция\" в размер на 5000 лв. Наложена му е и забрана за напускане на страната. Разследването по случая продължава.", "date": "14.07.2017 11:27", "title": "Директорът по безопасност на храните в София натискал фирми заради сина си"}
{"url": "https://www.24chasa.bg/novini/article/6335664", "text": "Албанската полиция съобщи, че е задържала над 15 тона марихуана, скрити в югозападно село, предаде Асошиейтед прес, цитирана от БТА. Говорител на полицията заяви, че полицаи са открили наркотика в петък в Лакатунд, на 150 км югозападно от столицата Тирана. Полицията е заловила също около 700 кг марихуана в друга операция в село в край Кавая, на 50 км западно от Тирана. Тази година албанските власти конфискуваха огромни количества канабис, складиран в отдалечени райони по брега или в моторници, преди да бъде превозен контрабандно в съседна Гърция или Италия. Миналата година властите унищожиха 2,5 милиона стръка канабис и заловиха няколко тона в борбата срещу контрабандата.", "date": "14.07.2017 11:28", "title": "Над 15 тона марихуана беше задържана от Албанската полиция"}
{"url": "https://www.24chasa.bg/novini/article/6335702", "text": "26-годишният Олег Георгиев, който потроши гробищния парк на петричкото с. Скрът, се оказа, че е карал БМВ без регистрационни номера, съобщиха официално от полицията. Той шофирал и с 1,79 промила алкохол в кръвта, показала пробата с дрегер. Инцидентът станал снощи, като пияният водач карал с несъобразена скорост, излязъл извън шосето, помел телена ограда, чешма и четири надгробни паметника. ", "date": "14.07.2017 11:29", "title": "Шофьорът, потрошил гробищата в с. Скрът, карал кола без номера и с 1,79 промила алкохол"}
{"url": "https://www.24chasa.bg/novini/article/6335701", "text": "Министър-председателят Бойко Борисов се срещна в Министерския съвет с европейския комисар Мария Габриел, чиято кандидатура беше гласувана с огромно мнозинство от Европейския парламент в началото на месеца. Премиерът Борисов поздрави Габриел и й пожела успешна работа на отговорната позиция. Това предадоха от пресслужбата на Министерския съвет. По думите му, като еврокомисар тя има възможност да постигне значителни резултати в ресора, за който отговаря – цифровата икономика и цифровото общество, така че да има конкретни ползи за европейските граждани. Министър-председателят отбеляза добрата комуникация с Европейската комисия и изрази увереност, че Мария Габриел ще поддържа активен диалог с българските институции. Акцент в срещата беше и темата за предстоящото българско председателство на Съвета на ЕС през 2018 година. Според европейския комисар са налице основни предпоставки за успешното провеждане на председателството, като определянето на ясни приоритети и подготвителните срещи с председателите на парламентарните комисии и докладчиците. Премиерът Борисов и Габриел се съгласиха, че това е възможност страната ни да има активна роля на медиатор между институциите и да окаже положително въздействие по важни за Европа теми. Бойко Борисов обърна специално внимание на Западните Балкани. Той сподели, че е оптимист след срещата си с лидерите от Берлинския процес в Триест и след проведените вчера разговори в Солун. Министър-председателят подчерта, че е изключително важно да има ясна европейска перспектива за региона.", "date": "14.07.2017 11:33", "title": "Борисов се срещна с Мария Габриел"}
{"url": "https://www.24chasa.bg/novini/article/6335710", "text": "Бялата книга за бъдещето на ЕС, представена през март от председателя на ЕК Жан Клод-Юнкер, представя пред депутатите премиерът Бойко Борисов. Обсъждането е по инициатива на председателя на БСП Корнелия Нинова, която в момента е в САЩ. От нейно име на трибуната говори Кристиан Вигенин, бивш външен министър, а сега - шеф на парламентарната комисия за европейските въпроси. Вицепремиерът Екатерина Захариева ще докладва периодично във външната комисия - след заключителната реч за състоянието на ЕС, която ще произнесе Юнкер през септември, и преди председателството ни на Съвета през декември. Това отчете шефката на външната комисия Джема Грозданова от ГЕРБ. И обясни, че Бялата книга е прерогатив и отговорност на националните правителства и че все още няма изразени конкретни позиции на държавите - членки. Освен това парламентът се произнася по съответствието на проектите на актове на ЕС по тяхното съответствие на принципите на субсидиарност и пропорционалност, и няма правомощия да приема рамкови позиции, уточни Грозданова. ", "date": "14.07.2017 11:34", "title": "Борисов е в парламента, представя Бялата книга \"Юнкер\""}
{"url": "https://www.24chasa.bg/novini/article/6335737", "text": "Холандец се опитал да вкара 4,658 кг кокаин през ГКПП \"Калотина\", в нощта срещу четвъртък, съобщи шефката на Софийската апелативна прокуратура - Албена Вутова.Тя обясни, че мъжът возел в колата си съпругата си и трите си деца. Заради съмнителното му поведение колата му била подложена под щателна проверка. Двама митничари открили кокаина скрит в кухини под предния капак, обясни шефът на митниците Георги Костов. Той добави, че задържаният мъж е от турски произход и се е прибирал за летните месеци в Турция. При друг случай на Дунав мост, вчера сутринта пък митничари заловили 172 пакета трева, скрити в левия резервоар на тир. Камионът бил на българска транспортна фирма, а двамата шофьори признали, че превозват марихуана. Те казали и кой, и къде е натоварил наркотика. Самата фирма собственик на камиона е от Сандански. Очаква се натоварилите тревата да бъдат задържани.    ", "date": "14.07.2017 12:19", "title": "Баща вкара 4 кг кокаин през \"Калотина\", докато вози жена си и трите си деца"}
{"url": "https://www.24chasa.bg/novini/article/6335913", "text": "В последните дни не сме се спрели. Вие ще викате \"Благодарение на нас се съмва\", ние ще викаме - \"Не е благодарение на вас.\" С тези думи от парламентарната трибуна премиерът Бойко Борисов центрира дебата по същество по време на обсъждането на Бялата книга с 5-те варианта за развитие на ЕС. Той се вбеси, след като от БСП му обясниха, че благодарение на тях кабинетът е взел правилни решения.  Председателството е да синхронизираш процеса, не да изземеш власт от Брюксел, обясни Борисов. \"То няма да стане нито един от тези варианти. Ами хората си пишат. В НДСВ имаше Бяла книга навремето, не знам дали и в ГЕРБ не сме писали\", каза Борисов. И прозира към прагматизъм и темпо - да атакуваме чакалнята за еврото, бой по корупцията и действия, защото от нас зависи да сме на първа скорост и никой не ни е длъжен.", "date": "14.07.2017 12:20", "title": "Борисов: Не сме се спрели"}
{"url": "https://www.24chasa.bg/novini/article/6335931", "text": "Двама израелски полицаи, ранени при  , са починали от получените рани, съобщава вестник The Times of Israel, цитиран от Фокус. „Тежък ден за израелската полиция. Имаме двама загинали служители“, заяви полицейският комисар Рони Алшейх пред репортери. В сутрешните часове на петък, 14 юли, край Лъвската порта в Йерусалим бе произведена стрелба, в резултат на която пострадаха трима души. По първоначални данни нападателите са били трима и са неутрализирани от силите за сигурност. Бе съобщено, че двама от ранените са в изключително тежко състояние, без да се уточнява, че са служители на полицията.", "date": "14.07.2017 12:25", "title": "Починаха двама полицаи, ранени при стрелбата в Йерусалим"}
{"url": "https://www.24chasa.bg/novini/article/6335946", "text": "Окръжният съд в Пазарджик гледа дело по Закона за екстрадицията и европейската заповед за арест срещу Райчо Михайлов от град Септември, съобщава „Фокус“. Той е задържан с ЕЗА с обвинения за участие в организирана престъпна група, трафик на хора и склоняване към проституция. Задържаният даде съгласието доброволно да замине за Испания. Той не се отказа от принципа на особеността, съгласно който може да бъде съден в приемащата държава само по обвиненията, които съдържа Европейската заповед за арест. Делото бе отложено за 21 юли от 9.30 часа, тъй като трябва да пристигнат гаранции от Испания, че след разпита на лицето и неговото осъждане, то ще бъде върнато на български ГКПП за изтърпяване на наказанието в страната, ако му бъде наложена осъдителна присъда. ", "date": "14.07.2017 12:31", "title": "Отложиха делото на осми задържан от групата за трафик на жени в Испания"}
{"url": "https://www.24chasa.bg/novini/article/6335920", "text": "Шести ден издирват изчезналия след катастрофа 16-годишен Кристиян Младенов край Триград. Операцията по претърсването за момчето вече е спасителна, тъй като района е с много опасни скали и преходи, а температурите нощем падат драстично. Момчето избягало леко облечено и не е засичано да слиза във вили и къщи, за да се храни. В същото време добре познава района. През нощта издирването продължи до 3 часа, но не го намерихме, дано да имаме добра новина следващия път, каза кметът на Триград Цветан Славков. Вместо Кристиян, термокамери, с които е издирван тийнейджърът из горите край Триград са засекли мечка и няколко сърни. 16-годишното момче обаче не било заснето. Близки и приятели смятат да пуснат и дрон да снима над горите и скалите, но шансовете да бъде открит на кадрите също са малки, заради високата и гъста гора. Оттогава ученикът се издирва постоянно, но няма следи от него. Над 100 листовки бяха залепени по горски пътеки и близо до извори, където би слязъл да пие вода, в които го убеждават, че не е направил нещо фатално и го зоват да се покаже. Близките му предполагат, че може да е ранен при катастрофата, понеже колата се е ударила в дърво и да е много омаломощен вече. Други в селото разкриват, че той има пари в себе си и ако е отишъл надалеч ще може да си купи храна или пък случайни туристи да го нахранят. \"Шансовете му за оцеляване са все по-малки с изминаване на дните\", притесняват се издирващите го. Днес издирването продължава.", "date": "14.07.2017 12:32", "title": "Термокамери засекли мечка при издирването на Кристиян от Триград"}
{"url": "https://www.24chasa.bg/novini/article/6335964", "text": "След утвърдените промени в условията и реда за целева помощ за отопление кандидатстващите лица и семейства могат да подават своите документи в дирекциите \"Социално подпомагане\" от понеделник, съобщиха от Агенцията за социално подпомагане. Заявленията вече могат да се подават и по настоящ адрес, кампанията ще продължи до 31 октомври 2017 г. По същество по-благоприятните условия за гражданите означават, че увеличеният размер на пенсиите и на месечните помощи за деца с трайно увреждане няма да се отрази при определяне на диференцирания минимален доход за достъп до този вид помощ, се посочва в съобщението. Предвижда се също промяна и в начина на изплащане на целевата помощ при отопление с централно топлоподаване, като тя ще се предоставя на правоимащите лица в пари, а не на съответните топлофикационни дружества, както бе досега. 217 635 бяха хората и семействата, подпомогнати с целева помощ за отопление за отоплителен сезон 2016/2017 г. Размерът на помощта беше 72,46 лева месечно или общо за петте месеца на отоплителния сезон 362,30 лева. Изплатената сума за миналия отоплителен сезон е в размер на 77 434 792 лева.", "date": "14.07.2017 12:35", "title": "Увеличените пенсии няма да се отразят на достъпа до целева помощ за отопление"}
{"url": "https://www.24chasa.bg/novini/article/6335987", "text": "\"И аз пътувах като вас със спартана. Пътува бавно и е топло, и бръмчи много. За един път става.\" Това каза премиерът Бойко Борисов на депутата от БСП Елена Йончева по време на дебата за бъдещето на ЕС, напомняйки, че първото посещение на президента Румен Радев, докато тя бе в екипа му, беше също с военната машина. Няма логика да нямаме европейски въоръжени сили, съгласи се министър-председателя с нея. И върна дебата по същество: \"Тази сутрин говорех с Бохарт за европейския газов хъб. Да сме на първа скорост и кохезията - ето, и аз мога да го напиша анализа за бъдещето на ЕС. \"Цветанов се погажда с Нинова, те ще продължат\", каза Борисов от трибуната и си тръгна в добро настроение от парламента.", "date": "14.07.2017 12:45", "title": "Премиерът към Йончева: И аз пътувах със спартана, за един път става"}
{"url": "https://www.24chasa.bg/novini/article/6335988", "text": "Шестима души бяха ранени, но няма хора с прободни рани в последния ден на фестивала на Сан Фермин в Памплона, съобщи Асошиейтед прес, цитирана от БТА. Последната гонка беше най-кратката тази година. Биковете от севилската ферма \"Миура\" преминаха през 848-метровия маршрут на Памплона само за 10 секунди. От болницата в града съобщиха, че един от шестимата ранени в петък е получил сериозни травми на главата и на гърба. Другите пострадали също имат рани по главите и гърбовете. Повечето от нараняванията са били получени при падане или при стъпкване от биковете. Тази година седем души бяха намушкани по време на 9-дневните празненства в рамките на феста Сан Фермин. Фестивалът датира от края на 16-и век, макар корените му да са още по-стари, от времето, когато Испания приема християнството. Той носи името на патрона на града - Сан Фермин. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г. Всяко лято той привлича хиляди чуждестранни туристи. Биковете се пускат в 8 ч. местно време (6 ч. по Гринуич). Желаещите демонстрират смелостта си, като тичат пред тях 848,6 м по тесните калдъръмени улици. Следобед срещу биковете излизат матадори.", "date": "14.07.2017 12:45", "title": "Още 6 ранени в последния ден на бягането пред бикове в Памплона (Снимки и видео)"}
{"url": "https://www.24chasa.bg/novini/article/6336012", "text": "Спад на безработицата до 6.8 на сто през юни 2017 г. отчита административната статистика на Агенцията по заетостта. Това съобщиха от пресцентъра на Агенцията. Сравнението с предходния месец показва намаление от 0.3 процентни пункта, а при паралел с юни миналата година безработицата се свива значително - с 1.6 процентни пункта. Броят на регистрираните безработни в бюрата по труда през месеца е 224 167. Те намаляват с 9 662 души спрямо предходния месец, а в сравнение с юни 2016 г. броят им се свива съществено - с 50 109 лица. Започналите работа през юни 2017 г. безработни са общо 23 188, от които 20 238 на първичния пазар на труда. В субсидирана заетост са включени 2 950 безработни. От тях 1 382 са започнали работа по програми и мерки за заетост от Закона за насърчаване на заетостта. По схеми на ОП РЧР на работа са постъпили 1 568 безработни лица. Заявените в бюрата по труда свободни работни места на първичния пазар през месеца са 19 016, като от тях частният сектор е обявил 80,5 на сто.В сравнение с юни 2016 г. броят на заявените свободни работни места на първичния пазар нараства с 1,3 на сто или със 753 броя. Най-много свободни работни места на първичния пазар през месеца са заявени от преработващата промишленост (6 129); търговията (2 730); хотелиерството и ресторантьорството (2 319); административните и спомагателните дейности (1 647); строителството (1 218); селското, горското и рибното стопанство (738); транспорта, складирането и пощите (708); операциите с недвижими имоти (698); държавното управление (610) и др. Най-търсените професии по заявените свободни места в бюрата по труда през месеца са работници в преработващата промишленост, персонал в сферата на персоналните услуги (готвачи, бармани, сервитьори), оператори на стационарни машини и съоръжения, квалифицирани работници в производството на храни, облекло, дървени изделия и сродни, неквалифицирани работници по събиране на отпадъци и сродни на тях, продавачи, монтажници, водачи на МПС и подвижни съоръжения и др.", "date": "14.07.2017 12:51", "title": "Безработицата през юни падна до 6,8 на сто"}
{"url": "https://www.24chasa.bg/novini/article/6336015", "text": "Площадът пред НДК се ремонтира за първи път откакто е построен. Това заяви днес кметът на София Йорданка Фандъкова, която провери ремонта на площадното пространство пред НДК, предава БТА. Тя опроверга твърдения, според които Столичната община за пореден път прави ремонт на тази зона като подчерта, че площадното пространство пред НДК с площ от 12 дка беше извадено от проекта за ремонт на парка около НДК. Причината е, че със започването на ремонта се видя, че липсва изцяло хидроизолация на площада, което беше причина за големите течове в подлеза, каза кметът Фандъкова. Реконструкцията на площада пред НДК с бюджет от 4,7 млн.лв. започна на 26 юни и трябва да завърши в края на септември. Вече 60 на сто от старите плочи са извадени, демонтажът на плочите продължава. Предстои поставянето на хидроизолация, бетонова основа, отново хидроизолация, още една защитна бетонова плоча и едва тогава ще бъдат подредени новите гранитни плочи, които са вече доставени, обясни кметът. По думите й това пространство ще бъде изцяло обновено по проект, сходен с оригиналния вид на площада. Кметът Фандъкова очаква от изпълнителите да работят много сериозно, в срок и качествено.", "date": "14.07.2017 12:54", "title": "Фандъкова: Площадът пред НДК се ремонтира за първи път от построяването му"}
{"url": "https://www.24chasa.bg/novini/article/6336011", "text": "По информация от българското посолство в Загреб към настоящия момент са освободени всички български граждани, задържани през изминалите две денонощия преди футболната среща между ФК \"Левски\" (София) и ФК \"Хайдук\" (Сплит) в град Задар, Хърватия. Те вече пътуват към България. Това съобщи пресцентърът на Министерството на външните работи.", "date": "14.07.2017 12:54", "title": "Всички български граждани, задържани в Задар, вече са освободени"}
{"url": "https://www.24chasa.bg/novini/article/6335941", "text": "Петгодишният Ангел Христозов от Асеновград е потънал във водите на язовир \"Пясъчник\", докато баща му Красимир е оправял палатката на брега. Това разказа пред \"24 часа\" Нонка Никитова, специалист ГРАО в кметството на село Беловица.  Трагедията се е разиграла в четвъртък около 14, 30 ч. Родителят пристигнал с детето на язовира, където щели да прекарат няколко дни на палатка. На следващия ден трябвало да дойдат лелята и чичото на Ангелчо. \"Ще вляза малко във водата\", казало момченцето на татко си. \"Само на плиткото\", поръчал родителят. След няколко минути се обърнал, но не видял Ангел. Паникьосал се и започнал да го търси. Развикал се, притекли се и други хора, влезли в язовора, но от Ангел нямало и следа. Водолазите от пожарната извадили безжизненото му тяло.", "date": "14.07.2017 12:59", "title": "5-годишният Ангел се удавил, докато баща му опъвал палатка"}
{"url": "https://www.24chasa.bg/novini/article/6336241", "text": "Един от създателите на паметника \" 1300 години България\", проф. Валентин Старчев, заяви че са спекулация твърденията на Столичния общински съвет, тиражирани в някои медии, че демонтажът на паметника е съгласуван с него. Той каза това на пресконференция, в която участваха представители на Инициативния комитет за запазване на паметника \"1300 години България\", на Инициативния комитет за изясняване обстоятелствата и целесъобразността при взимането на решение за съществени изменения на пространството около НДК, Сдружение \"Трансформатори\", СБХ, юристи и други, предава БТА. По думите на Старчев, твърденията, че се е съгласил да бъдат свалени и преаранжирани скулптурите в Националния исторически музей са напълно неверни. Ние атакуваме непрекъснато решението на общината и това е достатъчно доказателство, за да се разбере, че моята истинска цел е паметникът да се запази, заяви проф. Старчев. Според него композициите са една неделима част с цялостното пространство, обвързани са помежду си и разпръснати и показани като отделни произведения, губят своя смисъл. Той смята, че ако бъдат пренесени скулптурите в НИМ, ще променят и пространството на музея. Фигурите са по 8, 12 метра и ще нарушат хармонията в музея, смята Валентин Старчев. Защитниците на паметника заявиха, че вече се отказват да говорят с понятия като морал, дълг и памет, защото е очевидно, че бюрократичната стена не може да бъде пробита по този начин. Заради това те са решили да разкажат тяхната версия за стопанисването и решенията за паметника \"1300 години България\" чрез адвокат Георги Атанасов. Адвокат Атанасов смята, че неправомерните действия са не само на Столична община, но и на държавата и са започнали още след 1989 година чрез умишлена безстопанственост не просто на паметника, а всичко, което представлява околната среда на парка около НДК. Столична община съставя своя първи акт за общинска собственост през април 2006 година. С писмо от 13 януари 2006 кметът на София /по това време Бойко Борисов - бел.ред./се обръща към министъра на културата проф. Стефан Данаилов с въпрос за окаяното състояние на паметника и с предложение за разрушаването му, и за поставянето на негово място на паметната плоча на Шести пехотен полк . В писмото е отбелязано, че в случай, че не се приеме разрушаването на паметника, трябва да се предложат варианти за възстановяване, отбеляза Атанасов. На това писмо три месеца по-късно министърът отговаря , че при невъзможност на общината да намери средствата, държавата е готова да има целево отпускане за възстановяването му. По думите на адвокат Атанасов, от 2006 г., след писмото на Данаилов до кмета на Столична община, не е извършено нито едно правно или фактическо действие за опазване или възстановяване на паметника. В този период и особено след 2011 г. СО прави опит чрез обявяването на конкурси за препроектиране на пространството около на НДК да вмъкне ликвидирането на паметника. СБХ е отправял тогава отворени писма до министъра на културата и кмета на общината и във всички случаи Министерството на културата в лицето на различни министри е изключвало възможността паметникът да бъде разрушаван и е подчертавало, че може да бъде променян само по искане и със съгласие на автора. В протокол от 2014 г. е отбелязано, че специализираният експертен съвет по изобразително изкуство към МК трябва да се сезира специализирания експертен съвет по опазване на културното наследство за провеждане на процедура по обявяване на паметника за недвижима културна ценност, каза Атанасов и допълни, че не се е намерил нито един министър да изпълни решението. Преди няколко дни адвокатът е получил писмо от зам.- министър Анелия Гешева, че такава процедура вече е образувана и в момента Националният институт за недвижимото културно наследство провежда предварителна оценка за наличието на признаци на недвижима културна ценност за паметника. Според адвокат Атанасов не е вярно твърдението на столичния кмет Йорданка Фандъкова и на зам.-кмета Тодор Чобанов, че съдът е потвърдил законосъобразността на решението на СО от 18 декември 2014 година за демонтаж. Съдът никога не е разглеждал това решение по същество, за да се занимава с неговата валидност, заяви Атанасов. Според него до този момент всички определения на съда са свързани единствено с това, че упражняващите право на жалба нямат правен интерес на това. Те отричат на гражданските организации правото да обжалват, защото според текст в закона за авторските права, авторско право върху произведенията на архитектурата, които по презумпция се приема, че са паметниците, имат само архитектите, каза адвокат Георги Атанасов. По думите му обаче авторските права на проф. Старчев са възникнали по стария закон. Художникът проф.Светлин Русев заяви, че сме свидетели на откровена и чудовищна манипулация, в която са нарушени всички граждански права и правни норми. Общинският произвол противопостави паметта на загиналите от първи и шести пехотен блок с паметта на България, заяви Русев. По отношение на спора дали паметникът е грозен, творците заявиха, че грозното е сложна категория, с която се занимават философи, различни теоретици и изкуствоведи и представата за него е свързана и с личната обща култура.", "date": "14.07.2017 13:49", "title": "Проф. Валентин Старчев : Демонтажът на паметника \"1300 години България\" не е съгласуван с мен"}
{"url": "https://www.24chasa.bg/novini/article/6336227", "text": "Бойна техника, която е на въоръжение в армиите на Република България и на САЩ, ще бъде изложена в Русе на 18 юли (вторник), съобщават от пресцентъра на министерството на отбраната.  Гражданите и гостите на града ще имат възможността да разгледат американски бойни машини М 1126 „Страйкър“ от състава на 2-ри Кавалерийски полк, както и бронирана бойна машина М1117 „Гардиън“ и БТР 60ПБ - МД1 от военно формирование 32420 – Русе, които ще бъдат изложени от 10.00 ч. до 12.00 ч. на 18 юли в кв. „Дружба 3“, на зелената площ югозападно от кръстовището между бул. „Христо Ботев“ и бул. „Васил Левски“. Посетителите ще могат да се запознаят и със задачите, които се изпълняват с участието на представената военна техника. По-рано на 18 юли колони от формированието на 2-ри Кавалерийски полк от Сухопътните войски на САЩ в Европа ще преминат през българо-румънската граница от ГКПП „Дунав мост 1“. Колоните, в състав до 850 души и до 250 единици бойна колесна техника, ще се придвижат през територията на България в периода 18-23 юли 2017 г. за участие в съвместните тренировки на Учебен полигон „Ново село“ и в Базата за предно разполагане – Безмер в рамките на многонационалното учение „Saber Guardian 2017“. За осигуряване на сигурността по време на движението военнослужещите и техниката ще бъдат ескортирани от представители на Служба „Военна полиция“. Втори кавалерийски полк, известен още като „Втори драгунски полк“ или „Драгуните“, е действащ пехотен и кавалерийски полк на Сухопътни войски на САЩ с основно въоръжение бойни машини тип „Страйкър“. Формированието от състава на Командването на СВ на САЩ в Европа е дислоцирано в „Роуз Баракс“, Филсек, Германия с командир полковник Патрик Дж. Елис.", "date": "14.07.2017 13:56", "title": "Представят техника на българските и американските въоръжени сили в Русе"}
{"url": "https://www.24chasa.bg/novini/article/6336261", "text": "Неизвестен апаш драснал клечката на две коли на бизнесмен от монтанското село Мокреш. Това съобщиха от ОД на МВР. На 13- ти юли около 2:45 часа след полунощ. е подаден сигнал на тел. 112 за това, че в с. Мокреш, пред частен дом на ул. \"Трета\" е възникнал пожар в два леки автомобила марка \"Мерцедес\". Същите са собственост на 46 годишен жител на селото. В резултат на бързата намеса на собственика пожарът е загасен веднага след възникването. Причините за пожара и размера на щетите са в процес на изясняване. Разследващите работят по различни версии, включително и лично отмъщение. Същата нощ около 03:20 ч. в гр. Монтана, ул. \"Веренишка\", е възникнал пожар в лек автомобил \"Фолксваген Голф\", собственост на 54 годишна жителка на гр. Монтана. Следствие на него автомобилът е напълно изгорял. Причината за възникване на пожара и стойността на нанесените щети са в процес на изясняване. И по трите случая са образувани досъдебни производства. ", "date": "14.07.2017 13:59", "title": "Пламнаха три возила в Монтанско"}
{"url": "https://www.24chasa.bg/novini/article/6336259", "text": "Държавният глава Еманюел Макрон заяви в петък, че „нищо няма да раздели“ Франция и Съединените американски щати, предава Франс прес, цитирана от Фокус. „Нищо никога няма да ни раздели“, увери Макрон в рамките на реч, посветена на Деня на Бастилията – националния празник на Франция. Президентът добави, че присъствието на Доналд Тръмп на честванията в Париж е \"знак за приятелството\" между техните страни.", "date": "14.07.2017 14:00", "title": "Еманюел Макрон: Нищо няма да раздели Франция и САЩ"}
{"url": "https://www.24chasa.bg/novini/article/6336314", "text": "Властите в Черна гора съобщиха, че общо 34 горски пожара са избухнали около столицата Подгорица, принуждавайки пожарникарите цяла нощ да се борят с огнената стихия, съобщи Асошиейтед прес, цитирана от БТА.  Шефът на пожарникарите Златко Блечич заяви днес, че силният вятър и сухата растителност затрудняват усилията за овладяване на пожарите. Армията се присъедини към усилията да бъде поставена ситуацията под контрол. Това е рекорд за една нощна смяна, според нашата статистика. Ситуацията на моменти бе критична, заяви той. Черна гора и други балкански страни са в плен на гореща вълна, която качи температурата до 40 градуса по Целзий. Властите в Подгорица призоваха гражданите да изчистят дворовете си от потенциално запалими вещи и да избягват да палят огън на открито.", "date": "14.07.2017 14:12", "title": "34 пожара горят в Подгорица, Черна Гора"}
{"url": "https://www.24chasa.bg/novini/article/6336319", "text": "Тунелът „Бренер“, който свързва Италия и Австрия, ще остане затворен за няколко часа в събота, 15 юли, за да бъде обезвредена бомба, открита в близост до прохода, съобщава германският телевизионен канал ZDF, цитиран от “Фокус“. От полицията в австрийската провинция Горна Бавария уточниха, че движението в участъка между Бресаноне и Щерцинг (Випитено) ще бъде блокирано от 6.30 часа до около 9.45 часа (местно време). Засегнати ще бъдат и други трасета в прилежащия район. Временно ще бъде преустановено и движението на железопътния транспорт. ", "date": "14.07.2017 14:17", "title": "Затварят тунелът „Бренер“ във Виена  заради обезвреждане на бомба"}
{"url": "https://www.24chasa.bg/novini/article/6336338", "text": "Доклад на Азиатската банка за развитие и Института за изследване на влиянието върху климата в Потсдам отчете резки климатични изменения, които ще засегнат Азиатско-тихоокеанския район, ако държавите не изпълнят ангажиментите си съгласно Парижкото споразумение, съобщава Ройтерс, цитирана от БТА.  \"Държавите в Азия и Тихоокеанския район са изложени на най-висок риск от изпадане в по-дълбока бедност и бедствия, ако усилията за смекчаване и адаптиране към климатичните промени не бъдат приложени бързо и решително\", каза вицепрезидентът на Азиатската банка за развитие Бамбанг Сусантоно. Ако международните опити за справяне с проблема се провалят, средната температура ще се покачи с 4 градуса Целзий, предупреждава докладът. Всички системи от коралови рифове в района ще претърпят повсеместно избелване. Като резултат риболовът в Югоизточна Азия ще претърпи загуби от 58 милиарда щатски долара за периода от 2000 г. до 2050 г. Дори ако покачването на температурите бъде ограничено до 2 градуса Целзий, почти всички коралови рифове в района ще избелеят. При затопляне с 4 градуса Целзий морското равнище ще се повиши с 1,4 метра, а Индонезия ще бъде най-силно засегнатата от крайбрежни наводнения държава, като около 6 милиона хора ще пострадат годишно до 2100 г. Валежите ще се увеличат почти двойно. От 20-те града в света, които ще бъдат най-силно засегнати от наводнения, 13 ще бъдат в Азия - в Китай, Индия, Виетнам, Индонезия, Тайланд и Япония. Добивът на ориз в някои Югоизточни азиатски държави ще намалее с до 50 % до 2100 г. при такова затопляне. Смъртността вследствие на жегите сред хората над 65 г. ще се увеличи до 52 хиляди случая годишно през 2050 г.", "date": "14.07.2017 14:24", "title": "По-високи температури и по-силни бури се очакват в Азия заради промените в климата"}
{"url": "https://www.24chasa.bg/novini/article/6336341", "text": "Турският президент Реджеп Тайип Ердоган говори вчера на митинг в Истанбул в рамките на програмата за почитане на жертвите от пуча на 15 юли м.г., предаде информационната агенция Догу хабер ажансъ (ДХА), цитирана от Фокус. Ердоган благодари на всички, излезли по улиците и площадите, за да „защитят демокрацията”. В емоциалното си изказване турският президент определи Анадола като „пълна с плачещи майки” (прави се препратка към етимологията на думата Анадола, буквален превод „Пълен с майки” – бел. на „Фокус”). Ердоган обвини т.нар. „гюленисти” в опит да се наложат над 80-милонна Турция и определи датата 15 юли като „повратна точка за нацията и за държавата”, посочва още ДХА.", "date": "14.07.2017 14:26", "title": "Ердоган: Турция е пълна с плачещи майка след опита за преврат миналата година"}
