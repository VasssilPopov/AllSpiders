{"url": "https://www.24chasa.bg/novini/article/6473979", "text": "Държавният департамент на САЩ заяви, че има отворени комуникационни канали със Северна Корея, но режимът в Пхенян не е показал интерес във воденето на разговори или отказа от ядрената програма, предава АФП. „Въпреки уверенията, че САЩ не се интересува от насърчаване на колапса на настоящия режим, промяна на режима, ускоряване на процеса на обединение на полуострова или мобилизирането на сили, северно от демилитаризираната зона, севернокорейските представители не показаха никакви индикации, че се интересуват или, че са готови за преговори относно денуклеаризацията“, заяви говорителят на Държавния департамент Хедър Науерт, предава Фокус.", "date": "2017.09.30", "title": "САЩ: Северна Корея не показва признаци на интерес към диалога"}
{"url": "https://www.24chasa.bg/novini/article/6473814", "text": "Най-малко 4-ма души бяха ранени при стрелба срещу избирателна секция за референдума за независимост в Каталуния, съобщи Би Би Си. Нападението е било извършено с пневматично оръжие. Референдумът в Каталуния трябва да се проведе в неделя, но властите в Испания обявиха, че няма да позволят вота. За целта Мадрид изпрати хиляди служители на реда в областта. Испанската полиция съобщи, че е затворила в събота 1300 от общо 2315-те училища, в които е предвидено да има секции за гласуване. 163 училища със секции са окупирани от семейства, които се опитват по този начин да осигурят възможност за гласуване, предаде Ройтерс. Сепаратистите възнамеряват да останат в училищата до края на самия вот, за да са сигурни, че урните ще се напълнят. “Полицията дойде веднъж, бяха любезни. Казахме им, че сме вътре и искаме мир”, посочи Жизел, която е в едно от 163-те училища. Служителите на реда са инструктирани да изпразнят сградите до неделя сутринта, но да не използват сила. Испанската полиция е окупирала комуникационния център на каталунското правителство в центъра на Барселона, за да не допусне електронно гласуване. В петък в Барселона са се събрали около 100 хиляди души, изразяващи волята си за независимост. “Хората ще имат всичко необходимо, за да изразят мнението си”, заяви премиерът на Каталуния Карлес Пучдемон. “Първата интернет война в света е започнала в Каталуня”, заяви създателят на “Уикилийкс” Джулиан Асандж по отношение на референдума, защото регионалното правителство използва интернет за организиране на вота, а испанските спецслужби спират телекомуникациите. Според Асандж това е един от най-големите конфликти в Европа между хората и държавата от падането на Берлинската стена.", "date": "2017.09.30", "title": "Стрелба, ранени и протести преди  референдума в Каталуня (Обзор)"}
{"url": "https://www.24chasa.bg/novini/article/6473896", "text": "Самолет на френската авиокомпания Ер Франс (Air France), изпълняващ полет от Париж до Лос Анджелис, кацна аварийно в Канада, предаде ТАСС, като се позова на френската телевизия Бе Еф Ем. Един от четирите двигателя на Еърбъс А380 се повредил и спрял да работи, предава БТА. Самолет бил принуден да се приземи на летище \"Гус Бей\", Североизточна Канада. Никой не е пострадал при аварийното кацане.", "date": "2017.09.30", "title": "Самолет от Париж за Лос Анджелис кацна\nаварийно в Канада"}
{"url": "https://www.24chasa.bg/novini/article/6473913", "text": "Повечето помещения, предназначени за гласуване на насрочения за утре референдум за независимост на Каталуня, са били затворени от испанските власти, предаде ТАСС, като се позова на националното министерство на вътрешните работи. То съобщи в комюнике, че само в някои потенциални избирателни секции има хора. \"Окупаторите\" на определени помещения \"използваха непълнолетни и възрастни с една-единствена цел - да се опитат да предотвратят възможни действия от страна на силите (за сигурност)\", отбеляза испанското вътрешно министерство. По-рано каталунските власти обещаха утре да бъдат отворени над 2300 секции за гласуване, предаде БТА. В цяла Испания днес се проведоха демонстрации на противници и привърженици на референдума, предаде ДПА. В столицата Мадрид хиляди хора се събраха пред сградата на общината, за да протестират срещу допитването, което вече бе обявено за незаконно от централните власти. Демонстрантите скандираха: \"Сепаратисти - терористи!\" и \"Да живее Испания!\". Те поискаха да бъде арестуван премиерът на Каталуня Карлес Пучдемон. Демонстрацията бе организирана от консервативната организация Фондация за защита на испанската нация. Очаква се всеки от двата лагера - на привържениците и на противниците на референдума - да има поне по три митинга в Мадрид. Поляризацията се пренесе и на остров Майорка. 3000 човека изразиха снощи солидарност с каталунските сепаратисти. Хиляди хора се събраха днес, за да се обявят срещу референдума. Демонстрации имаше още в Лерида, Сантандер и Аликанте. Над 3000 човека изразиха солидарност с каталунските сепаратисти в северозападната автономна област Галисия, където също има силно движение за независимост, отбелязва ДПА. Около 40 000 души подкрепиха референдума в Билбао, най-големия град в Страната на баските, предаде Франс прес. Сепаратистките настроения в тази испанска автономна област също са силни. В самата Барселона, хиляди противници на независимостта на Каталуня се събраха площад в центъра на областната столица, където се намират централите на регионалното правителство и на градския съвет.", "date": "2017.09.30", "title": "Отменят референдума в Каталуня? Властите затварят помещения за гласуване"}
{"url": "https://www.24chasa.bg/novini/article/6473781", "text": "“Не вярваме, че Елена е паднала сама при нещастен инцидент и е загинала. Имаме съмнения, че някой ѝ е “помогнал”, казаха близки на починалата на гръцкия о. Миконос благоевградчанка Елена Чимева. 33-годишната жена бе погребана в събота по обяд, а да я изпратят в последния ѝ земен път, се стекоха стотици нейни приятели, роднини и съседи от кв. “Грамада”. Елена бе открита в понеделник от случайно минаващ грък в скалистия район Вида. Тя била мъртва след падане от около 4 м височина. Починала е от тежка черепно-мозъчна травма. Гръцката полиция работи по няколко версии, като водещата била нещастен случай. Проверява се обаче и дали не е станала обект на престъпление и дали не е блъсната по скалите. Елена е работила като камериерка в хотел на острова. От пет години ходела периодично за по 7-8 месеца там. Пред близки в Благоевград споделяла, че живее на квартира с албанско семейство с деца. Била доволна от работодателя си и от заплащането. Никой тук не допуска варианта да е искала да сложи край на живота си. “Това е най-малко вероятно. Тя беше много позитивен и лъчезарен човек, артистична натура. Като ученичка рисуваше много хубаво”, допълват хората, които я познават. Бащата на починалата е един от най-сръчните майстори стругари. Майка ѝ работи в пицария в кватала. По-голямата сестра на Елена от близо 15 г. живее в чужбина, а брат ѝ от години е в Турция.", "date": "2017.09.30", "title": "Близки не вярват, че Елена е паднала сама от скали на о. Миконос"}
{"url": "https://www.24chasa.bg/novini/article/6473721", "text": "Тракийски некрополи, древни градове, стотици накити от бронз и благородни метали, керамика, военни атрибути. Това са артефакти, лежали от векове в земите по протежението на магистрала “Струма”. Разкриването им стана възможно след началото на строежа на първия лот от Долна Диканя до Дупница през 2012 г. След това периодично с изграждането на всеки участък изпод земята излизаха уникални находки. “Ще бъде направена изложба, на която ще представим всички открити артефакти, разкрити край магистралите. Има уникални неща, които трябва да бъдат показани. Това са изключителни исторически ценности. Държавата е инвестирала средства в тези археологически разкопки, а България с тези артефакти ще се обогати изключително много. Ще видите и особено ценни находки, непоказвани досега”, заяви инж. Дончо Атанасов, шеф на Агенция “Пътна инфраструктура” (АПИ) при посещението си на поредните разкопки на лот 3.3 край с. Дамяница. Всъщност първите интересни открития бяха направени между селата Дрен и Делян, когато започна да се изгражда лот 1 на “Струма”. Екипът на археолога Филип Михайлов се натъкна на обект от ранножелязната епоха, уникален като размер и планировка. Некрополът е датиран около IX-VIII в. пр. Хр., като е ползван продължително време - поне 5 века. Проучени бяха близо 100 гробни структури, като е установено, че мъртвите са били кремирани извън некропола. При погребенията след изгарянето са поставяни накити от бронз, злато, сребро и стъкло. Някои от гробовете са били на воини - в тях са открити копия, ножове, конски амуниции. Над 500 са ценните експонати, намерени при проучването. Само мънистата са 200, а най-атрактивната находка е уникалният златен нагръдник, който е напълно запазен. Точно този обект трябваше много бързо да бъде проучен, за да се освободи терен за строителите на магистралата. През януари 2012 г. премиерът Бойко Борисов бе на мястото и поръча на археолозите да работят с ватенки, да пускат калорифери и да опъват чадъри и палатки, ако трябва, но да не се изпускат сроковете на магистралата. На същия лот, но край с. Дяково бяха проучени надгробна могила и селище. Намерените материали го датират от III в. сл. Хр. и е съществувало до хунските нападения през V в. Разкрити са 11 сгради, специалистите са намерили на площта от 12 дка сребърни и бронзови монети, керамика. Истински мегаполис се появи край трасето на лот 2 на магистралата от Дупница до Благоевград. В продължение на 38 км бяха оформени 14 археологически обекта, като най-интересен е този край с. Мурсалево, по който работеше екип, ръководен от проф. Васил Николов от Националния археологически институт с музей (НАИМ) към БАН.   “Тук е имало истински мегаполис за онова време. Живели са 1000 души, което е много за онази епоха. Улиците са прави, има къщи на два етажа, а у нас дори през Възраждането почти всички домове са били едноетажни. Селището е ценно не само за България, но и за Европа, защото оттук е тръгнала европейската цивилизация”, каза проф. Николов. Уникалното за Европа селище от ранния неолит е строено десетилетия Съществувало е през 8-ото хилядолетие пр. Хр., а впоследствие е било опожарено. За изграждането му са се изисквали силна социална организация и много добри специалисти по предварително планиране на селищната територия. Постройките са изградени като по конец, няма нито една, която да е накриво, а строителството им е съобразено с движението на слънцето. На Балканите няма друго такова селище с толкова точна планировка, категорични са археолозите. Къщите са направени от глина и плет, а стените са с дебелина около 20 см. На дълбочина близо 3 м са намерени интересни предмети - най-старото седефено копче и игла, сечива, керамични съдове, тежест за тъкачен стан. Има и множество фигури на женски тела без глави, изобразяващи богинята майка, както и фалоси, които пък са символ на мъжкото начало. Много от намерените предмети са без аналог в целия свят. Като най-ценна е определена златната апликация с форма на трапец с 6 дупчици. Открита е около древен извор. Апликацията е била белег на престиж. Проучванията на терена от близо 16 дка свидетелстват за блестящата материална култура по онова време по долината на Струма. По предложение на археолозите АПИ отпусна средства за изграждане на подпорна стена на 2-3 м под магистралата. Тя осигури съхраняването на 3270 кв. м от площта на селището, попадаща в сервитута на автомагистралата. Още преди да започне строежът на следващия участък от Благоевград до Крупник - лот 3.1, екип от археолози, ръководен от доц. д-р Здравко Димитров от НАИМ към БАН, извършва сондажни проучвания на голям обект край Благоевград. Проучва се площ от 50 дка, на които има селище и некропол Целта е да се установи къде има археологически структури. Там, където няма такива, трасето да се освободи за строителите. Засега са открити праисторически находки - фрагменти, монети, керамични съдове, останки от каменни зидове, които по първоначална информация се датират около II-III в. сл. Хр. На няколко места излизат и по-стари пластове от желязната и късножелязната епоха - X-VI в. пр. Хр.   Обектът е голям и върху него са насложени различни епохи. Археолозите ще оценяват колко значимо е откритието и ако потвърдят, че става дума за ценна находка, може да поискат проектът на магистралата да бъде променен, за да се запази античното селище. Доста по-напред в проучванията са археолозите по трасето на лот 3.3 от Кресна до Сандански и вероятно ще приключат до края на ноември. Там се намира едно от най-големите праисторически селища в България с находки отпреди 7000 г. На терен работят около 300 души, като площта е близо 200 дка, от които към 90 попадат в сервитута на магистралата. “Едно от откритията е опожарено жилище, в което са намерени термични съоръжения и запазени съдове. В този етап от праисторията това са били пещи, но в случая това са огнища. Опожаряването сигурно е някаква случайност и обитателите му са напуснали бързо. В центъра на жилището виждаме огнището, в което са запазени 7 съда “ин сито”. От двете му страни има изключително красиви съдове”, каза един от ръководителите на разкопките - Иван Вайсов от НАИМ към БАН. Инструменти от кост, каменни тесли, гривна от мида, пумпали, карта на звездното небе - са част от стотиците находки. Има и керамични човешки фигурки, мъжки фалоси. Част от мъжките фигурки са със сложена на главата маска на овен. Една от най-ценните находки е фигурка на змия от нефрит, допълни Вайсов.", "date": "2017.09.30", "title": "Най-старото седефено копче, женски фигури и фалоси открити по трасето на “Струма”"}
{"url": "https://www.24chasa.bg/novini/article/6473959", "text": "Двубоят между \"Амиен\" и \"Лил\" от осмия кръг на френската Лига 1 бе прекратен след четвърт час игра, тъй като огражденията на гостуващия сектор поддадоха и феновете паднаха от трибуната, предаде  . На затиснатите привърженици веднага бе оказана първа помощ. Някои от тях са с наранявания по главите, вратовете, гърдите и краката и са били откарани в местаната болница. До инцидента се стигна в 15-ата минута, когато Фоде Бало-Туре даде аванс на \"Лил\", след което отиде да отпразнува попадението с агитката. Ограждението обаче се счупи.", "date": "2017.09.30", "title": "Преграда на трибуна падна на мач във Франция, има ранени (Видео)"}
{"url": "https://www.24chasa.bg/novini/article/6473684", "text": "Носенето на торбите с продукти си е истинска тренировка за укрепване на мускулите, която ги запазва до напреднала възраст. Анкета на британското дружество на физиотерапевтите показа, че 24 процента от навършилите 65 години въобще не извършват физическа дейност, която укрепва мускулите. Това увеличава опасността от падане и други здравословни проблеми, предава БТА. Британското дружеството на физиотерапевтите препоръчва поне по две тренировки за укрепване на мускулите седмично, като упражнения с гирички, скачане, танци, изкачване на стълби. Такова упражнение е и носенето на покупките от магазина.", "date": "2017.09.30", "title": "Хората губят форма заради пазаруването по интернет"}
{"url": "https://www.24chasa.bg/novini/article/6473077", "text": "Икона на Пресвета Богородица Всецарица бе  изложена за поклонение от 18.00 ч. в патриаршеския катедрален храм \"Св. Александър Невски\", съобщиха от отдел \"Връзки с обществеността\" при Светия синод на БПЦ, цитирани от БТА. Иконата е копие на прочутата чудотворна икона от манастира Ватопед, изработена е от монасите на Ватопедския манастир на Света Гора, Атон и е дарена на патриаршеската катедрала в София. Днес светинята за първи път ще бъде изложена за поклонение от вярващите, след което ще остане за постоянно в храма-паметник. Много са случаите на свидетелства за чудотворни изцерявания на онкоболни и страдащи от всякакви заболявания и житейски затруднения. Заради голямата сила на иконата, която помага на всички притекли се с вяра и упование към нея, у нас вече има няколко нейни копия. Едно от първите, които пристигат в България, е тази в храма в кърджалийския кв. \"Гледка\". Такава икона има и във варненския храм \"Св. Атанасий\", храм \"Св. Петка\" в Пловдив, катедралния храм на Видин \"Св. Димитрий Солунски\" и др.", "date": "2017.09.30", "title": "Светогорска икона на Божията Майка пристигна в София (Снимки)"}
{"url": "https://www.24chasa.bg/novini/article/6473751", "text": "Не е известно дали регионалните власти в Каталоняще могат да разпратят из избирателните секции достатъчно урни и бюлетини за осъществяването на насрочения за утре референдум за независимост, обявен за незаконен от централното испанско правителство, предаде Асошиейтед прес. Агенцията припомня, че испанската полиция вече е конфискувала над 10 милиона бюлетини, а днес полицаи запечатват много училища, за да не бъдат използвани като места за гласуване. Тя е дала на активисти и родители ултиматум да напуснат окупираните от тях училища до утре в 6 ч. сутринта (7 ч. българско време), тоест три часа преди началото на гласуването, предава БТА. Енрик Мильо, най-високопоставеният представител на централните власти в региона, каза днес, че централните власти няма да пречат на неофициални гласувания по улиците на каталунските населени места, тъй като това няма да бъде смятано за валиден вот, предаде още АП. \"Те винаги могат да сложат временно маса на улицата с някакви кофи и да пускат хартии вътре\", заяви той и се зарече, че обещаният от каталунското правителство \"ефективен референдум, със законова база и задължителна сила\", няма да се състои, предаде АП. Председателят на Националното събрание на Каталоня Жорди Санчес каза, цитиран от ДПА, че един милион гласа \"за\" утре би бил \"изключителен успех\". По-рано каталунските сепаратистки лидери твърдяха, че очакват два милиона жители на автономната област да се обявят за нейното отделяне от Испания, отбелязва ДПА. Испанската Гражданска гвардия блокира днес системата за електронно преброяване в Каталония, след като нейни представители влязоха в технологично-комуникационен център, където се съхранява софтуерът за електронно преброяване. По този начин Мадрид на практика \"отмени\" референдума, който вече беше обявен за незаконен, каза пред репортери говорителят на централното правителство Иниго Мендес де Виго, цитиран от ДПА. По думите му това е бил \"нов удар\" по незаконния референдум, който удар е бил нанесен \"в рамките на закона\".", "date": "2017.09.30", "title": "Бюлетините и урните за референдума в Каталуня може да не стигнат"}
{"url": "https://www.24chasa.bg/novini/article/6472554", "text": "Хубавата българска луканка трябва да е покрита с бяла благородна плесен, която оформя специфичния вкус и мирише на непрани мъжки чорапи. Това твърди един от най-големите български месопреработватели Димитър Маджаров. Неговите деликатеси са еталон за качество. Те са познати не само на пловдивчани, където се намира едно от двете му предприятия, но и в цялата страна. От няколко години Маджаров и още 15 негови колеги от бранша се опитват да наложат най-добрите български суровосушени колбаси на европейския пазар. “През 2009 г. създадохме сдружение точно с тази цел. Първоначално се обединихме 34 фирми. Към момента сме 16. Членовете намаляха, тъй като няма кой да произвежда тези продукти. Някои от колегите прецениха, че реализацията е малка заради по-високата цена, и се отказаха. Ние обаче продължаваме”, категоричен е бизнесменът. С помощта на държавата той и колегите му са регистрирали в Европейската комисия 5 традиционни суровосушени колбаса. Това са легендарната “Панагюрска луканка”, филе “Елена”, роле “Трапезица”, свински врат “Тракия” и телешка пастърма. “Всички те са популярни у нас, но минават за празнични деликатеси. Българинът не ги консумира всеки ден по простата причина, че не са евтини. Цената им е между 40 и 50 лева за килограм”, допълва Маджаров. Според него тези продукти не отстъпват на прочутите италиански колбаси, но за разлика от тях са тотално непознати в Западна Европа. Причината е, че деликатесите от Ботуша са наложени от години на чуждите пазари.   “Присъстват във всички търговски вериги, наредени са по витрините и всеки може да си ги купи. Докато нашите нямат тази популярност. И затова полагаме усилия да ги рекламираме”, допълва бизнесменът. Смята, че те трябва да влязат по щандовете на големите вериги в Европа Засега се търсят навън предимно от българските емигранти. И сдружението зарежда основно наши магазини и складове зад граница. “Хората са любопитни и искат да опитат нещо ново”, смята Маджаров. Но си дава ясна сметка, че едва ли всеки ден обикновеният западноевропеец ще закусва, обядва или вечеря с български колбаси. Според него ще е успех, ако поне два пъти месечно слагат на масата панагюрска луканка или друг български месен артикул. Наши производители си дават сметка, че нямат капацитет да доставят големи количества за Стария континент. “Ако някоя от техните вериги ни поиска примерно 20-50 тона на седмица, не можем да изпълним такава заявка”, категоричен е Димитър Маджаров. Той разказва и за друга трудност, с която се сблъсква Сдружението за традиционни суровосушени български месни продукти. А именно - липса на разрешителни за износ в трети страни “Подали сме преди година и половина в Агенцията по безопасност на храните искане да ни издаде документ за експорт в държави извън ЕС. Още нямаме резултат. Но това опира и до отсрещната страна. Примерът е Китай, откъдето близо 2 г. чакаме отговор дали искат наша стока”, казва той. Маджаров, който е възпитаник на Университета по хранителни технологии в Пловдив, е категоричен, че българското месо е най-вкусно. Дължи се на храната, която се произвежда в нашите географски ширини и се дава на животните. Но признава, че в момента не се отглежда достатъчно български добитък и се налага внос на месо. “Вече ги няма типичните наши породи свине “Българска бяла” и “Дунавска”. Не се въдят, защото не са рентабилни. Вместо тях на нашия пазар има западни хибридни породи, отглеждани по бързия начин”, допълва специалистът. Но и месото от тях не стига, защото производителите работят с различни части от трупа. Например, ако една колбасарска фабрика поиска 15 тона свинско контрафиле, не може да си го достави от България. Затова тя прибягва до внос от чужбина - за 2 дни продуктът пристига охладен и вакуумиран със срок на годност две седмици. Най-големи доставки на свинско получаваме от Германия, Испания, Дания. “Месо трябва да се яде, без да се прекалява. То съдържа белтък и незаменими аминокиселини, които доставя на организма”, категоричен е предприемачът. И посочва, че откакто светът съществува, винаги се е консумирало. Науката пък е доказала, че големият скок в развитието на човека започва, когато първобитните хора прояждат месо. А то храни мозъка. Същия ефект имало и когато се консумират качествени колбаси. Последните проучвания сочат, че делът им у нас напоследък расте, въпреки че потребителите не купуват големи количества. Според Маджаров българинът вече обръща все повече внимание на качеството. Показател за него обаче е цената.   “Не може за 4-5 лв. да си купиш хубава кайма. Тя струва 7-8 лв. за килограм. За да е истинска каймата, съотношението между месото и сланината трябва да е 95 към 5%”, уточнява Димитър Маджаров. Той разкрива, че истинска кайма се получава, когато месото е от бута и гърдите на животното. Когато се добави и говеждо, значително се подобрявало качеството. “За прочутото българско кебапче е необходимо 100% прясно охладено свинско месо, добито преди 2-3 дни”, уточнява мениджърът. “Панагюрска луканка”, за да е хубава и истинска, се приготвя по стара рецепта, утвърдена от бившето ДСО “Родопа”. Димитър Маджаров разкри нейната тайна. “Използва се 60% говеждо и 40% свинско. Но месото задължително трябва да е прясно и мазнините да не надвишават 10%”, допълва Силвия Костова, главен технолог на “Компания Димитър Маджаров” ЕООД. Първото важно изискване е ножовете на месомелачката да са наточени добре, за да няма промазване. Температурата на говеждото трябва да е от 0 до 2 градуса. Безупречната хигиена е от особено значение, тъй като по стандарт луканката се прави без закваска. “След като се смели на едро говеждото, се приготвя свинското. То трябва да е 20% от бута с 5% мазнини. Добавят се още 20% свински гърди, които съдържат 50% мазнини. Те се слагат най-накрая”, посочва Костова. Каймата се овкусява с готварска сол, захар, кимион, черен пипер и калиев нитрат, който потиска микроорганизмите и оформя цвета. Добавя се и антиоксидант - витамин С. “Цялата маса се омесва при температура от минус 1 до минус 2 градуса, за да се запази мозаечната структура на колбаса. Пълни се в естествени обвивки”, казва главният технолог. След това луканката се отцежда, за да получи необходимия цвят, плътност и pH. В този период тя се загрява от 8 до 24 градуса и в продължение на 2-3 дни се подсушава. Последният процес е сушенето, което продължава 30-60 дни в зависимост от калибъра на луканката при температура от 10 до 16 градуса. По-малката зрее 40 дни, а дебелата - 60. През това време се пресова три пъти. “Бялата благородна плесен, която дава мириса на непрани мъжки чорапи, се развива не само по повърхността, но прониква частично и в самия продукт. Без нея не може да се получи трайна и качествена луканка”, категоричен е Маджаров. И ни повежда в цеховете за производство. Хигиената е безупречна. Влиза се с престилка, калцуни, бонета и маска на устата Минава се задължително през дезинфекция на краката и ръцете. Нито една количка с колбаси не се допира до пода, а се движи по релси, закачени на тавана. Всички сушилни са на две нива, а не на едно, както в останалите български цехове. Моделът е заимстван от Италия. Всяка партида е с фиш, върху който се нанася информацията - от самото начало на обработка на месото до крайния продукт. “Зреенето е изключително важен процес и при сиренето”, казва Димитър Маджаров, който произвежда също мляко и млечни продукти. По думите му истинското краве сирене трябва да престои 45 дни, а овчето - 60. Естествено, най-важната съставка е млякото. “Това е най-ценният продукт. С него човек израства от пеленаче, а в края на живота то е почти всекидневна храна за възрастните. За съжаление, в годините на прехода изгубихме важни пазари за киселото ни мляко и продуктите от него. Българското сирене беше известно в цяла Западна Европа. Присъстваше навремето в техните магазини. Но впоследствие изчезна, изместено от гръцкото и турското. Пазар много лесно се губи, но трудно се връща”, казва Маджаров. Според него един от начините да се наложат българските продукти навън е големите търговски вериги да организират в Европа седмици на нашите стоки. Така както го правят с френски, немски, италиански и гръцки продукти и посвещават на тях специални промоционални дни.", "date": "2017.09.30", "title": "Истинската луканка е с плесен и мирише на мъжки чорапи"}
{"url": "https://www.24chasa.bg/novini/article/6473818", "text": "Регионалният премиер на Каталуня Карлес Пучдемон поиска днес посредничество в конфликта с Мадрид. Това става в навечерието на референдум за самоопределение на региона, който испанското правителство забрани, предаде АФП. \"Трябва да изразим ясна воля да разполагаме с посредничество, независимо какъв ще бъде сценарият, независимо дали \"да\"-то или \"не\"-то вземе връх, заяви Пучдемон, предава БТА. \"Искате ли Каталуня да стане независима държава с републиканска форма на управление?\", гласи въпросът на допитването. Самият аз и моите симпатизанти няма да се откажем от правото си на самоопределение и ще участваме утре в референдума за независимостта въпреки съпротивата на испанското правителство. Няма да се приберем у дома и да се откажем от правата си (. . .) Правителството предвиди всичко, за да може всичко да стане по нормален начин, заяви Пучдемон по-малко от 24 часа преди забранения референдум за независимостта, призовавайки каталунците да избягват каквито и да било прояви на насилие.", "date": "2017.09.30", "title": "Премиерът на Каталуня поиска посредничество за уреждане на конфликта с Мадрид"}
{"url": "https://www.24chasa.bg/novini/article/6473659", "text": "Три коли са катастрофирали на ул. „Оборище“. Това съобщиха за „Фокус“ от пресцентъра на МВР. Сигнал за инцидента е подаден в 15.30 часа. Движението е било временно затруднено, но бързо е възстановено. Няма пострадали.                                                                                                                                                                                                                                                                                                                       ", "date": "2017.09.30", "title": "Три коли са катастрофирали на ул. \"Оборище\" в София"}
{"url": "https://www.24chasa.bg/novini/article/6473664", "text": "Властите на Иракски Кюрдистан ще си платят за състоялия се референдум за независимост. Това заяви днес турският президент Реджеп Тайип Ердоган, цитиран от Ройтерс и ТАСС. Регионалните власти на Северен Ирак предприеха стъпка без да се замислят за нашата страна, която им оказваше всякаква подкрепа в продължение на много време. Така че те ще трябва да си платят за това, каза Ердоган. По думите му властите в Иракски Кюрдистан създават не независима държава, а \"нова рана в региона\", предава БТА. Ердоган припомни за нарушаването на правата на тюркмените и арабите. Според него плебисцитът не е отчел интересите на тези етнически малцинства. Ние поддържаме близък контакт със съседните страни, с Ирак и Иран и сме готови за всякакви негативни последици, добави президентът. Референдумът за независимост на Иракски Кюрдистан се състоя на 25 септември. Над 90 процента от участниците в референдума гласуваха с \"да\" за независимост на Иракски Кюрдистан.", "date": "2017.09.30", "title": "Ердоган: Властите на Иракски Кюрдистан ще си платят за референдума"}
{"url": "https://www.24chasa.bg/novini/article/6472534", "text": "Коя е най-хубавата българска луканка? Мнозина производители биха спорили. И смядовската, и карловската, и панагюрската имат своите достойнства. Този деликатес е неизменна част от празничната трапеза на българина. Хората на село, които гледат животни, задължително си приготвят луканки в домашни условия. Щом заколят прасето и телето, мелят каймата, овкусяват я и пълнят червата. Зимата асмите им са окичени с този шедьовър, който съхне на студено и проветриво в продължение на месец-два. Тези пък, които имат роднини на село, си я донасят в града и аранжират с нея балконите си. Казват ѝ “украска за тераска”. Така предизвикват завист у съседи. Не са малко случаите, когато изгладнели граждани атакуват балконите с различни приспособления, снабдени с метални куки, и чрез тях отмъкват целите саръци ( ). Качествата и вкусът на този домашен колбас са безспорни. Това е една от причините хората все още да си го приготвят, макар технолози да твърдят, че има рискове. Така или иначе това лакомство е сочено за един от българските символи редом с баницата, киселото мляко, лютеницата. В годините на соца луканката беше сред дефицитните стоки. Пускаха я обикновено по празници и народът се изтрепваше по опашки за едно кило. В средата на зрелия социализъм цената ѝ удари двуцифрено число и това беше един от знаците, че плановата икономика върви към крах. Малцина може би знаят, че този деликатес не е български, а по-скоро римски В “История Аугуста” е отделено специално място на него. Наименованието му идва от района, в който е бил разпространен - Лукания, днешна Южна Италия. Гърците също претендират за авторство с тяхната “Луканикус”, която обаче коренно се различава от българската поне по подправките. Нито италианската, нито гръцката обаче могат да се мерят с вкуса на нашата, категорични са технолози. Това се дължи както на месото, така и на рецептите и начина на приготвяне. Неслучайно българи, пребиваващи повече от 30 г. в Гърция, заръчват всеки път на близките си да им донесат “Панагюрска луканка”.Или пък каквато има, но само да е българска. В нашата преобладава кимионът.   Луканката представлява плосък суровосушен колбас, пресован, с червено-кафяв цвят и задължително покрит отвън с благородна плесен. Именно тя е най-важна за оформянето на вкуса. При разрез задължително трябва да има мозаечна структура, т.е. малките късчета сланина да се открояват на фона на червеното месо. Сред домашните луканки около Пловдив най-предпочитана е тази от телешко и свинско. Съставките са сол, захар, черен пипер, кимион и селитра, за да държи цвета свеж. Каймата се пълни в черва. Краищата им се завързват с конец и се окачват на дървени прътове да съхнат. По време на зреенето луканките задължително се “мачкат”. Това става с точилка или стъклена бутилка. Пресоването се извършва между 3 и 5 пъти. Така луканките стават плоски и по-бързо съхнат. В Асеновградския край е прочута луканката на потомствените колбасари Шопови. “За да стане хубава, са необходими свинско, говеждо и подправки. Климатът и особено прочутият вечерник, който се спуска от Родопите, са много подходящи за сушене на деликатеса”, казват местни. Рецептата на дядо Иван Шопов е 6 кг говеждо, 2 кг свинско и 2 кг сланина. Към сместа се добавят 22 г сол, 15 г черен пипер, 20 г кимион, 10 г селитра и 30 г захар. След като се напълни в черва, се оставят 5-6 дни да се отцедят. После съхнат и се пресоват. Това се повтаря 3-4 пъти. “Дойдеше ли Архангеловден, почвахме да пълним черва. Чак от Горна Оряховица идваха майстори. През 30-те години на миналия век нямаше хладилници, но работехме качествено и станимаклии се научиха да ядат вкусни луканки”, спомнят си стари асеновградчани.   Според тях качествата на този деликатес зависят много от природните дадености на района. У нас са известни най-вече регионите около Карлово, Смядово и Панагюрище Оттам са и наименованията на съответните артикули. Напоследък повечето са загубили връзката си с географското място. Особено тези, които се произвеждат в промишлени количества. Технолозите там се придържат към нужната температура и спазват рецептите. Разликата между луканката и суджука е както във формата, така и в съдържанието. Луканката е права, а суджукът е извит като подкова. При първия колбас доминира свинското, а вторият се прави само от телешко. Други суровосушени колбаси са банският старец, странджанският дядо, сушеницата и различните видове луканкови салами. В “Амбарица” например се добавят кардамон и чесън. В други продукти се слага и джинджифил. Учени от катедрата по “Месо и риба” в Университета по хранителни технологии в Пловдив предупреждават, че в домашни условия не бива да се сушат колбаси по тавани и балкони Те изтъкват, че през зимата от комините се носят пушеци и сажди, които луканката поема, а това не е здравословно. Във фабриките под тепетата се произвежда цялата гама суровосушени колбаси под надзора на технолози. Традиционните подправки в тях са кимион и черен пипер.", "date": "2017.09.30", "title": "Българската луканка бие гръцката и италианската"}
{"url": "https://www.24chasa.bg/novini/article/6473670", "text": "При разкопки в Гуанси-Чжуанския автономен район в Южен Китай археолози откриха фосилизиран череп на човек, живял преди около 16 000 години, предаде ТАСС като цитира китайски медии. \"Находката е уникална, защото в южната част на страната учени досега не бяха попадали на толкова добре съхранени фосилизирани кости от човешки череп, въз основа на които бе извършено прецизно датиране. Освен това от тях бе извлечена ДНК\", поясниха от археологическия екип, предава БТА. Очаква се находката да даде възможност да се изяснят редица подробности за миграциите на хора в Евразия и да хвърли светлина върху ранните етапи от сформирането на етноса чжуан, който от дълбока древност населявал тази част на планетата. Освен това били открити фосилизирани останки от растения на 26 000 години. Специалистите предполагат, че става въпрос за диворастящ ориз. Археолозите извадили от земните недра също много каменни сечива, фрагменти от керамика и кости, раковини и коруби на костенурки. Най-древните образци са отпреди 44 000 години, а най-\"младите\" - отпреди 4000 години. /", "date": "2017.09.30", "title": "Археолози откриха фосилизиран човешки череп на 16 000 години в Китай"}
{"url": "https://www.24chasa.bg/novini/article/6473539", "text": "Димитър Делчев с явно гласуване и пълно мнозинство бе избран за председател на \"Движение България на гражданите\" от Четвъртото национално партийно събрание, предава БТА. Той остана и единственият кандидат за поста на Меглена Кунева, след като другият претендент - Богдана Станоева, се оттегли. След вота, новият лидер обяви пред медиите, че непосредствената задача са следващите местни избори и широка анти-ГЕРБ коалиция, чест от която да е ДБГ. Целта е да бъде разбит моделът на феодализация, по който партията на Борисов управлява по места и който, по думите на Делчев, изсмуква ресурсите на общините. Като партньори той вижда партиите, които са част от демократичната общност, както и организации, за които промяната на България е кауза. Според Делчев, Реформаторският блок може да прерасне именно в такава голяма коалиция. Силен старт пожела на наследника си на поста Меглена Кунева.", "date": "2017.09.30", "title": "Димитър Делчев е новият председател на ДБГ"}
{"url": "https://www.24chasa.bg/novini/article/6473541", "text": "Турската полиция е задържала днес двама заподозрени за убийствата на сирийска опозиционна активистка и нейната дъщеря журналистка в Истанбул, предаде Асошиейтед прес, като се позовава на Анадолската агенция. Телата на 60-годишната Оруба Баракат и нейната 23-годишна дъщеря Халла бяха намерени преди около седмица в апартамента им в истанбулския квартал Юскюдар. Халла Баракат е работила като журналистка за опозиционния сайт Ориент нюз. Турски медии съобщиха, че Оруба Баракат е разследвала информации за мъчения в затворите, намиращи се под контрола на сирийското правителство. Тя първоначално е живеела във Великобритания, после в ОАЕ, а след това пристигнала в Истанбул, посочва Ройтерс. Анадолската агенция информира, че след проучване на материалите от записи от камери за видеонаблюдение полицаите са започнали разследване в западния окръг Бурса. Основният заподозрян е внук на чичото на Оруба Баракат. Задържан е и бившият съквартирант на главния заподозрян, предава БТА. При разследването е установено, че основният заподозрян е пътувал от Бурса за Истанбул на 19 септември с лодка и е стигнал до квартала, в който живеели жертвите, с градски транспорт. Той се е върнал в Бурса на следващия ден. Според в. \"Хюриет\" Ахмет Баракат е бил арестуван след тридневна операция. Убийствата шокираха сирийската опозиция в Турция. Държавният департамент на САЩ осъди престъпленията. В Турция има четири регистрирани убийства на сирийски журналисти, отговорност за които е поела групировката \"Ислямска държава\", посочва АП.", "date": "2017.09.30", "title": "Задържаха двама заподозрени за убийството на сирийска активистка и дъщеря й в Истанбул (Обновена)"}
{"url": "https://www.24chasa.bg/novini/article/6473544", "text": "Стойността на ремонта на кулата на Елизабет (часовниковата кула Биг Бен) на Уестминстърския дворец, в който заседава британският парламент, в Лондон нарасна два пъти, достигайки 61 милиона британски лири, съобщиха световните информационни агенции. След като първоначално се смяташе, че ще погълнат 29 милиона лири, реставрацията на емблематичния монумент вероятно ще струват 61 милиона лири, се казва в комюнике на парламента. Това повишаване се обяснява с по-цялостното изследване на обема и сложността на предстоящите реставрационни работи, предава БТА. Реновацията на механизма на часовника и на кулата, в която той се намира, бе одобрена от парламента. Камбаната Биг Бен, която бие от 158 години, бе отделена от часовниковия механизъм на 21 август, за да се извършат реставрационните работи, които ще продължат 4 години.", "date": "2017.09.30", "title": "Реставрацията на Биг Бен ще струва два пъти по-скъпо от очакваното"}
{"url": "https://www.24chasa.bg/novini/article/6473565", "text": "Гърция и Китай вече имат пряка авиовръзка, след като днес в Атина кацна самолет, изпълняващ полет от Пекин, предаде РИА Новости. Тази сутрин на летище \"Елефтериос Венизелос\" кацна самолетът Еърбъс 330-200 на авиокомпания Еър Чайна. Китайската авиокомпания ще лети до Атина два пъти седмично - в сряда и в събота. Продължителността на полета е 10 часа и половина, предава БТА. Гръцките власти се надяват пряката авиовръзка с Китай да доведе до значително увеличаване на броя на китайските туристи в Гърция. Досега пътуванията от Китай за Гърция и обратно се осъществяваха през Москва, Истанбул или през Обединените арабски емирства.", "date": "2017.09.30", "title": "Гърция и Китай вече имат пряка авиовръзка"}
{"url": "https://www.24chasa.bg/novini/article/6473583", "text": "Турция наложи тотално ембарго на полетите на всички авиолинии от нейната територия към Северен Ирак. От 18 часа снощи нито една турска въздухоплавателна компания /\"Търкиш еърлайнс\" и частните \"Пегасус\", \"Атлас глобул\", \"Онур еър\"/ не извършва полети за Ербил и Сюлеймания. Блокирани са полетите от двете международни летища на Истанбул, а също и от летищата в Адана, Диарбекир и останалите летища в турските окръзи, предава БТА. Световните медии излъчиха кадри от залите на международните летища в Ербил и Сюлеймания, които са празни, а гишетата затворени. Анкара показа, че не се шегува, когато заплаши ръководството на автономния регион в Северен Ирак с ембарго по въздуха заради проведения референдум за независимост на Иракски Кюрдистан, коментират медиите, окачествявайки това като \"тежък удар за Барзани\". Според съобщения в турските издания единствено германската \"Луфтханза\" продължава полетите за Ербил и Сюлеймания. В същото време турски медии поместват изявление на лидера на Иракски Кюрдистан Масуд Барзани, в което той призовава правителството в Багдад и ООН за отмяна на ембаргото върху полетите. По думите му блокадата на полетите е политическа инициатива, чиято цел е \"да накаже обществеността в Северен Ирак\". Същевременно САЩ обявиха, че не признават референдума за независимост в Иракски Кюрдистан. В официално изявление държавният секретар Рекс Тилърсън заяви, че САЩ не признават \"едностранния референдум, организиран от Регионалното правителство на Кюрдистан в понеделник\". \"Вотът и резултатите му се лишени от легитимност и ние продължаваме да подкрепяме единен, федерален, демократичен и проспериращ Ирак\", заяви Тилърсън. \"Призоваваме за спокойствие и прекратяване на гръмките упреци и заплахи с реципрочни действия\", добави той. Турският вестник \"Миллиет\" пише, че Иран, Турция и Ирак подготвят общ план, чиято цел е да поставят под свой контрол общите гранични пунктове към Северен Ирак. ", "date": "2017.09.30", "title": "Анкара притисна Барзани в ъгъла с тотална блокада по въздуха"}
{"url": "https://www.24chasa.bg/novini/article/6473595", "text": "Полицията в Германия задържа заподозрян за изнудването на суперите в страната и Европа с отрова. Той е на 53 години, германски гражданин, арестуван е в жилището си в градчето Офтердинген, окръг Тюбинген. Задържането му е станало, благодарение на конкретни сигнали от граждани, които са го разпознали на снимките, разпространени от полицията. Само 51 часа след пресконференцията, на която полицията и прокуратурата в Баден-Вюртемберг съобщиха, че неизвестен изнудва всички големи германски супери и дрогерии и са открити пет бурканчета с бебешко пюре с отрова в тях, изнудвачът е заловен. „Има достатъчно улики, които сочат, че задържаният е и извършителят“, заяви водещият разследването от полицията нв Констанц Уве Щюрмер. „Засега смятаме, че той е действал сам и е планирал всичко сам, но разследването продължава.“, заяви той на пресконференция, дадена в събота. Още днес прокуратурата ще поиска от съда заповед за постоянното му задържане. Срещу него най-вероятно ще бъде повдигнато обвинение в опит за убийство. От четвъртък до събота властите са получили 1500 обаждания и 400 имейла от хора, които са насочвали полицията към мъже, приличащи на мъжа на снимката. 300 от тези сигнали съдържали конкретни улики. „Открихме заподозряния след множество независими един от друг сигнали“, обясни Щюрмер. Полицията бързо открила къде живее мъжът и го поставила под наблюдение. След като се убедили, че това е най-вероятният извършител, го арестували в петък в 16 часа. За задържането му пристигнали спецчасти с вертолет, който кацнал на спортна площадка, близо до кооперацията, в която живеел заподозрения. Домът му е обискиран и в него е открито половинлитрово шише с антифриз. От него липсвала точно толоква течност, колкото е открита в отровените с нея бурканчета с бебешка храна. В контейнера стари дрехи близо до кооперацията пък са намерени обувки и черна чанта, ккавито носи мъжът от видеозаписите. В дома е намерен и кабел за лаптоп, но самият лаптоп липсвал. По-късно и той е открит в контейнера с дрехи. Освен това има голяма прилика между заподозрения и мъжа от видеото, а неговият ДНК профил сочи, че най-вероятно той е същият човек, чийто отпечатък е открит върху едно от бурканчетата. Полицията и прокуратурата обаче предупредиха, че все още не е вдигнато предупреждението към клиентите в магазините. „Не знаем дали няма още отровени продукти и дали заподозеният не е разпростнаил и други храни с антифриз в магазините“, обясни поркурорът Александер Богер. Засега обвиняемият мълчи. Всички служители на магазини обаче са предупредени да внимават и на касата служителите проверяват още веднъж дали опаковките са непокътнати.", "date": "2017.09.30", "title": "Полицията открила отровата у задържания изнудвач на супери"}
{"url": "https://www.24chasa.bg/novini/article/6473589", "text": "Израелецът Мордехай Вануну, който през 80-те години разкри тайни за израелска програма за ядрени оръжия, е получил разрешение да емигрира в Норвегия, за да се събере с норвежката си съпруга, предаде Асошиейтед прес. Съпругата на Вануну Кристин Йоахимсен каза снощи по норвежката телевизия \"Те Ве 2\", че след брака им през май 2015 г. двамата съпрузи са поискали да се съберат. \"Семейните ценности надделяха\", заяви Йоахимсен, предава БТА. Бившият ядрен експерт Вануну е излежал 18-годишна присъда по обвинение, че е предал на британски вестник данни и снимки, свързани с предполагаема ядрена оръжейна програма на Израел. След като излиза от затвора през 2004 г., той поисква политическо убежище в Норвегия. Израелските власти му забраняват да разговаря с чужденци и да напуска Израел, като му налагат и други ограничения. Израел нито потвърждава, нито отрича притежанието на ядрен арсенал, подчерта АП.", "date": "2017.09.30", "title": "Норвегия прие като имигрант експерт, разкрил тайни за израелска ядрена програма"}
{"url": "https://www.24chasa.bg/novini/article/6473601", "text": "Съединените щати проучват дали Северна Корея проявява интерес за диалог и поддържат преки канали за комуникация с Пхенян. Това заяви днес американският държавен секретар Рекс Тилърсън, който е на посещение в Китай, предаде Ройтерс. \"Ние сондираме, така че останете на тази вълна\", каза Тилърсън пред малка група съпровождащи го журналисти. \"Ние питаме: Искате ли да разговаряме? Имаме линии за комуникация с Пхенян. Не сме на тъмно\", поясни той. Преди това Асошиейтед прес съобщи, че Рекс Тилърсън, Си Цзинпин и другите китайски представители, с които се е срещнал днес първият дипломат на САЩ, не са споменавали в присъствието на журналисти изрично Северна Корея.", "date": "2017.09.30", "title": "Рекс Тилърсън: Сондираме по преки канали дали Северна Корея желае диалог"}
{"url": "https://www.24chasa.bg/novini/article/6473647", "text": "Четирима служители на турските сили за сигурност са били убити днес при сражение с терористи от Кюрдската работническа партия (ПКК) в източния турски окръг Агръ, съобщи валийството на Агръ, цитирано от Анадолската агенция. Сблъсъкът е станал рано тази сутрин в района на град Догубеязът. При сраженията са загинали двама военни и двама селски пазачи, а осем селски пазачи са били ранени, предава БТА. Операцията на силите за сигурност в Агръ бе предприета, след като в понеделник бойци от ПКК убиха трима мигранти от Афганистан, преминали в Турция нелегално, посочва Анадолската агенция. ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2017.09.30", "title": "Четирима служители на турските сили за сигурност убити при сражение с ПКК"}
{"url": "https://www.24chasa.bg/novini/article/6473657", "text": "Историческа възможност бе пропусната в швейцарския курорт Кран Монтана, където се търсеше формула за повторно обединение на острова, но преговорите приключиха без споразумение. Това мнение се съдържа в доклад за Кипър на генералния секретар на ООН Антониу Гутериш, информира \"Сайпръс мейл\". В доклада се оценява, че в Кран Монтана до голяма степен е било договорено решение за стратегическо споразумение за уреждане на кипърския проблем, но до пробив така и не се е стигнало поради недоверие и липса на политическа воля, предава БТА. Докладът е с дата 28 септември и покрива периода от май 2015 до август 2017 г. Гутериш заявява същевременно, че според него \"същината за цялостно регулиране на кипърския проблем е практически налице\". \"Страните се доближиха до постигането на стратегическо разбирателство по въпроса за сигурността и гаранциите, както и по всички останали същински елементи на цялостно уреждане\" на проблема, заяви Гутериш. \"Затова и моето твърдо становище е, че в Кран Монтана беше пропусната историческа възможност\", добави той. Генералният секретар на ООН изтъкна важността на необходимата политическа воля - елемент, който по думите му е липсвал в Кран Монтана.", "date": "2017.09.30", "title": "Гутериш: Историческа възможност за обединението на Кипър беше пропусната"}
{"url": "https://www.24chasa.bg/novini/article/6473689", "text": "Аз не се дистанцирам от ГЕРБ, а от г-н Делян Добрев, който създаде нелепо напрежение в Община Хасково. Един човек да каже, че той е издействал от централното управление едно или друго нещо, е обидно за екипа ни, най-малкото, че ГЕРБ има още двама депутата от Хасково. Това заявява в отворено писмо до медиите кметът на Община Хасково Добри Беливанов.  \"Начинът, по който реагира Добрев на конкурсите показа, че истинската му цел е била да кадрува и ръководи община Хасково, а аз само да бъда фигурант - фасадата, зад която друг реди събитията, без дори да мога да спра незаконните назначения. Това е обидно\", допълва Беливанов. \"Последните медийни изяви показват, че с опитите за омаскаряването ми се дискредитира управлението на ГЕРБ. Разбира се, че има наболели проблеми в града, решения се търсят, процесите са започнати, добри неща се случват. Разчитам на подкрепа от страна на централната власт и на мъдростта на министър-председателя Борисов. Имам силата и волята да довърша мандата си в името на доброто за Хасково и съгражданите ми\", заявява още той. \"Фокус\" публикува пълния текст на писмото: До Г-н Бойко Борисов, Председател на ПП ГЕРБ До Г-н Цветан Цветанов, Председател на парламентарната група на ПП ГЕРБ До Г-жа Евгения Ангелова, Общински координатор на ПП ГЕРБ До Инж. Даниел Панов, Председател на Управителния съвет на Националното сдружение на общините в Република България /НСОРБ/ До Г-жа Гинка Чавдарова, Изпълнителен директор на Националното сдружение на общините в Република България /НСОРБ/ До Г-жа Таня Захариева, Председател на Общински съвет Хасково ОТВОРЕНО ПИСМО от ДОБРИ БЕЛИВАНОВ - Кмет на Община Хасково Кадруване, интереси и симпатии стоят зад създалото се напрежение в град Хасково. Назначението на ръководни административни кадри в общината трябва да става след проведени законни, прозрачни конкурси съгласно Закона за държавния служител. Това не е лична моя прищявка или субективна преценка, а действие за съблюдаването на Закона. Аз съм кмет на гражданите на Хасково и желая да управлявам с екип, чието назначение не е в нарушение на Закона. Прозрачността в управлението и ясните критерии за назначенията в Общината са едни от целите на едно демократично и честно управление. Чисто партийните, семейни и приятелски назначения не са подходящи за постигане на тези цели, така че не е допустимо установяването на монопол в ръководството на общината. Няма да коментирам препоръчаните от г-н Делян Добрев назначения нито в община Хасково, нито в енергетиката, за които излезе информация в медиите. Ако Хасково е малък район и в управлението трябва да има приоритетно негови близки, то и секторът енергетика ли е малък? Възложих провеждането на кадровата политика на заместник кметовете и на съответните комисии и сега съжалявам за това. Научавам, че напускащите заместник-кметове ще се върнат на по-скъпо платените си предишни длъжности, съжалявам само, че не са усетили моето уважение и респект към жертвата им за Хасково. Надявам се на тяхно място да дойдат също достойни хора и добри професионалисти. След като отмених опорочените конкурси на 21.09, на 22.09 излезе статия, че ГЕРБ ми искат оставката, а след това и местната структура на ГЕРБ излезе с осъдителна декларация, на която аз вече отговорих. Управлението в Хасково е успешно и смело заставам зад тези си думи. Постигнати са много успехи и всички те са плод на екипна работа. Разчитам, че всички поръчки са възложени законосъобразно. Горд съм, че сме сред първенците в санирането. Неприятно е, че заради един изкуствено създаден конфликт относно конкурсите за назначения, обществото ще гледа с недоверие на цялостната дейност в общината. Дадохме повод на опозицията да ни атакува. Избран съм с подкрепата на ГЕРБ, изпълнявам политиките на партията, самият аз съм от ГЕРБ, член на Общинското ръководство на ГЕРБ и като кмет на всички граждани трябва да съблюдавам Закона, в това число и относно назначенията в Община Хасково. Смятам също, че именно заради подкрепата на партия ГЕРБ трябва да пазим доброто име и да пресичаме практики, които уронват престижа и доверието в политическата ни сила. Управлението на ГЕРБ има силно изразена визия и цели и функционира в отличен синхрон и скаченост с всички местни административни единици. В тази връзка, аз с моето управление продължавам да стоя твърдо зад политиките и принципите на ГЕРБ. Ще работим за оптимизирането на процеси и проекти, забавянето на които отбеляза г-н Цветанов, до колкото тези процеси са зависими от технологични и законови срокове. Отдавна съм във властта и уважавам всички партии, включително и БСП в качеството й на градивна опозиция. Не съществува цена, която може да купи убежденията ми. А и от БСП никога не са се опитвали да сторят това, защото добре ме познават. Споменатият от г-н Добрев, г-н Иван Стаматов не зная да е от БСП, познавам го от много години. Лично аз не участвам в процеса по възлагане на обществени поръчки, за това съм упълномощил зам.-кмета Консулов. През 2003г. Делян Добрев беше назначен в областната управа на Хасково, на която бях Главен секретар. Той бе младеж, завършил в САЩ и се справяше добре. В момента съм наскърбен от поведението му. Наскърбен съм като баща, а не като политик. Отдавам поведението му на емоцията, начина му на мислене и амбициите му за упражняване на влияние. Обвинен бях, че имам любовница на 35 години. Аз съм на 71г., а спряганата любовница беше финансов контрольор - уволних я, за да им угодя и да покажа, че грешат. Сега съжалявам, че заради клевети уволних един добър служител. Друга любовница се оказа дама, с която през 2016г. съм бил на море. Любовницата беше всъщност дъщеря ми... Връщам се от пътуване, на което бях заедно със зет ми, който шофира автобуса. Ако не бях на автобусна екскурзия, може би щях да успея да се върна още в понеделник. Бил съм абдикирал в петък, 28.09.9! Всъщност, имаше непредвидена ситуация и престоят ни се удължи с един ден - трябваше да пристигнем в четвъртък, екскурзията беше седемдневна. Изтече видео материал, че се снимам като забележителност до автомобил с марка Бентли. Вижда се, че ме снима именно зет ми - съпругът на дъщеря ми. Вижда се също и, че ни наблюдават и снимат от черна луксозна лимузина... Това поражда въпроса кой е изпратил снимащите и с каква цел. И не е ли всъщност това една добре режисирана ситуация Аз не се дистанцирам от ГЕРБ, а от г-н Делян Добрев, който създаде нелепо напрежение в Община Хасково. Един човек да каже, че той е издействал от централното управление едно или друго нещо, е обидно за екипа ни, най-малкото, че ГЕРБ има още двама депутата от Хасково. Начинът, по който реагира Добрев на конкурсите показа, че истинската му цел е била да кадрува и ръководи община Хасково, а аз само да бъда фигурант - фасадата, зад която друг реди събитията, без дори да мога да спра незаконните назначения. Това е обидно. Последните медийни изяви показват, че с опитите за омаскаряването ми се дискредитира управлението на ГЕРБ. Разбира се, че има наболели проблеми в града, решения се търсят, процесите са започнати, добри неща се случват. Разчитам на подкрепа от страна на централната власт и на мъдростта на министър-председателя Борисов. Имам силата и волята да довърша мандата си в името на доброто за Хасково и съгражданите ми. Целя ефективност, прозрачност и законосъобразност - принципи, които съм следвал през целия си живот и които не бих нарушил. Дали действия на насаждане на антагонизъм ще спомогне за утвърждаване принципите и авторитета на ГЕРБ? Дали всичко това е в полза на гражданите, които са ни гласували доверие? Нека разумът да надделее, за да се фокусираме върху разрешаване на важните и наболели проблеми в Хасково и страната ни. С УВАЖЕНИЕ, ДОБРИ БЕЛИВАНОВ Кмет на Община-Хасково", "date": "2017.09.30", "title": "Добри Беливанов: Не се дистанцирам от ГЕРБ, а от Делян Добрев"}
{"url": "https://www.24chasa.bg/novini/article/6473718", "text": "Германската полиция съобщи тази вечер, че заподозреният в изнудване с милиони на супермаркети чрез заплахи за отравяне на хранителни продукти е ексцентричен самотник с история на психично болен, предаде ДПА. Мъжът, който е на 53 години, е бил заловен вчера от полицията в Офтердинген, близо до югозападния град Тюбинген, след подадени сигнали от граждани. Мотивът за действията му все още е неясен, тъй като задържаният все още не е проговорил. Според прокуратурата мъжът е имал криминално досие, предава БТА. Полицията издирваше човек, изпратил писма до компании и до полицията, в които заплашва да замърси хранителни стоки в Германия и в чужбина, ако не му се платят 10 милиона евро. Търсен бе мъж, заснет от камери да поставя храни на рафтовете в супермаркет във Фридрихсхафен. Там по-късно бяха намерени пет отровени бурканчета с бебешка храна. Прокурор в близкия град Констанц каза, че заподозреният е заплашил да отрови 20 различни вида храни и посочил конкретни компании в Германия и чужбина. Стотици хора са се свързали с полицията по откритата специална \"гореща линия\", за да дадат информация, която да помогне за издирването на изнудвача.", "date": "2017.09.30", "title": "Задържаният за изнудване на супермаркети германец е психично болен (Видео)"}
{"url": "https://www.24chasa.bg/novini/article/6473523", "text": "Над 24 млн. лв. са предвидените инвестиции по Оперативна програма „Региони в растеж“ 2014-2020 г. в Перник, отделно са инвестициите по програмите за териториално и трансгранично сътрудничество, на които общината е бенефициент. Те са от изключително значение за развитие на икономиката и обновяване на населените места, затова за Министерството на регионалното развитие и благоустройството е от изключително значение да защити този тип финансиране и след 2020 г. и ще го отстоява като основен приоритет по време на Българското председателството на ЕС. Това заяви в Перник заместник-министърът на регионалното развитие и благоустройството Деница Николова, която участва в обществено обсъждане за програмата за предстоящото Председателство на Съвета на Европейския съюз и приоритетите в ресора на МРРБ. В инициативата участие взеха кметът на община Перник Вяра Церовска, заместник-областните управители Иво Иванов и инж. Васил Павлов, заместник-кметовете на община Перник, експерти от администрацията и др. Това съобщиха от Министерството на регионалното развитие и благоустройството. Заместник-министър Николова посочи, че благодарение на европейската солидарност и подкрепата на правителството Перник променя своя облик, създава се икономическа активност и се откриват повече работни места. „В партньорство с общината правим всичко възможно да направим Перник, макар и сателитен град на столицата, в икономически развит център“, каза тя. Заместник-министърът коментира, че основните приоритети на МРРБ по време на председателството на ЕС ще бъдат развитие на градската политика в ЕС, териториалното сближаване, намаляване на различията между регионите и отделните страни членки в ЕС. „Териториалното сближаване е третият стълб на кохезионната политика, като възможност за намаляване на икономическите, социалните и демографски дисбаланси“, заяви Николова. Тя напомни, че България в програмния период до 2020 г. ще получи над 7,6 млрд. евро по оперативните програми, които се инвестират именно в тази посока. Формира се тенденция финансирането от ЕС да се налага и концентрира в големите градски центрове, което води до дисбаланс в периферните региони, обърна внимание Николова. „Националната политика, която ще следваме по време на председателството, е да защитаваме и насърчаваме полицентричния модел на развитие, което да доведе до финансиране и развитие и на по-малките населени места. В противен случай ще е трудно балансирано да развием регионите на страната, защото основният фокус са големите градове. Ето защо е важно да защитим финансиране от ЕС за цялата територия на страната“, категорична бе тя. Според заместник-министъра трябва да се положат усилия и за налагане на политика за регионално развитие и чрез секторните ведомства. В момента всяко отделно държавно ведомство има собствена визия и стратегия за развитие, в които фокусира ресурсите, с които разполага. „Трябва да развием синергията между регионалното развитие и секторната политика, за да постигнем по-голям ефект от инвестициите, които влагаме“, заяви Николова. По думите й, това трябва да има ключова роля на национално ниво, която да има и приемственост в бъдещи правителства, като бъдеща визия за развитие на страната. В Перник зам.-министър Деница Николова, кметът Вяра Церовска и посланикът на Сърбия у нас Владимир Чургус откриха „Трансграничен панаир на занаятите“ под надслов „За да отидете далеч, вървете заедно“, организиран от Програмата за трансгранично сътрудничество ИНТЕРРЕГ ИПП България – Сърбия 2014-2020. С него в града се отбелязва Денят на европейското сътрудничество. „Радвам се, че заедно празнуваме този празник на европейската солидарност. Средствата, които отделя ЕС, подкрепяйки регионите, помагат за постигането на ефект за регионите и хората в тях да живеят по-добре. Европа е без граници, когато искаме да постигаме резултати, да съхраняваме и развиваме културно-историческото си наследство и идентичност, за да постигнем приемственост за бъдещите поколения. Надявам се със занаятите младите хора да научат много за миналото ни“, заяви при откриването зам.-министър Николова. В празника участие вземат редица сръбски и български занаятчии от трансграничния регион, които демонстрират съхранени от миналото традиционни занаяти. Сред участниците има занаятчии от Пантелей (Ниш, Сърбия) и Радомир, Кюстендил, София, Драгоман и Ярджиловци (България). Гостите на празника могат да се запознаят с ръчно изработени от майсторите бродерия и плетива, дърворезба и стъклопис, кожени и глинени изделия и много други. Особено атрактивен е българският щанд за изработка на сувенири от царевични листа.", "date": "2017.09.30", "title": "Деница Николова: Целим финансиране и развитие и на по-малките населени места"}
{"url": "https://www.24chasa.bg/novini/article/6473388", "text": "Юлиян Влад, генералът, който ръководеше страховитата тайна полиция на Румъния Секуритате по време на комунизма, се е споминал на 86-годишна възраст, предаде Асошиейтед прес, цитирайки негов бивш колега, съобщи БТА. Влад е починал днес след боледуване. Малко преди да издъхне, той се е изповядал на свещеник, каза генералът от резерва Петру Неджиу пред телевизия Антена 3. Юлиян Влад се присъединява към Комунистическата партия след Втората световна война и постепенно израства в държавния апарат. Назначен е за шеф на Секуритате през 1987 г. и запазва поста си до революцията през 1989 г., която сложи край на комунистическия режим в страната. Около 1100 души бяха убити по време на бунта. Влад твърдеше, че е наредил на силите си да не откриват огън. През 1990 г. той бе осъден на 25 години затвор за ролята си в потушаването на размириците, но след четири години беше освободен.", "date": "2017.09.30", "title": "Почина някогашният шеф на страховитата Секуритате Юлиян Влад"}
{"url": "https://www.24chasa.bg/novini/article/6473425", "text": "\"Сблъсъци в Каталония по време на утрешния референдум за обявяване на независимост на автономния регион биха могли да означават край на Европейския съюз\". Това каза анализаторът проф. Михаил Константинов за \"Фокус\". По думите му изострените взаимоотношения между Каталония и испанското правителство създават предпоставки за тежък граждански сблъсък. „Ако в Испания утре има убити, това ще бъде краят на Европейския съюз. Дай Боже да не стане и дано там да надделее мъдростта, защото това, което правят испанците, е точно липса на мъдрост – „дайте да видим кой е по-силният и по-якият“. Те водеха зверска гражданска война през 30-те години на миналия век, след което се помириха преди около осемдесет години, но за съжаление в момента отново се плъзгат по тази опасна линия“, каза още проф. Константинов. Според него централното испанско правителство е закъсняло с полезния си ход. Той все пак призова правителството да заповяда на войската и полиция да не употребяват сила по време на утрешния референдум.", "date": "2017.09.30", "title": "Михаил Константинов: Смърт в Каталония утре означава край на Европейския съюз"}
{"url": "https://www.24chasa.bg/novini/article/6473434", "text": "След продължило седем години разследване турската прокуратура издаде обвинителен акт във връзка с публикуването на интимни видео- и аудиозаписи на представители на опозицията, включително на тогавашния лидер на главната опозиционна партия Дениз Байкал, съобщава \"Хюриет дейли нюз\", цитиран от БТА. Като главен обвиняем прокуратурата в Анкара сочи живеещия в САЩ проповедник Фетхуллах Гюлен, обвиняван от Турция, че е организирал и опита за преврат в страната през юли м.г. Освен него има още 170 заподозрени, от които 164-ма полицейски служители. Дениз Байкал, който беше лидер на Народнорепубликанската партия, бе принуден да подаде оставка от председателския пост през 2010 г., след като в интернет бе разпространен видеозапис, изобличаващ го в извънбрачна връзка с представителка на неговата партия. Подобни кадри след това бяха разпространени и за редица членове на друга опозиционна сила - Партията на националистическото действие. Според обвинителния акт видеозаписите са били направени от полицаи, принадлежащи към Фетхуллахистката терористична организация (ФЕТО). Те са обвинени, че чрез заговори със записи са дирижирали политически събития съобразно целите на своята организация. Прокурорите твърдят, че заподозрените са извадили дубликат на ключовете от дома на любовницата на Байкал, поставили са записващи устройства и са направили запис на интимни моменти между двамата. Твърди се също, че кадрите били предоставени на журналиста Джевхери Гювен, който сега се намира в затвора, и публикувани на сайта habervaktim.com.", "date": "2017.09.30", "title": "Гюлен е главен заподозрян и за секс скандал в Турция"}
{"url": "https://www.24chasa.bg/novini/article/6473099", "text": "Седем столични болници са отказали помощ на онкоболна жена. За това разказаха роднините на 39-годишната Мариянна Цакова от Габрово пред Нова тв. Преди около година Мариянна разбира, че има рак на шийката на матката с разсейки в черния дроб. Благодарение на стотици добри хора, семейството й успява да събере 30 000 лева, необходими за лечението и операцията й в клиника в Турция. Преди две седмици обаче жената получава усложнения. По това време тя се намира в София при своите родители. В седем болници отказват да я приемат, въпреки състоянието, в което се намира. „Във ВМА, „Пирогов”, „Токуда”, „Сити клиник”, Онкологията в „Дървеница”, Александровска болница и „Майчин дом” – тотален отказ. Навсякъде отказват да я приемат за преливане на кръв – отказват лечение. За тях, това е следствие от заболяването. Дори от онкологичната болница ни казаха, че няма как да я приемат, защото приемите са само планови и трябва първо да мине през контролен преглед и ако лекари се съгласи – да я приемат”, разказа съпругът на Мариянна – Андриян. Мариянна обикаляла по болниците с частна линейка и с една молба - да бъде приета, за да се установи от къде е кръвоизливът. Обиколката й по болници продължила шест дни. „На 23 септември се принудихме да се обадим в Турция, където основно й върви лечението. От Турция изпратиха линейка за около 5 часа, след което я откараха обратно там”, съобщи Андриян. Мариянна все още е в Турция. На 29 септември тя е претърпяла успешна, спешна операция и в момента се възстановява.", "date": "2017.09.30", "title": "7 столични болници отказали помощ на онкоболна, от Турция й пратили линейка за 5 часа (Видео)"}
{"url": "https://www.24chasa.bg/novini/article/6473063", "text": "\"Няма противоречия с ГЕРБ, генерално проблеми няма\", заяви министърът на отбраната Красимир Каракачанов за отношенията в управляващата коалиция пред  \"Млади момчета от Родопите ходят в петролни държави и после се връщат да проповядват ислям, който не е характерен за България\", каза Каракачанов. Министърът даде пример с Ахмед Муса от Пазарджик. Според Каракачанов етническите турци не са податливи на този ислям. Той допълни, че има опити за създаване на радикални клетки на Балканите. Всички имами в България получават месечното си възнаграждение от чужда държава. Нормално ли е те да насаждат такъв ислям, който никога не е бил характерен нито за Турция, нито за България, нито за Османската империя. Те просто са научени така радикално в училищата, които са посещавали в Палестина например\", каза Каракачанов. Министърът каза, че ще има нови изтребители. Той допълни, че тепърва ще се разбере кои ще отпаднат. Русия не е заплаха за България, каза Каракачанов. Според него България трябва да има балансирано отнощение с Русия. Подарих на Волен Сидеров каска символично за сватбата, каза Каракачанов.", "date": "2017.09.30", "title": "Красимир Каракачанов: Ще има нови изтребители, няма противоречия с ГЕРБ"}
{"url": "https://www.24chasa.bg/novini/article/6472601", "text": "Св. синод не е препоръчвал, нито одобрявал книга със заглавие “Небесно войнство - ангели хранители”, издадена от “Милениум”, съобщават от Българската православна църква. Десетки подали сигнал до синода за тази книга с автор Евгения Тилева. На корицата ѝ има надпис, че съдържанието е препоръчано от Св. синод, но това се оказва лъжа. “Българската православна църква си има свое издателство, чрез което на християните се представя благословена и полезна литература. Ако препоръчваме или подкрепяме книга на друго издателство, това става с решение на Св. синод, а за горе цитираното издание няма такова. Още повече че то съдържа неверни мисли за светите ангели\", посочват от Св. синод и заявяват, че подобни спекулации са в ущърб на читателите на посоченото издателство и злоупотреба с авторитета и името на Св. синод и БПЦ-БП. Ето какво уточняват и от Ловешката митрополия по този повод: “Още на самата корица книгата започва с лъжа - че е препоръчана от Св. синод. Не е трудно да отгатнем и нейното съдържание – а именно, че наред с цитати от светото писание, светите отци и молитвеника срещаме понятия като нумерология и астрология. Този похват е типичен за разпространителите на езотериката и окултизма, които обичат да смесват истината с лъжата, за да уловят в мрежите си неподготвения и подходил с доверие към книгата читател - след като на корицата изрично е указано, че изданието е препоръчано от Светия синод на православната ни църква!\" ", "date": "2017.09.30", "title": "Издателство лъже, че Светият синод препоръчва книгата им"}
{"url": "https://www.24chasa.bg/novini/article/6473157", "text": "Поредица от силни земни трусове с магнитуд 5,4 разлюля днес района на град Гуанюан в югозападната провинция Съчуан, съобщи ТАСС, цитиран от БТА. Информацията е на Китайския сеизмологичен център. Епицентърът е на дълбочина от 13 километра и на около 240 километра североизточно от град Чънду. Не се съобщава за разрушения и жертви.", "date": "2017.09.30", "title": "Земетресение с магнитуд 5,4 разлюля Югозападен Китай"}
{"url": "https://www.24chasa.bg/novini/article/6473167", "text": "Министърът на здравеопазването на САЩ Том Прайс подаде оставка вчера, след като скъпоструващите му пътувания предизвикаха вътрешноведомствено и парламентарно разследване, отклониха вниманието от дневния ред на администрацията на Тръмп и разгневиха президента, предаде Асошиейтед прес, цитирана от БТА. Министърът на здравеопазването и обществените услуги Том Прайс подаде оставка и тя бе приета от президента, заяви говорителката на Белия дом Сара Сандърс. Министърът стана първият член на кабинета, принуден да се оттегли. Бившият конгресмен републиканец от Джорджия остана на поста по-малко от осем месеца. Публичното извинение на Прайс и частичното покриване на разходите на данъкоплатците не го спаси. Вчера Тръмп публично изрази разочарованието си от посланието, което пътуванията на Прайс са изпратили, докато администрацията се стреми да ореже публичните разходи. Не съм доволен, това мога да ви кажа, не съм доволен, каза Тръмп пред репортерите на моравата пре Белия дом, докато се качваше във военен хеликоптер, за да отпътува за уикенда в голфклуба си в Ню Джърси и добави, че не му харесва \"оптиката\" /израз от американския политически жаргон, означаващ как изглежда даден случай в очите на обществото/. Неофициално в частни разговори Тръмп споделял с приближените си през последните дни, че неговият министър е станал причина за отвличане на общественото внимание с честото наемане на частни чартърни самолети за служебни пътувания с парите на данъкоплатците, когато по-евтини търговски полети щели да свършат работа в повечето случаи. Според Тръмп скандалът с Прайс засенчвал неговия план за данъчна реформа и компрометирал предизборното му обещание \"да пресуши блатото\" на корупцията във Вашингтон. Гафът предизвика разследване на пътуванията на други членове на кабинета от комисията за надзор в Камарата на представителите. Върнатите от Прайс 51 887,31 долара за компенсиране на пътните му разходи не удовлетвориха Белия дом. 62-годишният бивш хирург ортопед от Атланта, станал политик, се издигна до председател на Бюджетната комисия на Камарата, където беше известен като фискален \"ястреб\". Когато влезе в администрацията на Тръмп, президентът го хвалеше като консервативен политически експерт, способен да напише нов закон за здравеопазването, който да замени този на президента Обама. Но Прайс се оказа по-скоро второстепенен играч в неуспешната битка на републиканците срещу Обамакеър, докато вицепрезидентът Майк Пенс пое водещата роля, особено в Сената. Представата за Прайс, който се разхожда с частни самолети /включително до три страни в Африка и Европа през май/, докато депутатите от Републиканската партия се мъчат да отменят Обамакеър, предизвика доста възмущение на Капитолия. Вицепрезидентът Пенс пътуваше в чужбина с военни самолети, отбелязва АП. Демократите бяха доволни да видят Прайс да си отива и някои приканиха Тръмп да назначи министър, който да им протегне ръка. Надявам се президентът Тръмп да се поучи от тази грешка и да номинира някого, който е способен да работи по двупартиен начин, за укрепване на здравеопазването на всички американци, каза конлересменът Фран Палоун. Тръмп назначи Дон Джей Райт, заместник-помощник министър на здравеопазването, за временно изпълняващ длъжността. Протеже на вицепрезидента Пенс - Сийма Върма, се споменава като възможен наследник на Прайс. Тя е администратор на Центровете за услуги по Медикеър и Медикейд - службата, която управлява програмите за здравно осигуряване, обслужващи над 130 милиона американци. \"Политико\", изданието, което разкри аферата, преброи не по-малко от 26 пътувания на Прайс с частни самолети от началото на годината, на обща стойност над 400 000 долара. Особено скандално било пътуване от Вашингтон и Филаделфия със самолет, нает за 25 000 долара, макар че между двата града има многобройни редовни полети. Разстоянието от международното летище Дълес в предградията на Вашингтон до международното летище на Филаделфия е 135 мили. 62-годишният Прайс използвал пътуване през юни до Нашвил, Тенеси, за обяд със сина си, който живее в града, твърди Политико. Публикацията предизвика ревизия от офиса на главния инспектор на здравното министерство, която да установи дали пътуванията на министъра са нарушили федералните правила, задължаващи държавните служители да минимизират разходите. Надзорната комисия на Камарата на представителите изиска данни за пътуванията на сулжителите от Белия дом и от 24 федерални министерства и агенции. Първоначално от канцеларията на Прайс твърдяха че неговата заетост налагала да прибягва до чартърни полети от време на време, но по-късно позицията му се промении и той заяви, че е чул критиките и ги е приел присърце.", "date": "2017.09.30", "title": "US министър подаде оставка заради скандал със самолети"}
{"url": "https://www.24chasa.bg/novini/article/6473215", "text": "Сребърните съдове на Луковитското съкровище грейнаха в цялата си красота при откриването на втория национален събор \"Млечният път на България през вековете\" в петък. За последно жителите на града са виждали символа му през 2004 г. \"Няма нищо по-естествено от това Луковит да бъде мястото не само на този събор, но и мястото от което започва комуникационната кампания в нашата област за председателството на България на Съвета на Европа от 1 януари 2018 г. Луковит е символ на това, че хората вгледани в бъдещето на Европа, преодолявайки предизвикателствата на настоящето, се обръщат и към своите традиции, към своето минало. Надявам се, че по този начин бъдещето ни ще бъде съчетано с нашата история и традиция\", подчерта областният управител Георги Терзийски в официалното си обръщение при откриването на събора. На събитието присъсва и министърът на земеделието, храните и горите Румен Порожанов. То се организира от Асоциацията на млекопреработвателите в България /АБМ/ и Община Луковит, с подкрепата на Министерството на земеделието, храните и горите и Държавен фонд \"Земеделие\". Министър Порожанов увери, че селскостопанската политика на ЕС ще бъде абсолютно позитивна към земеделието, към млечния сектор и ще включва съответно полагащо се подпомагане на производителите. \"Преди няколко години, когато станах кмет, мислех с какво можем да станем известни в България. Тъй като аз съм част от този бранш, реших, че това е най-правилният, най-българският начин, защото България се слави с българското бяло саламурена сирене и с киселото мляко\", каза пък кметът на община Луковит Иван Грънчаров и добави, че се надява съборът да стане традиционен.", "date": "2017.09.30", "title": "Показаха Луковитското съкровище на \"Млечният път на България през вековете\""}
{"url": "https://www.24chasa.bg/novini/article/6473220", "text": "\"Над 50% беше общественото доверие в системата за сигурност, когато бях вицепремиер и вътрешен министър\". Това каза пред журналисти във Варна зам. председателят на ПП ГЕРБ и председател на ПГ на партията Цветан Цветанов, съобщи „Фокус“. По повод критики, отправяни към Цветанов по отношение на темата за националната сигурност, той коментира: „По време на управлението, през което аз бях вицепремиер и министър на вътрешните работи страната ни беше надежден партньор във всички международни операции“. „И към настоящия момент получавам необходимото признание от европейските и американските ни партньори и участвам във форуми, които се организират по линия „Сигурност““, обясни той. „За целия период от последните 20 години системата за сигурност получаваше най-широкото обществено доверие, над 50%, когато бях вицепремиер и вътрешен министър. Нека не припомням всички операции, които бяха изключително знакови. Направете си равносметка дали през предишните години не е имало политическа воля, за да има ефективност в борбата с организираната престъпност“, коментира той. Във връзка с обира на инкасо автомобил в столицата, Цветан Цветанов заяви:„Служителите от МВР работят. В моменти, когато се извършват тежки престъпления най-важното е дадем спокойствието на професионалистите, за да могат да анализират и да предприемат необходимите действия, за да задържат съответните извършители. Работи се активно и съм убеден, че ще има успех“. \"Мога да ви кажа, че ще има още няколко общински структури, където също ще направим определени промени\", каза Цветанов, предаде репортер на Радио „Фокус“ – Варна. И обясни, че промените в структурата няма да са във Варна. „Други райони и в Добричка, и в Плевенска област бяха най-слабите резултати, така че съвсем закономерно е една партия, която се стреми да бъде лидер и има огромен потенциал от хора за себе си, да прави съответните кадрови промени“, каза той. Цветанов поясни, че така ГЕРБ може да работи водена единствено от обществения интерес. Попитан защо са тези пробойни в структурите на ГЕРБ и дали от партията мислят за нов механизъм за избор на представителите на властта, Цветанов подчерта, че механизмът на партията е изключително добър и е натрупала сериозен опит. „Ако сте проследили достатъчно добре политическия живот, във всеки следващи избор има обновление“, коментира заместник-председателят на ГЕРБ. По думите му партията е изцяло на доброволен принцип. „В партия ГЕРБ имаме реален политически живот, и аз съм постоянно в движение, постоянно съм сред хората. Дори вчера във Вълчи дол успяхме да направим продуктивни срещи“, каза Цветанов и прогнозира, че ГЕРБ ще спечели изборите там, тъй като хората се нуждаят от продължаване на започната промяна. Цветанов коментира и случая в Ботевград със структурата на ГЕРБ. „Тримата общински съветници, за които толкова много претендират, че са ГЕРБ и са били за ГЕРБ през последните две години по никакъв начин не са свършили една работа, която да бъде в обществен интерес. Дори по време на президентските и на парламентарните избори те не работеха за ГЕРБ, те работеха срещу ГЕРБ и обслужваха интересите на БСП“ ,коментира Цветанов. Той поясни, че при посещение на лидера на БСП Корнелия Нинова в Ботевград, тя е съобщила, че общински съветник на ГЕРБ е дошъл на нейната среща. „Смятате ли, че това е коректно?“, каза Цветанов и поясни, че от партията са изчакали все пак да минат изборите за президент и парламент, преди да предприемат нещо. \"ГЕРБ има 15 общински съветници в Хасково, а БСП трима – направете сметка кой къде се намира в политически план в града и защо е тази истерия\", допълни той. На въпрос дали има шуробаджанащина в Хасково, Цветанов заяви, че всичко това е опорна точка на опонентите му. По думите му, когато са имали възможност от БСП да правят политика там, те винаги са се проваляли. На въпрос защо тогава от ГЕРБ са се разграничили от кмета на Хасково Добри Беливанов, Цветанов заяви, че той не е покрил очакванията, които са били декларирани по време на предизборната кампания през 2015 г. „В случая не можем да кажем, че няма проблем. Кметът дори си удължава отпуската, за да не се яви на сесията, на която трябваше да се гледат важни неща в развитието на града“, коментира заместник-председателят на ГЕРБ. Цветанов обърна внимание, че за последните две години в Хасково на база добрия екип и политическата сила на ГЕРБ, заедно с общинските съветници и депутатът Делян Добрев, в общината са влезли 140 млн. лв. по европейски проекти и национално финансиране. „Можем само да ги поздравим за това, което са свършили. Това дава друг поглед върху развитието на града“, допълни председателят на ПГ на ГЕРБ. „Когато една партия започне да се подготвя за местните избори, има места, където трябва да се направят съответните радикални промени. Силата на партията е, когато излиза с лицето, когато застава зад всяка една политика и зад всяка една личност, която е издигала до настоящия момент. За Хасково се изговори прекалено много. Ясни сме с позицията си и за мен е изключително важно структурата да продължи да работи по начина, по който работеше и се подготвяше за местните избори през 2015 г.“, допълни той.", "date": "2017.09.30", "title": "Цветанов: Когато бях министър, доверието в системата за сигурност бе над 50% (Обновена)"}
{"url": "https://www.24chasa.bg/novini/article/6473250", "text": "Банкомат е бил откраднат от хипермаркет в Дупница. Това съобщиха за  „Фокус“ от ОДМВР –Кюстендил. Сигналът за извършвана кражба на банкомат е подаден след 03.00 часа. Уведомен е дежурният прокурор, полицията и охранителната фирма, която отговаря за обекта. Работата по случая продължава. Към момента няма задържани. Изяснява се сумата, която се е съдържала в банкомата.", "date": "2017.09.30", "title": "Откраднаха банкомат  от хипермаркет в Дупница"}
{"url": "https://www.24chasa.bg/novini/article/6473257", "text": "Тази сутрин германската полиция арестува мъж в Тюбинген, заподозрян, че е изнудвачът на хранителните вериги в Германия и Европа. 55-годишният германец още днес ще бъде изправен пред съд, тъй като уликите срещу него се увеличават. „Подозренията срещу арестувания се затвържадават“, съобщи прокуратурата. Очаква се резултатът от сравнение на ДНК-то му с намерени отпечатъци. Мъжът заплаши големите германски хранителни вериги и дрогерии да отрови 20 вида храна, ако не получи 10 милиона евро до днес. Той посочи и магазин в град Фридрихсхафен, в който вече е поставил отровени бурканчета с бебешка храна. Полицията действително откри пет такива – в тях е бил сипан антифриз в количества, които могат да убият бебе или малко дете. Обвиненият засега мълчи, съобщи говорителят на поркуратурата на Равенсбург. Въпреки арестът, полицията предупреди, че още не е отменено предупреждението към клиентите да внимават, когато пазаруват и да преглеждат опаковките на храните за евентуална външна манипулация. Зподозреният е арестуван по сигнал на граждани, след като полицията публикува снимките на човек, когото смята за извършителя. Над 650 сигнала и 60 имейла бяха получени за 12 часа. Някои от тях са съдържали конкретни следи към арестувания.", "date": "2017.09.30", "title": "Арестуваха 55-годишен германец за изнудването на супермаркетите"}
{"url": "https://www.24chasa.bg/novini/article/6473271", "text": "Малко преди да умре, болната от рак на гърдата Елиза Джирото, на 40 г., остави на няколкомесечната си дъщеря подаръци за всичките й предстоящи рождени дни до достигането на пълнолетие. Историята на италианската майка и жестът й към бебето й Анна разтърси милиони в социалните мрежи. Елиза разбира, че е болна от особено агресивен тип рак на гърдата малко след раждането на малката Анна. Четирите операции и химиотерапията не помагат на бившата директорка на банка от градче до Тревизо. През лятото й казват, че й остават още два месеца живот. Затова през август сключва брак с бащата на детето си. През останалото време тя мисли единствено за бъдещето на Анна и за това как ще посрещне всичките си рождени дни без майка. Посвещава последния месец от живота си на избирането на подаръци за всеки от бъдещите рождени дни на дъщеря си до достигането на пълнолетие. С тази цел се консултира с други майки във фейсбук, които я съветват какво да купи - от кукли и глобус на земята до детски книжки. Всеки от подаръците е придружен с писмо с пожелания към бъдещото момиче и девойка, включително и за съвсем практични неща, „защото смъртта се нуждае и от практичен смисъл, а не само от поезия”. Елиза умира на 27 август в Тревизо, няколко дни след първия рожден ден на дъщеря си.", "date": "2017.09.30", "title": "Италианка умира и оставя на бебето си подаръци за 18 рождени дни"}
{"url": "https://www.24chasa.bg/novini/article/6473275", "text": "Газова уредба на лек автомобил гръмна на столичния булевард \"Тодор Каблешков\", съобщи  . Шофьорът на колата е бил вътре, все още не е ясно състоянието му. По първоначална информация газовата уредба е имала теч, а шофьорът на колата е запалил цигара и така се е стигнало до инцидента. Свидетели разказаха, че са чули взрив и са се втурнали да помагат на пострадалия. Мъжът е получил изгаряния по ръката и гърба си и е закаран в болница „Пирогов”. Пожарната е реагирала много бързо, като са се отзовали на сигнала за по-малко от пет минути.                                                                                                                                                                                                                                                                                                                       ", "date": "2017.09.30", "title": "Гръмна газовата уредба на кола в София, след като шофьорът й запали цигара (Обновена)"}
{"url": "https://www.24chasa.bg/novini/article/6473282", "text": "\"БСП не е алтернатива за управлението на страната, но се стреми към него чрез скандали, манипулации и опити за ерозиране на българските институции. С противопоставянето, което БСП генерира, се създават заплахи за националната ни сигурност\". Така председателят на ПГ на ГЕРБ и зам.-председател на партията Цветан Цветанов коментира спекулациите от страна на опозицията по повод предстоящото приемане на доклада за националната сигурност. „Докладът е над 100 страници, но явно от БСП са чели само до 11-ата и правят неверни интерпретации относно Русия”, заяви Цветанов по време на семинар на Старейшини ГЕРБ, който се провежда във Варна, съобщиха от пресцентъра на ГЕРБ. „Усилията на правителството във всички секторни политики намират отражение в системата на сигурността, както и за стабилността в държавата”, категоричен бе Цветанов. Той запозна присъстващите с предприетите мерки за подобряване благосъстоянието на гражданите, като акцентира върху осигуреното допълнително финансиране в сферата на образованието. „206 000 деца не фигурират в информационната система на образователното министерство. Голяма част от тях са напуснали страната заедно с родителите си, но останалите, които са тук и не ходят на училище, трябва да се върнат в класната стая. 11 600 служители работят за това и до момента 9000 деца са върнати в образователната система, която е основополагащ фактор за всяка икономика в света”, отчете зам.-председателят на ГЕРБ. Той припомни, че с увеличението на учителските заплати и планирания ръст на минималните пенсии от 1 октомври в бюджета за следващата година ще бъдат заложени допълнително 510 млн. лв., без да се допуска дефицит. „От вчера на практика е изпълнено още едно от обещанията на ГЕРБ – стартирахме програма на стойност 20 млн. лв., която ще позволи на младите майки да поверят грижата за малките си деца на възрастни хора срещу заплащане и да се върнат на работа”, допълни Цветан Цветанов. Той добави още, че правителството осигури 624 млн. лв. по линия на „Региони в растеж”за инвестиции в образователната инфраструктура. „Други 100 млн. лв. се отпуснаха за регионалното министерство за ремонт на пътната инфраструктура преди зимния сезон”, посочи още Цветанов. „Макроикономическите анализи нареждат България сред държавите отличници, а под ръководството на министър–председателя Бойко Борисов страната ни изгради международен авторитет и се доказа като лидер на Балканите”, обобщи председателят на СГЕРБ и вицепрезидент на Европейския съюз на гражданите – сеньори към ЕНП Николай Андреев. Той изтъкна, че „със своите качества, богат жизнен и професионален опит Старейшините на ГЕРБ се утвърдиха като една от основните части на партията, спечелила заслужено доверие сред българските граждани”. Като символичен домакин на форума кметът на Варна и областен координатор на ПП ГЕРБ Иван Портних приветства присъстващите и им благодари за подкрепата и съвместната работа. „Виждам, че хората оценяват високо развитието на Варна, която затвърждава името си на морска столица. С целево отпуснатите от правителството 100 млн. лв. за инфраструктура, обликът на града ще продължи да се променя. Неслучайно именно тук се провеждат срещи на високо равнище и предстои да се състои заседание между правителствата на България и Румъния”, отбеляза Цветан Цветанов. Той обаче изтъкна, че не по същия начин се развиват процесите в управляваните от БСП общини и даде за пример Провадия, която посети вчера. Общинското ръководство неглижира 5-те от общо 24 населени места, където кметовете са от ГЕРБ. „Този двоен аршин е несправедлив. ГЕРБ не дели хората по политически принцип и средствата, отпускани на общини, където ръководството не е от ГЕРБ, са доказателство за това”, отчете Цветан Цветанов. Той изтъкна, че ПП ГЕРБ ще търси рестарт в някои от своите организации в страната, където са констатирани слабости и даде за пример Хасково и Ботевград. „Отворени сме да търсим качествени и отговорни хора по места, промените в Добрич вече връщат към редиците на партията, хората, които досега са били демотивирани да работят и това със сигурност ще се отрази и на изборните резултати”, поясни зам.-председателят на партията. Той благодари на евродепутатите Емил Радев и Владимир Уручев, на представителите на местната и държавната власт, които са сред гостите и лекторите във форума и с активността си реализират политиките на партията. Цветан Цветанов пожела успех на семинара и ползотворна работа на Старейшини ГЕРБ, като ги определи като тандем от отговорни хора с авторитет и потенциал.", "date": "2017.09.30", "title": "Цветанов във Варна: БСП създава заплахи за националната ни сигурност"}
{"url": "https://www.24chasa.bg/novini/article/6473296", "text": "\"От 1 януари 2018 година военните ще получават по-високи заплати\". Това каза във Варна министърът на отбраната Красимир Каракачанов. Той допълни, че не може да каже точен процент, защото повишенията ще бъдат различни, в зависимост от чина и службата, но със сигурност най-големи ще бъдат в бойните подделения. \"Искам да поздравя специално и онези 800 000 българи, които от утре ще вземат по-високи пенсии\". Военният министър беше сред официалните гости при полагането на клетва пред бойните знамена на курсантите от Военноморското училище \"Никола Йонков Вапцаров\" във Варна. \"Тази клетва не е само един красив ритуал. Тя е обещание и отговорност да служите на България до край\", каза Каракачанов пред младите матроси. Той поздрави техните преподаватели и родители и им пожела да бъдат верни на родината. \"Глупост беше, че правителства и обикновени хора си мислеха, че като влезем в НАТО, те ще ни пазят ии, като влезем в Европейския съюз, те ще ни хранят. На първо място трябва да разчитаме на собствените си сили. Има идея за черноморска база на НАТО на наша територия, но е само идея, нищо конкретно не е внесено за обсъждане\", обясни министър Каракачанов. Той обеща, че ще бъдат отделени средства за закупуването на необходимата техника за армията, като не става въпрос само за самолети. \"Ще има ясно и прозрачно договаряне. Няма да има игрички и няма да допуснем подобен позор като със самолетите, да плащаме възможно най-високата цена и да я завишаваме по наше желание. И не са само те. Има вертолети, които стоят и не ги ползваме, защото поддръжката им е прекалено скъпа. Така не може и няма да го допуснем. 27 години правителствата се самозалъгваха, но истината лъсна - армията е затънала в пробреми и безпаричие. Това трябва да се промени\", категоричен бе вицепремиерът.", "date": "2017.09.30", "title": "Вдигат заплатите на военните от Нова година"}
{"url": "https://www.24chasa.bg/novini/article/6473307", "text": "Направен е опит да се възпламени банкомат в град Септември. Това съобщи за „Фокус“ Мирослав Стоянов. Той обясни, че сигнал за инцидента е подаден рано тази сутрин в 4,45 часа. „Става дума за банка с денонощен достъп до устройството в обособено за целта помещение. В него се влиза само с банкова карта. Извършителите са проникнали там и са направили опит да възпламенят банкомата. Нанесени са сериозни щети върху него, но не е открадната банковата касета, не е установена и липса на пари“, коментира Стоянов. Той уточни, че в момента огледът на мястото на инцидента и разследването продължава.", "date": "2017.09.30", "title": "Направиха опит да възпламенят банкомат в град Септември"}
{"url": "https://www.24chasa.bg/novini/article/6473339", "text": "Турските телевизионни сериали се гледат в близо сто държави, а Турция се нарежда на второ място след САЩ по износ на сериали с приходи от 350 милиона долара, съобщава \"Хюриет дейли нюз\", цитиран от БТА. Турците прекарват средно по четири часа пред телевизионния екран, показва проучване. Най-гледани са турските теленовели. Турските сериали през последните години станаха особено популярни в латиноамериканските страни. Турция започна да изнася продукции дори и в държави, славещи се с производството на теленовели като Бразилия и Мексико. Зрителите в Близкия изток предпочитат турските сериали, описващи съвременния живот на богати хора, в Латинска Америка са предпочитани сериалите, при които действието се развива в отминали времена, а европейските страни проявяват интерес към тематичните сериали. Секторът на телевизионните сериали в Турция сега си поставя за цел да пробие и на пазари като Китай, Япония и Индия. Според друго проучване най-гледаният в света турски телевизионен сериал е \"Великолепният век\", чието действие се развива през 16 в. и който разказва за живота на султан Сюлейман Великолепни. Второ място в класацията заема \"Пепел от рози\", а трето - \"Хиляда и една нощ\".", "date": "2017.09.30", "title": "Турция втора след САЩ по износ на сериали, гледат ги в над 100 държави"}
{"url": "https://www.24chasa.bg/novini/article/6473351", "text": "Между 1500 и 2000 семейства имат възможност да кандидатстват за детегледачи. Бюрата по труда в цялата страна вече се приемат заявления, обяви пловдивският депутат от ГЕРБ Атанас Ташков. Той уточни, че услугата е за 18 месеца. Проектът \"Родители в заетост\" е финансиран от Оперативна програма \"Развитие на човешките ресурси\". По него могат да кандидатстват родители, чиито деца не са приети в ясла или градина и които имат нужда от детегледач, за да се върнат на работа или да потърсят такава. Детето трябва да е на възраст от 0 до 5 години. Изискванията са родителите да бъдат в отпуск по майчинство за отглеждане на дете, ако са наети по трудово или служебно правоотношение, да са безработни или самонаети лица. Изборът на детегледач ще бъде изцяло на семейството, чието дете ще бъде отглеждано. Важно е родителят да докаже, че е кандидатствал да запише детето си в ясла или градина, но то не е било класирано. Няма ограничение за наличието на родствени връзки между родителите и детегледача, нито ограничение по отношение на възрастта на детегледача. По този начин бабите и дядовците, за чиито внучета няма места в детските заведения, могат да кандидатстват по програмата за детегледачи, уточни Ташков.", "date": "2017.09.30", "title": "Бюрата по труда приемат молби за 2000 детегледачи"}
{"url": "https://www.24chasa.bg/novini/article/6473030", "text": "“Лудогорец” победи 2:1 втория във временното класиране на германската Бундеслига “Хофенхайм” в мач от втория кръг на груповата фаза на Лига Европа и влезе в българската и европейската футболна история поне по два показателя. Мачът се игра на “Лудогорец Арена” и по този начин Разград стана 11-ият български град, видял победа в основната схема на европейските клубни турнири. В предните си мачове от груповата фаза и елиминациите след това “зелените” домакинстваха на стадион “Васил Левски”. Преди Разград свидетели на български победи на клубно равнище са били София, Пловдив, Бургас, Варна, Стара Загора, Русе, Дупница, Благоевград, Сливен и Ловеч. Вторият повод за споменаването на успеха на “Лудогорец” над “Хофенхайм” в историко-статистически план е от европейско значение. За първи път в един кръг в клубните турнири шест германски отбора претърпяха загуби. В Шампионската лига “Байерн” бе унизен 0:3 от “Пари Сен Жермен”, “Бешикташ” би 2:0 “РБ Лайпциг”, “Борусия” (Дортмунд) падна 1:3 у дома от “Реал” (Мадрид), а в Лига Европа освен “Хофенхайм” загуби регистрираха “Кьолн” с 0:1 от “Цървена звезда” у дома и “Херта” със същия резултат, но като гост на “Йостерсунд”. За последно нито един германски отбор (тогава от ФРГ) не е вземал победа в един кръг в далечната 1981 г. Тогава обаче все пак “Байерн” прави 0:0 като гост на “Бенфика” за купата на европейските шампиони, докато “Айнтрахт” пада 0:1 от СКА (Ростов на Дон) за КНК, а за УЕФА “Спартак” (Москва) бие 2:1 “Кайзерслаутерн”, а “Дънди Юнайтед” съсипва “Борусия” (Д) 5:0. Въпреки победата над “Хофенхайм” и след равния 0:0 при гостуването на “Истанбул Башакшехир” в първия кръг, “Лудогорец” не успя да излезе на първо място в група С на Лига Европа. Там се оказа португалският “Брага”, който в последната минута успя да измъкне домакинска победа също с 2:1 срещу отбора от турския мегаполис. Мачът на “Лудогорец Арена” не започна добре за домакините, чиито фенове представиха впечатляваща хореография с огромен транспарант на древната крепост Абритус. Те не бяха успели да го приберат, когато във втората минута след груба грешка на Козмин Моци германците разиграха бърза комбинация и чехът Павел Кадерабек откри резултата. До края на полувремето негативният за домакините резултат остана непроменен, макар и двата отбора да имаха поне по два шанса да изменят статуквото в своя полза. Началото на второто полувреме се оказа огледално на първото. Капитанът на разградчани Светослав Дяков във втората минута, тоест общо в 46-ата, изравни с хубав удар от дъгата на наказателното поле. Голът и играта на халфа поставиха много въпроси пред националния селекционер Петър Хубчев, който го пренебрегна за важните световни квалификации с Франция и Люксембург. Вместо него наставникът викна петима играчи на ЦСКА и още шест, които са минали през “Литекс”, когато силният човек там беше сегашният собственик на “червените” Гриша Ганчев. Победата за “Лудогорец” дойде след феноменално попадение на Джоди Лукоки, който буквално разцъфна в отсъствието на продадения Джонатан Кафу и отстранения Върджил Мисиджан. Пренебрегнатият за националния отбор Светослав Дяков се радва на гола си срещу втория в първенството на страната световен шампион Германия. 11-те титуляри на “Лудогорец”, които довършиха печалното германско представяне в този кръг на европейските клубни турнири. СНИМКИ: LAP.BG", "date": "2017.09.30", "title": "Разград стана 11-ият български град с победа в евротурнирите"}
{"url": "https://www.24chasa.bg/novini/article/6433502", "text": "Десетки читатели на \"24 часа\" ни изпратиха стотици снимки на санирани блокове от цялата страна, във връзка с  Поради огромния интерес към фото конкурса, решихме да удължим времето, в което можете да изпращате снимки и видео на вашите санирани жилища. Вместо до 3 септември, приемането на снимки бе продължено до края на месеца. Наградите ще се харчат целево – единствено за облагородяването на околоблоковото пространство на санирания блок. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – имате още време до 00.00 часа на 30 септември. Изпращайте ги на  Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през октомври. След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  .", "date": "2017.09.30", "title": "Огромен интерес към фото конкурса на \"24 часа\" и МРРБ"}
{"url": "https://www.24chasa.bg/novini/article/6473071", "text": "Американският делови всекидневник \"Уолстрийт джърнъл\" спира от другата седмица да излиза на хартиен носител в Европа и Азия, съобщи изданието на сайта си, предаде ТАСС. Както се посочва в съобщението, вестникът е \"решил да се съсредоточи върху електронната си версия в условията на преживяваните от пазара на печатна продукция трудни времена\", пише БТА. Тази седмица европейското издание на вестника се появява за последен път по вестникарските рафтове. Седмица по-късно ще спре да излиза и азиатското. Възможно е след това в някои столици в двата региона да продължи да се продава американската печатна версия. Както се съобщава, чуждестранните сътрудници на вестника ще продължат да участват в събирането и подготовката на материали за \"различните му платформи\". През 1976 г. \"Уолстрийт джърнъл\" започва да печата отделно свое издание за страните в Азия, а през 1983 г. и за Европа. В последните години резкият спад на приходите от продажби и реклама, както и развитието на електронните средства за масово осведомяване направиха излизането на чуждестранните версии на вестника нерентабилно, се казва още на страницата на изданието.", "date": "2017.09.30", "title": "\"Уолстрийт джърнъл\" спира печатните си издания в Европа и Азия"}
{"url": "https://www.24chasa.bg/novini/article/6473075", "text": "Опозиционерът Алексей Навални, задържан вчера в Москва, съобщи снощи, че са го пуснали от полицейското управление, предаде РИА Новости, съобщи БТА. \"Пуснаха ме от полицията. На всички благодаря за подкрепата\", написа той в Туитър. Вчера сутринта московската полиция го задържа \"за нееднократни призиви за участие в неразрешено публично мероприятие\". Както написа опозиционерът в социалните мрежи, задържали са го преди да замине за Нижни Новгород за неразрешената акция. Полицията е съставила административен протокол. Симоновският съд в Москва ще разгледа на 2 октомври административното дело срещу него, предаде ТАСС. Според адвоката му повдигнато му е обвинение по член \"за нарушение на установения ред за организация или провеждане на събрание, митинг, демонстрация, шествие или стачка\". РИА Новости отбелязва, че през предстоящите три дни в редица градове на Русия са разрешени акции на привърженици на Навални, но въпреки това той е решил да пътува именно за неразрешения митинг в Нижни Новгород.", "date": "2017.09.30", "title": "Руските власти освободиха от ареста Алексей Навални"}
{"url": "https://www.24chasa.bg/novini/article/6473082", "text": "САЩ не признават референдума за независимост в Иракски Кюрдистан и призовават да се сложи край на \"заплахите за реципрочни действия\", заяви държавният секретар на САЩ Рекс Тилърсън. В официално изявление, цитирано от Ройтерс, Тилърсън заяви, че САЩ не признават \"едностранния референдум, организиран от Регионалното правителство на Кюрдистан в понеделник\". \"Вотът и резултатите му се лишени от легитимност и ние продължаваме да подкрепяме единен, федерален, демократичен и проспериращ Ирак\", заяви Тилърсън. \"Призоваваме за спокойствие и прекратяване на гръмките упреци и заплахи с реципрочни действия\", добави той.", "date": "2017.09.30", "title": "Тилърсън: САЩ не признават референдума в Иракски Кюрдистан"}
{"url": "https://www.24chasa.bg/novini/article/6473086", "text": "Създателят на организацията Уикилийкс Джулиан Асандж смята, че ситуацията около каталунския референдум за независимост може да се оцени като първият световен случай на интернет война, предаде ТАСС, цитирана от БТА. В Туитър Асандж написа, че \"първата интернет война в света е започнала в Каталуния\", където народът и регионалното правителство използват интернет за организиране на насрочения за утре референдум за независимост, а испанските спецслужби атакуват, като спират телекомуникации, заемат сгради за свръзка, упражнявайки цензура върху стотици сайтове, протоколи (за предаване на данни) и т.н.\". Според Асандж това е един от най-големите конфликти в Европа между хората и държавата от падането на Берлинската стена. Мадрид смята насрочения за утре референдум за незаконен и уверява, че той няма да се състои. Каталунските власти обаче са убедени, че гласуване ще има. Вчера Гугъл се съобрази със съдебно решение и изтри приложение, насочващо каталунците къде са избирателните секции. То вече не може да бъде изтеглено, но тези, които вече са го свалили, могат да го ползват. Снощи в Барселона десетки хиляди участваха в заключителния митинг на привържениците за независимост на Каталуния. Въпреки напрежението в областта заради заканите на централното испанско правителство, че няма да допусне произвеждането на референдума и изпращането на допълнителни полицейски сили в автономната област, кампанията на сепаратистите като цяло бе мирна, отбелязва Би Би Си. \"Не вярвам, че ще има хора, които ще използват насилие или ще искат да провокират насилие, което да накърни безупречната пацифистка репутация на движението за независимост на Каталуния\", каза каталунският лидер Карлес Пучдемон.", "date": "2017.09.30", "title": "Асандж: Каталунският референдум е първата в света интернет война"}
{"url": "https://www.24chasa.bg/novini/article/6473094", "text": "\"Колкото повече жени в политиката, толкова по-резултатна става тя, това е моят принцип. Трябва да работиш двойно повече, за да бъдеш признат, ако си жена политик, особено в България\", заяви Меглена Плугчиева, която наскоро приключи петгодишния си посланически мандат в Швейцария и Лихтенщайн, по \"Симеон е уникално явление за България, но не достатъчно оценено, Станишев - амбициозен, даде много, но можеше да даде и повече на страната, Борисов пък е феномен с невероятната си интуиция и прагматизъм\". Така бившият ни посланик в Германия обрисува тримата премиери на България, с които е работила като политик. \"Ангела Меркел е сдържан, затворен човек, не дава израз на емоциите, не допуска постоянен и директен контакт с голям кръг от хора. Миграционната политика й е една от най-критикуваните, отвориха се вратите на страната без никакъв контрол, повиши се нивото на престъпност в Германия. 30 милиарда евро струват бежанците годишно, а те трудно се интегрират. Наблюдава се нежелание на новодошлите да се интегрират\". Така обясни тя по-слабият от прогнозирания резултат на Меркел на изборите в Германия.", "date": "2017.09.30", "title": "Меглена Плугчиева: Меркел плати дан на миграционната си политика"}
{"url": "https://www.24chasa.bg/novini/article/6473083", "text": "\"Има място за старите кучета и милионерите в БСП. Тези, които си плащат данъците обаче\". Това заяви бизнесменът Георги Гергов пред  . \"Може да изброяваме милионерите в БСП с часове\", каза Гергов. Той заяви, че не е негова работа да говори с имена за тях. \"Това е работа на прокуратурата\", добави Гергов. \"Аз не взимам чанти с парички под масата, аз излизам с лицето си\", каза Гергов. \"Историята \"ЦУМгейт\" е постановка\", заяви Гергов. Той заяви, че в партията е нямало минутка време за размисъл защо са изгубили изборите. \"Корнелия Нинова поставя партията в ситуацията, при която сме в ъгъла\", заяви Гергов. Той попита къде са силните хора на партията и заяви, че материалът вътре в групата е слаб. \"Аз не водя война с Корнелия Нинова. Не искам да има война\", каза Гергов. Според него тя е има минало и тя е зависима от някои хора. \"Ще участвам в следващата битка за лидер на партията\", заяви Гергов. Според него той не е най-добрият възможен лидер, но той играе, за да бъдат всички равни в партията. Той каза, че е взел около 8000 гласа, когато е бил кандидат за кмет на Пловдив.", "date": "2017.09.30", "title": "Георги Гергов: Може да изброявам милионерите в БСП с часове"}
{"url": "https://www.24chasa.bg/novini/article/6473370", "text": "Катастрофа с пътнически автобус стана днес по обяд на входа на Враца. Няма тежко пострадали при инцидента, съобщи  . Микробус, превозващ пътници по линията Оряхово – Враца, се блъска в движеща се пред него фадрома. 33-годишният шофьор най-вероятно не е съобразил дистанцията и скоростта. Пътниците в колата са били трима и са добре, отървали са се с уплаха. Двама от тях са откарани превантивно за преглед в болница, но после са освободени. Пробата за алкохол на шофьора е отрицателна.", "date": "2017.09.30", "title": "Микробус с пътници се блъсна във фадрома на входа на Враца"}
{"url": "https://www.24chasa.bg/novini/article/6473453", "text": "Европейската комисия представи днес оценката си за кандидатурите на държавите от ЕС, които желаят да приемат европейските агенции по лекарствата и банковия надзор след преместването им от Лондон, съобщи БТА. Преместването се налага заради предстоящото напускане на ЕС от Великобритания. В оценката за кандидатурата на София за домакинство на агенцията по лекарствата ЕК отбелязва посочените от нашата страна предимства, както и недостатъчност на данните на този етап по някои въпроси. В обобщението на оценката е записано, че предложението например не посочва каква е честотата и продължителността на полетите от и до София. Не е уточнено и какви са възможностите за намиране на работа в българската столица. Допълва се, че в предложението не са представени план за преместването на агенцията, нито цената, срещу която институцията да използва предоставените помещения. Отчита се липсата на посочени специални условия за цената и осигуряването на необходимата инфраструктура. ЕК уточни, че днешните оценки не са класация, както и че решението се очаква да бъде взето от Съвета на ЕС. Вероятно гласуването в Съвета ще бъде през ноември.", "date": "2017.09.30", "title": "Откриха пропуски в кандидатурата на София за домакин на ЕМА"}
{"url": "https://www.24chasa.bg/novini/article/6473471", "text": " Длъжностно лице е задържано в момент на взимане на подкуп. Това съобщиха от пресцентъра на МВР, цитирани от \"Фокус\". Спрямо С. С. (47 г.) е повдигнато обвинение. Процесуално-следствените действия били предприети на 28 септември след получен сигнал за поискана от служител на електроразпределително дружество сума от гражданин, с цел да не извърши действия по служба – налагане на санкция спрямо мъж от Варна, за когото когото преди това е установено, че е манипулирал измервателен уред в частен дом. Непосредствено след приемането на подкуп от 200 евро, С. С. е задържан от полицейски служители. Материалите по случая са докладвани на прокурор от Окръжна прокуратура – Варна, образувано е досъдебно производство.", "date": "2017.09.30", "title": "Задържаха служител на електродружество във Варна с 200 евро подкуп"}
{"url": "https://www.24chasa.bg/novini/article/6473477", "text": "Ръководството на дружеството на лекарския съюз в Александровска болница разпространи до медиите обръщение в подкрепа на колегите си, които са приели и оказали медицинска помощ на пациента Спас Добрев, впоследствие починал, чиято история бе оповестена от съпругата му с отворено писмо в социалните мрежи на 24 септември. Обръщението гласи: \"Ръководството на \"Български лекарски съюз - Дружество Александровска\" изразява своята морална и колегиална подкрепа към своите колеги, проявили нагледно професионалните си умения, компетенции и хуманност в цитирания ден в публикацията, касаеща спешния прием на пациента Спас Добрев, за съжаление завършил летално в Клиника по реанимация и интензивно лечение. Цитираните колеги – д-р Ралица Анастасова, д-р Петя Димитрова, д-р Александър Тодоров, както и медицинските сестри Милчева, Петрова и Делева са колеги с доказан във времето професионализъм, нееднократно побеждавайки смъртта и връщайки живот, колеги с висок морал и етичност! Ръководството на БЛС-Александровска за пореден път изразява и своята загриженост и безпокойство от формирането на медийни новини на гърба на лекарски професионализъм, демонстриран въпреки инсуфициентната ни здравна система и безбройните пречки за професионалното отношение на лекарите към нашите пациенти, от продължаващото противопоставяне между лекар и пациент. И не на последно място, УМБАЛ „Александровска” в повечето случаи е последната възможност за помощ на трудни за диагностика и лечение пациенти от цялата страна. И тази възможност е благодарение на професионализма на медицинските екипи – лекари и сестри, работещи в нея!\"", "date": "2017.09.30", "title": "Лекарите в Александровска болница подкрепят колегите си по случая на пациента Спас Добрев"}
{"url": "https://www.24chasa.bg/novini/article/6473481", "text": "Хиляди хора, носещи испански знамена, демонстрираха днес по улиците на Мадрид, за да защитят единството на Испания в навечерието на референдум за самоопределение, свикан от борещите се за независимост на Каталуния въпреки забраната, която централната власт наложи върху вота. Демонстрантите се събраха на площад \"Сибелес\" в самия център на столицата, по призива на консервативната Фондация за защита на испанската нация, предаде Франс прес. Някои дори скандираха \"Пучдемон в затвора\". Карлес Пучдемон оглавява сепаратисткото каталунско правителство, което отправя предизвикателство към централните власти и испанското правосъдие, организирайки утре референдум, който бе забранен като противоконституционен, припомня АФП. В интервю за Асошиейтед прес испанският външен министър Алфонсо Дастис заяви, че планът на регионалното каталунско правителство да проведе утре референдум за независимост е подигравка с демокрацията. Дастис обвини правителството на Пучдемон, че се опитва наложи система, противоречаща на целите и идеалите на ЕС.", "date": "2017.09.30", "title": "Хиляди в Мадрид демонстрираха в защита на единството на Испания"}
{"url": "https://www.24chasa.bg/novini/article/6473496", "text": "\"Вчера г-н Цветанов се похвалил пред вас как правителството се е преборило с контрабандата и събрало милиарди в хазната. Има и икономически растеж. Като добавим и десетте милиарда заеми на ГЕРБ, в бюджета има много пари. Имам простичък въпрос към вас: вие какво усетихте в семействата си от това държавно благосъстояние? Има ли приличен път до вашето село, а здравна служба, линейка и аптека? По-спокойни ли сте нощем, че някой няма да ви нападне и пребие в дома ви? По-лесно ли си плащате сметките и намаляха ли ви вересиите в магазина?\". Това заяви лидерът на БСП Корнелия Нинова на среща със симпатизанти в с. Стефан Караджа, където с нея бе кандидатът за кмет на Вълчи дол Людмила Петкова. Това съобщиха от пресцентъра на БСП. Тя призова събралите се да кажат три неща от техния живот, които сега са по-добре отпреди и веднага би оттеглила критиките към правителството на Борисов. \"Ако не искате това да продължава, да се хванем заедно и да го променим\", каза още тя. Нинова подчерта, че кметовете на БСП няма да обещават чудеса и даде примери. Тя подчерта, че от 2009 г. досега управлението на ГЕРБ е закрило 17 болници. \"Община Гоце Делчев, с наш кмет, осигури 5 милиона, за да си спаси общинската болница от закриване. Община Трън, също управлявана от ГЕРБ, влезе във водна асоциация по заповед \"отгоре\" и цената на водата там скочи с 20 ст. Община Кресна, чийто кмет е от БСП, не го направи и цената за населението не се увеличи. Наш кмет на малка община - Тунджа, премахна таксите за ясли и детски градини и там семействата не плащат нищо. Само на около 70 км. оттам, в община Ямбол - голяма община с финансови възможности, управлявана от ГЕРБ, таксите са 38 лв\", обясни председателят на БСП. Тя бе категорична, че разлика има - кметовете на БСП работят с каквото могат да помогнат за жителите на общините си. \"Кметовете на ГЕРБ помагат на роднините и фирмите си - вижте суджука, вижте Хасково. Вижте общинските им съветници в Ботевград - ще се избият помежду си за пари и далавери. Мислите ли, че ги е грижа за вас?\", попита Корнелия Нинова.", "date": "2017.09.30", "title": "Нинова: Кметовете на БСП работят за жителите, тези на ГЕРБ - за роднините и фирмите си"}
{"url": "https://www.24chasa.bg/novini/article/6473503", "text": "3-метрови вълни погълнаха 36-годишен кайтсърфист във водите край Ахтопол. Трагедията се разиграла малко преди 18 ч. в петък пред очите на местните жители. Загиналият сърфист Ивайло е от София и пристигнал в Ахтопол с приятелката си, за да пори големите вълни, които са обичайни по това време на годината. \"Докато се разхождах край пристанището, забелязах парашут в небето, който се движеше с голяма скорост. После видях и човека под него в морето, който изглежда не можеше да го контролира - морето беше страшно бурно. Беше поел курпс към Синеморец, но изведнъж платното се обърна и човекът се изгуби от погледа ми\", разказва очевидец. Един час по-късно морето изхвърлило трупа на сърфиста на брега под Гръцкото училище. Мъжът е починал от удавяне, съобщи шефката на Съдебна медицина в Бургас Галя Милева. Свидетел на инцидента станал и кметът на Ахтопол Станимир Димитров, който при вида на бедстващия кайтсърфист вдигнал по тревога всички служби. \"Усещах, че ще стане някакъв инцидент, защото морето беше много бурно. Веднага се обадих на полицията и пожарната да тръгнат към брега, а през това време служители на кметството даваха информация на.къде се движи мъжа\", коментира Димитров. Според местни вълните са били толкова големи, че ако не беше се удавил, щели да го запратят към скалите на Синеморец. Сърфистът най-вероятно търсел начин да излезе на по-тихо място като се върне в залива на Ахтопол, но сърфът му станал неуправляем. По това време на годината морето край Ахтопол е предпочитано място за сърфисти от вътрешността на страната. Търсачите на силни усещания пристигали самостоятелно и оставали за ден два, за да усетят тръпката, порейки големите вълни. В петък излязъл много силен вятър, който вдигнал големи вълни, но духал от различни посоки и затруднявал карането на сърф, обясняват любители на този спорт.", "date": "2017.09.30", "title": "3 метра вълни погребаха кайт сърфист край Ахтопол"}
{"url": "https://www.24chasa.bg/novini/article/6473518", "text": "Земетресение с магнитуд 3,5 по Рихтер бе регистрирано днес в Средиземно море в района на окръг Анталия, съобщи електронното издание на в. \"Миллиет\", като се позовава на правителствената Дирекция за управление при бедствия и извънредни ситуации (АФАД). Епицентърът на земетресението е бил в морето на дълбочина 55 километра, недалеч от град Манавгат. Трусът е регистриран в 10.54 ч, предава БТА. Няма информация за пострадали и за нанесени материални щети при труса.", "date": "2017.09.30", "title": "Земетресение в Средиземно море до Анталия"}
