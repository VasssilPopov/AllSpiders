{"url": "https://www.24chasa.bg/novini/article/6307764", "text": "12,6 милиона евро подкупи са били дадени на политици в Чехия и Унгария, за да бъдат избрани изтребителите \"Грипен\" за въоръжение в тези страни. Това твърди  Скоро след присъединяването си към НАТО Чешката република и Унгария започнаха процедури по придобиване на нови изтребители, които да заменят остарелите руски самолети. Във всеки случай, Грипен, произвеждан съвместно от шведската компания СААБ и британската БАЕ Системс, беше избран сред конкуриращи се претенденти, сред които американският Ф-16 - смятан за фаворит.\", пише в анализа. За целта е била основана на мрежа от агенти, наети от БАЕ Системс, за да подкупват политици, които да повлияят при взимането на решенията в полза на Грипен. Общата стойност на сделката в Чехия е 750 милиона долара, а в Унгария - 924 милиона. Общата сума за комисионни на вербуваните политици и експерти е не по-малка от 12.6 милиона. Сред замесените лица са премиерите на Унгария - Виктор Орбан, и на Чехия - Милош Земан. В Унгария е трябвало да спечели сделката американският F-16 предпочитан от военните, но в последния момент Виктор Орбан промени позицията си и e избран Грипен, твърди анализа. Действащи лица в предполагаемата корупционна схема са били още граф Алфонс Менсдорф-Пули австрийски бизнесмен и агент по продажбите на \"Грипен\" за Централна Европа; Ото Йелинек, бивш държавен министър на финансите на Канада, по това време бизнесмен в Прага, агент по продажбите на \"Грипен\"; Ричард Хава, директор на чешката държавна оръжейна фирма, агент по продажбите на \"Грипен\" за британската компания БАЕ Системс; Михаел Зантовски, чешки сенатор, който през 2002 г. е заявил, че са му били предлагани около 1 млн. долара, за да гласува в парламента партията му за \"Грипен\". Доказателства за корупционно влияние показват шведската телевизия SVT и австрийското списание \"Profil\". Цитират се полицейски разследвания, сочещи, че са били давани комисиони на политици в Чехия и Унгария. В Унгария прокуратурата не предприема нищо, макар че е проведено парламентарно разследване. Оригиналната документация по сделката обаче изчезва мистериозно.", "date": "29.06.2017 14:27", "title": "Скандали за корупция около \"Грипен\" в Чехия и Унгария"}
{"url": "https://www.24chasa.bg/novini/article/6307523", "text": " Главният секретар на МВР Младен Маринов пристигна току що в Асеновград за да присъства на среща на кмета д-р Емил Караиванов с хора от протеста снощи. Близо 3000 души присъстваха на митинга за да изразят възмущението си от побоя, който роми нанесоха над деца и треньори от спортен клуб Асеновец. Инцидентът стана в понеделник следобед на язовир 40-те извора, където децата от клуба са тренирали с лодките си. Там е избухнал скандал между тях и ромите. Според свидетели групата от малцинството е провокирала конфликта. На протеста снощи се стигна до призиви за щурмуване на ромската махала “Лозница“ в Асеновград, но полицията не позволи това да се случи. Цяла нощ махалата е била под обсада на полиция и жандармерия. В момента всички подстъпи към нея са затворени. ", "date": "29.06.2017 12:03", "title": "Главният секретар на МВР е в Асеновград, среща се с протестиращи"}
{"url": "https://www.24chasa.bg/novini/article/6307511", "text": "\"Евросъюзът съумя да преживее сложен етап от своето развитие, а вярата в бъдещето на общността се възвръща\", заяви в изказване пред Бундестага германският канцлер г-жа Ангела Меркел, цитирана от БТА.  „Година след Brexit се чувства нов дух на единство на 27-те стани от ЕС. След драматични събития от последните години това за мен е израз на нашето единство“, изтъкна Меркел. По думите й страните от ЕС трябва да разберат, че проблемите и предизвикателствата пред общността могат да бъдат преодолени единствено с общи усилия.", "date": "29.06.2017 11:57", "title": "Меркел вижда единство на ЕС година след Brexit"}
{"url": "https://www.24chasa.bg/novini/article/6307522", "text": "Парламентът одобри нов държавен заем за 200 милиона евро. Защо теглим нов дълг и за какво ще отидат парите? Народните представители приеха законопроект за ратифициране на Рамково споразумение за заем между Банката за развитие на Съвета на Европа и България.  Заемът е по механизъм за съфинансиране на проекти, изпълнявани със средства от ЕС по оперативните програми, които са съфинансирани от Европейските структурни и инвестиционни фондове за програмен период 2014-2020 година.", "date": "29.06.2017 12:05", "title": "Парламентът одобри нов държавен заем за 200 милиона евро"}
{"url": "https://www.24chasa.bg/novini/article/6306750", "text": "Довършването на магистрала “Хемус” като ключова част от икономическото възраждане на Северна България ще се обсъжда в четвъртък във Велико Търново. Дискусията е организирана от “24 часа” и Министерството на регионалното развитие и благоустройството със съдействието на “Луйкойл България”, “Трейс груп холд” и “Хидрострой”. В нея ще участва министърът на регионалното развитие Николай Нанков, председателят на парламентарната група на ГЕРБ Цветан Цветанов, който е депутат от Велико Търново, народни представители от Северна България, кметове и бизнесмени от региона. Велико Търново става пресечна точка на две магистрали - “Хемус” и Русе - Велико Търново. Първоначалният проект предвиждаше трасето да мине на 40 км от старата столица. Промяна от 2015 г. приближи аутобана на 15 км от града Неин инициатор бе кметът на Велико Търново Даниел Панов. Важният за Северна България аутобан ще минава на около 18 км от Плевен и Ловеч. Предпоследното трасе на магистралата, което е изготвено на базата на анализи и предпроектни проучвания, е предвиждало тя да пресече пътя Велико Търново - Габрово с пътен възел, разположен южно от с. Куцина и северно от с. Крушето. След дискусии с община Велико Търново е прието да се разработи алтернатива. За нея вече има идеен проект. Новият вариант за този участък е от 206-и километър приблизително до пресичането с бъдещата магистрала Русе - Велико Търново. Проектната скорост е 140 км в час. Разработени са червен и син вариант за трасе  . При синия се избягват археологическите обекти в този район, а червеният вариант е по изцяло нова следа. За обслужване на селскостопанските имоти и при двата варианта има подлези и надлези. При синия вариант на 211-ия км се предвижа виадукт с дължина 1118 м и пресичане на пътя Паскалевец - Росен. А с пътен възел от типа пълна детелина ще се прави връзката на “Хемус” с магистралата Русе - Велико Търново. След това трасето преминава през блок “Градище”, за който има разрешения за търсене на нефт и газ. При пресичането с пътя Ресен - Стефан Стамболово е заложен друг пътен възел, а при пресичането с пътя Водолей - Никюп - надлез. При Никополис Ад Иструм магистралата минава през подлез. Цялото трасе е 15,827 км. При червения вариант аутобанът минава южно от с. Паскалевец. Там се предвижда виадукт с дължина 1007 м. На 212-ия км е срещата с магистралата Русе - Велико Търново. И при червения вариант за тази връзка е предвидена детелина. При пътя Ресен - Стефан Стамболово ще има пътен възел и реконструкция на съществуващото шосе. И при втория вариант се минава през блока, в който се търси нефт и газ, както и в близост до Никополис ад Иструм. За връзка с археологическия комплекс ще има подлез. Червеният вариант е с дължината 15, 210 км. И двете трасета не засягат зони от “Натура 2000”, защитени територии и природни забележителности. Най-близо намиращата се зона - река Росица, е разположена южно от синия вариант. По време на проучвателно-проектантските работи е установено, че трасето засяга множество защитени археологически обекти. Това е причина за разработването на двата варианта - червения и синия, за да бъдат избегнати. Не са открити видими археологически паметници на културата. Идейните варианти са внесени в Министерството на културата за съгласуване. От ведомството са заявили, че единственият начин да бъде установено със сигурност дали по трасетата попадат археологически ценности и какви мерки трябва да се предприемат за тяхното опазване, е провеждането на нови теренни обхождания от БАН. Препоръчва се да бъде внесен един вариант, за да се избегнат теренни проучвания за двата. И при двете алтернативи се предвиждат 4 площадки за отдих и почивка - по две една срещу друга на аутобана. Синият вариант има предимство по реконструкцията на републиканските и общинските пътища, както и на напоителните системи. При червения предимствата са дължината на трасето, технически параметри като криви, наклони, брой и дължината на мостови съоръжения, обем на изкопи, насипи, реконструкция на водопроводи и др. Поради това този вариант е препоръчан като най-удачен. Кандидатите с проекти за Северна България ще получават бонус точки по различните европрограми, бе решено през 2015 г. Сред другите мерки за икономическо развитие са улесняване на кандидатстването на малкия и средния бизнес за подкрепа по оперативни програми. По примера на Пловдив, където с кметовете е създадена частна индустриална зона, се обмисля подобен проект и в Северна България. Сред големите инвестиционни проекти за Северна България са модернизацията на железопътната линия Видин-Медковец за 400 милиона евро, като финансирането е от механизма “Свързана Европа”. Вероятно по този механизъм ще се кандидатства и за пътя Видин-София. При предишния програмен период, ако не се отчитат средствата, които София е получила по различни европрограми, статистиката показва, че Югозападна България е получила по-малко пари от Северозападна. През 2015 г. бе приета и програма за слаборазвити региони - Северозападна България, Родопите, Странджа-Сакар, пограничните, планинските и полупланинските. За съживяването им ще са необходими над 6 млрд. лв. за инфраструктура и икономически стимули за връщане на младите и развитие на частен бизнес до 2020 г. ", "date": "29.06.2017 11:22", "title": "Две магистрали ще се пресичат край Велико Търново"}
{"url": "https://www.24chasa.bg/novini/article/6307481", "text": "Анализаторите на вкусове и детекторите на мозъчни импулси са последният писък на модата при високотехнологичните продукти на Международното изложение за изкуствен интелект в Токио тази седмица, съобщава  . Японската компания „Винкс” представи последната си разработка – „робот – сомелиер”. Високотехнологичният ценител на вино може да препоръча най-добрата бутилка, след като клиентът отговори на няколко въпроса и направи кратка дегустация. Човекоподобният робот вече е бил тестван в магазин в Токио и според експертите машината се справя много по-добре от хората сомелиери. „Сладкият и горчивият вкус у всеки човек са различни и затова виното, препоръчано от експерти, не винаги е най-подходящо за всеки клиент”, обяснява Нацуми Хашимото от „Винкс”.  Сред другите открояващи се произведения в изложението е роботът-пазач, „Креативното цвете”, робот-портиер.", "date": "29.06.2017 11:45", "title": "Ново поколение роботи разгадават човешките чувства и предпочитания"}
{"url": "https://www.24chasa.bg/novini/article/6307447", "text": "Целта на „Европейска столица на спорта“ е насърчаването на активния и здравословен начин на живот. Това каза кметът на София Йорданка Фандъкова по време на обявяването на Програмата и основните приоритети на „София - Европейска столица на спорта\" за 2018 г., съобщава „Фокус“. „Благодаря за подкрепата и участието на всички в тази изключително значима инициатива. Следващата година ще бъде много богата на събития във връзка и с председателството на Съвета на ЕС. София беше избрана благодарение на огромната подкрепа от видните спортисти на България, Министерството на спорта. Вярвам, че заедно ще направим достойно представяне на България и нашия град. През последните години София е домакин на десетки спортни събития. Целта на столица на спорта е насърчаване на активния и здравословния начин на живот“, заяви Фандъкова. По думите й нараства броят на гражданите от различни възрасти, които се занимават активно със спорт. „Почти всяка детска градина или училище организира поне 1 спортен празник в годината. Организирани бяха през последните години около 100 събития по спортен календар, беше изработен национален навигатор „Искам да спортувам“. Повече от 730 000 души се включиха в активностите на „София – Европейска столица на спорта“. София бе домакин за изключителни събития – големи тенис турнири, боксовите мачове на Кубрат Пулев, благотворителния мач на Димитър Бербатов, 50 години Христо Стоичков. През 2018 г. предстоят тенис турнири, световни шампионати по художествена гимнастика, волейбол, евентуално баскетбол“, допълни кметът на София. Тя уточни, че през последните години са били изградени 73 физкултурни салони и 14 плувни басейни в детски градини. „Изградихме 10 спортни салона в училищата. Предстои изграждане на спортна площадка в село Мърчаево. С готови инвестиционни проекти са още 5 училища. Искаме да продължим и да надградим базата, която съществува. Гл. архитект ми представи първите проекти. Все още вярвам, че няма училище, което не иска да разширява спортната си база. Изградихме 33 стрийт фитнеса на открито. Предвиждаме изграждането на още 12 такива. Те се радват на изключителен интерес от младите хора, но и не само. Обновихме 20 тенис маси. Предоставихме зала „Триадица“ на Федерацията по баскетбол. Продължаваме с изграждането на велоалеи. В центъра предвиждаме маркиране на велоалея по ул. „Г. С. Раковски“. Вече е одобрен проектът ни за промяната на бул. „Дондуков“ с наличието на велоалея. Ще запазим паважната настилка с изграждането на велоалея с подходящи равни павета. Ежегодно СО финансира около 100 спортни събития на детски градини и училища и около 80 на спортни клубове“, каза още Йорданка Фандъкова.", "date": "29.06.2017 11:30", "title": "Фандъкова: „Европейска столица на спорта“ насърчава здравословния начин на живот"}
{"url": "https://www.24chasa.bg/novini/article/6307527", "text": "Дим от локомотив спря пътническият влак от Сливен за Бургас в участъка Сливен – Желю войвода, съобщиха от БДЖ. Около 9,35 ч машинистите забелязали да излиза дим от машинното отделение на локомотива. Те са предприели действия за безопасността на пътниците във влака, задействали са противопожарната система и са използвали наличните пожарогасители. Локомотивът е отделен на безопасно разстояние от пътническите вагони. Подаден е сигнал до Национална служба „Пожарна безопасност и защита на населението”. За пътниците от влака ще бъде осигурен превоз с автобуси за придвижване до крайната гара на маршрута. Във влака е имало около 30 пътника. С променен маршрут ще се движат два бързи влака между София и Бургас. Те ще бъдат отклонени през Стара Загора. Възникналото запалване в машинното отделение на локомотива по никакъв начин не е застрашило живота и здравето на пътниците във влака и превозния персонал.", "date": "29.06.2017 12:11", "title": "Спряха пътнически влак между Сливен и Желю войвода заради дим от локомотива"}
{"url": "https://www.24chasa.bg/novini/article/6307453", "text": "Без изпълнение на някои условия или без съгласието на представителите на малцинствените етнически общности в най-младата държава на Балканския полуостров няма да има трансформация на Косовските сили за сигурност в армия. Това заяви генералният секретар на НАТО Йенс Столтенберг, съобщава македонското електронно издание „Локално“, цитирано от “Фокус“. На въпрос дали НАТО ще се противопостави на създаването на армия на Косово, Столтенберг подчерта, че Алиансът е фокусиран върху събитията и се намира в постоянни консултации с властите в Прищина по този въпрос. „Изказвам загриженост във връзка с последните инициативи за формиране на армия на Косово без изпълнение на необходимите условия, по-точно, без съгласието на представителите на малцинствените етнически общности в Косово. Създаването на войската трябва да мине през парламентарен процес и трябва да бъде в съответствие с Конституцията“, категоричен бе норвежкият политик. Миналата седмица подобно послание до косовските институции отправи и заместник-помощник генералният секретар на НАТО за операциите Джон Манза, припомнят от редакцията.", "date": "29.06.2017 11:32", "title": "Столтенберг: Армията на Косово ще бъде създадена със съгласието на малцинствата"}
{"url": "https://www.24chasa.bg/novini/article/6307517", "text": "Южнокорейският президент Мун Дже-ин пристигна на посещение в Съединените щати, предаде Асошиейтед прес, цитирана от БТА.  Визитата му започна с емоционално отдаване на почит към войниците от Корпуса на морската пехота на САЩ, участвали в една от най-яростните битки от Корейската война. Тя помогнала за масовата евакуация на цивилни, сред което били и родителите на Мун. Това стана в базата на морската пехота в Куантико, щата Вирджиния, където южнокорейският президент положи венци на намиращия се там мемориал. Той е изграден в памет на така наречената Битка за Чхосинското водохранилище от 1950 г. Тогава силно превъзхождани по численост американски части успяват да удържат позициите си достатъчно дълго, за да бъде осигурено време на около 100 000 души от цивилното корейско население да бъдат извозени по вода на безопасно място. Мун заяви, че ако не е била тяхната саможертва, животът му нямало да започне така, както бил започнал, и нямало днес да стои на това място. Той е роден през 1953 г. в Южна Корея. Кулминацията на четиридневната му визита във Вашингтон ще бъде среща с президента на САЩ Доналд Тръмп. Довечера южнокорейският президент ще вечеря в Белия дом с американския си колега и съпругата му, а официалните срещи са предвидени за утре, уточнява Ройтерс. Очаква се на тях да бъдат обсъдени теми като ядрената програма на Северна Корея, регионалната роля на Китай и разполагането в Южна Корея на американската система за противоракетна отбрана THAAD. Ройтерс отбелязва, че и двамата президенти имат интерес от изграждане на добри отношения. Причината е търсенето на начини за уреждане на севернокорейската криза. Асошиейтед прес посочва, че целта на посещението на южнокорейския лидер е да бъдат изгладени различията с американския му колега. Мун стана президент на Южна Корея след изборна победа миналия месец. Той призовава за по-мек подход към Северна Корея и за отлагане на плановете на САЩ за цялостно разгръщане в Южна Корея на системата за противоракетна отбрана. Мун е отдавнашен радетел за диалог със Севера, въпреки че тя развива бързо ядрената си програма. Южнокрорейски компании съобщиха, че възнамеряват да увеличат вноса на американски шистов газ и да изградят нови заводи в САЩ. Корейската търговско-промишлена камара каза, че водещи южнокорейски компании са обявили предложение за инвестиции и други добри новини преди утрешните разговори между Мун и Тръмп. Конгломератът Самсунг (Samsung) е посочил, че възнамерява да вложи 380 милиона долара в завод за производство на битови електроуреди в Южна Каролина, а Ел Джи (LG) - 250 млн. долара във фабрика в Тенеси. Други южнокорейски компании заявяват намерение да закупят американски суров петрол, газ и самолети. Търговският дефицит на САЩ с Южна Корея почти се удвои, откакто през 2012 г. влезе в сила двустранно търговско споразумение.", "date": "29.06.2017 12:20", "title": "Президентът на Южна Корея се среща с Тръмп"}
{"url": "https://www.24chasa.bg/novini/article/6307273", "text": "Индийски полицай е бил арестуван за изнасилване на собствената си омъжена дъщеря, която го била \"провокирала\", съобщи \"Индипендънт\". Подозира се, че 58-годишният помощник-инспектор от Матура, Утар Прадеш, я е нападнал в полицейския участък. Старшината, който е бил пред пенсиониране, също така е набеден за побой на 35-годишния съпруг на дъщеря му. Жената е била малтретирана от нейния баща като малка, но това приключило, когато тя се омъжила. \"Помислих, че баща ми се е променил след толкова много години, но бях сгрешила\", казала тя пред полицаите. Полицейски служители съобщили, че старшината е признал изнасилването - направил го, защото дъщеря му го \"провокирала\". Колегите му са шокирани от предполагаемото престъпление. Всяка година в Индия стават десетки хиляди изнасилвания. През 2015 г. е имало над 34 хил. жалби за насилие според Индийското бюро за престъпност. Голям брой от изнасилванията дори не се докладват. Организацията \"Хюман райт уоч\" е призовала за държавен холистичен подход за справяне със сексуалното насилие. \"За да станат безопасни публичните места за индийските жени и момичета, правителството трябва да приеме национална политика за предотвратяване на изнасилванията - заявяват от организацията. - Тази политика трябва да обединява поне няколко отделни стълба: предотвратяване, криминална справедливост и полицейска отговорност, здравна реакция и сексуално образование\". ", "date": "29.06.2017 11:47", "title": "Индийски служител на реда обвинен в изнасилване на дъщеря си в полицейски участък"}
{"url": "https://www.24chasa.bg/novini/article/6307544", "text": "Родители спират момичета да продължат образованието си в горна степен. Това са хора с нисък социален и материален статус, с ниска обща култура и различно вероизповедание, които предпочитат да „съхранят” девойката, с цел брак. За това сигнализира заместник-кметът на Стара Загора Иванка Сотирова пред  „Случаите не са много, но ги има и те са предимно в селата, като например в Хан Аспарухово. За съжаление, това се налага заради психологията на определени съсловия и не става дума само за семейства от ромския етнос. Предполагам, че една от причините е на религиозна основа\", обясни тя. Проблемът възниква при девойките в осми клас, които живеят извън града. Те не получават подкрепата на своите родители и нямат необходимата заинтересованост от тяхна страна да продължат в горна училищна степен.", "date": "29.06.2017 12:30", "title": "Родители спират осмокласнички да учат, подготвят ги за брак"}
{"url": "https://www.24chasa.bg/novini/article/6307540", "text": " Днес сутринта започна поредната акция за събаряне на част от прословутия ресторант “Фор ю“ във Слънчев бряг, където на 8 юни миналото лято след престрелка между хора на Митьо Очите и Божидар Кузманов Кравата, несебърският бос бе тежко ранен, а гардът му Александър убит. В момента работници наети от община Несебър премахват незаконна метална конструкция изградена в лявата част на ресторанта. Според собствениците на заведението, които в курорта свързват с Божо Кравата атаката срещу тях е тенденциозна.  “Нарочно ни бутат заведението на части, това вече е третото събаряне в разгара на сезона. Има и други незаконни заведения, но те са оставени за септември за събаряне“ каза един от управителите на ресторанта, пожелал анонимност. От общината обаче твърдят, че събарянето на незаконни обекти в курорта ще продължи и до момента са съборени над 200 постройки.", "date": "29.06.2017 12:31", "title": "Бутат \"Фор ю\" в Слънчев бряг, където бе прострелян Митьо Очите (Снимка)"}
{"url": "https://www.24chasa.bg/novini/article/6307565", "text": "От Българския лекарски съюз предупредиха, че Здравната каса въвежда лимити на ражданията, интензивните грижи и лекарствата за онкоболни. От съюза отказват да подпишат анекса към Националния рамков договор, в който са записани именно тези суми, съобщи  . \"Опасенията на БЛС са, че с тези нови допълнителни споразумения към договорите на лечебните заведения, които би трябвало да бъдат преподписани от БЛС, съгласувани с Управителния съвет и предоставени за подписване на управителите на болнични заведения, има понятия, които определено водят към тълкуване за въвеждане на лимит на дейности и то в т.нар. Приложение 1\", заяви председателят на БЛС д-р Венцислав Грозев. В Приложение 1 са раждания, онкоболни, хемодиализа, интензивни грижи за новородените. До този момент не е имало понятието индикативна стойност, обясни д-р Грозев, като допълни, че индикативно значи прогнозно, наблюдавано.", "date": "29.06.2017 12:32", "title": "Здравната каса въвежда лимити на ражданията?"}
{"url": "https://www.24chasa.bg/novini/article/6307559", "text": "Светът има само три години, за да намали емисиите на въглероден диоксид, преди да стане прекалено късно предупреждава група от климатолози и учени. Предупреждението е отправено седмица преди срещата на Г-20 в Хамбург, предаде ДПА, цитира БТА. Ако годишните емисии продължат да нарастват след 2020 г. или дори ако те останат на стабилно ниво, температурните цели, установени в Парижкото климатично споразумение, ще бъдат почти не изпълними, казват учените в статия, публикувана в списание \"Нейчър\". Авторите посочват, че до 2020 г. в шест сектора - енергетика, инфраструктура, транспорт, промишленост, финанси и използването на земята може да бъде постигнат значителен пробив в намаляване на емисиите. Авторите на статията призовават лидерите на Г-20 да признаят, че 2020 г. е критична година за установяване на амбициозни цели в областта на климатичните промени и да обсъдят как да гарантират просперираща, всеобхватна, взаимносвързана и гъвкава и устойчива глобална икономика. Статията е дело на шестима специалисти по климата, в това число и Кристиана Фигерес, бивш изпълнителен секретар на Рамковата конвенция за климатичните промени на ООН. Под статията подписа си са поставили и 60 учени, икономисти, бизнесмени и политици. Фигерес е начело на нова кампания, наречена Мисия 2020, която работи за спешни действия за намаляване на парниковите емисии. Експертите казват, че глобалните емисии на въглероден диоксид от фосилните горива са се уравновесили през последните три години след покачване в продължение на десетилетия, което е добър знак, че политиката в областта на климата дава резултат. САЩ, Китай и други страни заменят въглищата с природен газ и засилват възобновяемите енергийни източници. Но има почти единодушно международно съгласие, че рисковете от изоставяне на планетата на климатичните промени са прекалено големи, за да бъдат игнорирани, се казва в статията. Авторите й признават, че е в ход преход към нисковъглеродна енергия, но допълват, че предстои дълъг път към пълното декарбонизиране на световната икономика. Според експертите през 2020 г. възобновяемите енергии трябва да съставляват най-малко 30 процента от световните енергийни доставки. Към 2015 г. те бяха 23,7 процента. Авторите на статията казват, че след 2020 г. градовете и държавите по света трябват да започнат работа по планове за действие за пълното декарбонизиране на сградите и инфраструктурата до 2050 г. и че електрическите коли трябва да съставляват най-малко 15 процента от продажбите на нови коли в глобален план. Към 2016 г. делът им е едва 1 процент.", "date": "29.06.2017 12:38", "title": "Светът има само 3 години да спре глобалното затопляне"}
{"url": "https://www.24chasa.bg/novini/article/6307512", "text": "Цветан Цветанов посрещна в Народното събрание ученици от средно училище „Панайот Волов“, град Шумен. Това съобщиха от пресцентъра на ГЕРБ. Председателят на Парламентарната група на ГЕРБ и зам.-председател на партията Цветан Цветанов посрещна в Народното събрание 25 ученици от средно училище „Панайот Волов“, град Шумен. Те посетиха парламента заедно с директора на училището и двама свои преподаватели по покана на народния представител от ГЕРБ-Шумен Димитър Александров. На срещата присъстваха шуменски депутати от всички парламентарни групи, както и депутатът от ГЕРБ Галя Захариева. Младежите учат в първата специализирана паралелка в България с профил „Защита на информацията и национална сигурност“, която е създадена през 2014 година. Сред дисциплините, залегнали в учебния план, са „Криминалистика и криминология“ и „Психология на престъпното поведение“. Депутатите разговаряха с младите хора за подобряването на образователната система и им разясниха акценти от законодателната дейност. Цветан Цветанов изтъкна, че за ГЕРБ усъвършенстването на образователната система и инвестицията в младите хора е приоритет. Бе проведена дискусия, свързана с националната сигурност и отбрана, противодействието на тероризма и мерките за превенция срещу използването на наркотични вещества от подрастващите.", "date": "29.06.2017 11:55", "title": "Цветанов посрещна в Народното събрание ученици от Шумен"}
{"url": "https://www.24chasa.bg/novini/article/6307571", "text": "Задържаният в Слънчев бряг британски педофил Филип Р. е имал подобни проблеми още на младини и дори се е лекувал в специализирано заведение в родината си, научи 24 часа. Бил е задържан от полицията в Несебър след двудневно издирване след като на 25 юни родителите на 11-годишното момиченце от Швеция се оплакали на скандинавския туроператор, с който пристигнали в България. “Чрез онлайн системата бяха уведомени и останалите хотели. Веднага сигнализирахме в полицията и бяха иззети камери“ сподели пред наш репортер Албена Ангелова управител на хотел “Маджестик“, където е било насилено 11-годишното дете. Камера от един от асансьорите на хотела запечатала блудството. На записа се виждало как мъж на около 50 години остава насаме с малкото момиченце и се гаври с него. Два дни по-късно британецът е задържан в хотел “Палас“, където е отседнал с жена си. Според осведомени там той е блудствал с друго дете на 10 години от Дания. За този случай обаче няма подаден писмен сигнал в полицията и прокуратурата, установи проверка на 24 часа. ", "date": "29.06.2017 12:40", "title": "Задържаният педофил в Слънчев бряг имал проблеми от млад, дори се лекувал"}
{"url": "https://www.24chasa.bg/novini/article/6307610", "text": "Румънец на 39 години бе задържан днес от румънските власти заради подозрения в тероризъм, съобщава в. \"Адевърул\", предава БТА. Прокурори от Дирекцията за разследване на престъпленията на организираната престъпност и тероризма (ДРПОПТ) претърсиха днес сутринта три адреса в окръг Арджеш (Южна Румъния), за да заловят мъжа, който е влязъл в полезрението на Румънската служба за разузнаване през 2015 г. Според следователите мъжът се е радикализирал в европейска държава и се е присъединил към групировката \"Ислямска държава\". Говорителят на разузнаването Овидиу Маринча каза, че заподозреният ще бъде задържан за 24 часа. Мъжът, наречен \"Ибрахим\", се е радикализирал, след като няколко години е живял в друга европейска държава. Той е заподозрян в терористична пропаганда в интернет, която е имала отношение към атаките в Париж през ноември 2015 г. Румънецът е заподозрян също, че разпространява в социалните мрежи записи на нападения, организирани от \"Ислямска държава\". Освен това мъжът е заподозрян, че е изпратил на джихадистите данни за военен обект в Румъния.", "date": "29.06.2017 12:59", "title": "Задържаха румънски гражданин в Румъния, заподозрян в тероризъм"}
{"url": "https://www.24chasa.bg/novini/article/6307542", "text": "Държавният министър на отбраната на Катар Халид бин Мохамед ал Атия утре ще посети Анкара и ще разговаря с турския си колега Фикри Ъшък, предаде Ройтерс, цитирана от БТА. По време на разговорите ще бъде обсъдена ситуацията в региона, както и военното присъствие на Турция в Катар и кризата между емирството и страните в Залива, посочва ТАСС, позовавайки се на информация на турската държавна телевизия ТРТ. Турция подкрепя Катар в спора му със страните от Залива, които бойкотират емирството заради предполагаема подкрепа за тероризма, отбелязва Ройтерс.", "date": "29.06.2017 13:11", "title": "Министърът на отбраната на Катар \nутре пристига в Анкара"}
{"url": "https://www.24chasa.bg/novini/article/6307643", "text": "Военните на Ирак обявиха в четвъртък, че спецсилите са установили контрол над емблематичната джамия Ал Нури в Мосул, откъдето лидерът на близкоизточната радикална групировка „Ислямска държава“ Абу Бакр ал-Багдади направи единственото си известно публично обръщение, съобщава AFP, цитирана от “Фокус“. Миналата седмица джамията бе взривена от джихадистите, припомня агенцията. ", "date": "29.06.2017 13:39", "title": "Иракските сили са установили контрол над емблематичната джамия в Мосул"}
{"url": "https://www.24chasa.bg/novini/article/6307650", "text": "Утре, 30 юни 2017 г., Районна прокуратура-Асеновград ще внесе искане в съда за вземане на мярка за неотклонение „Задържане под стража“ спрямо Яшар С., на 27 г., Исмет Л., на 34 г., Славчо М., на 41 г., Ангел М., 20 г., Васил И., на 19 г., Костадин М., 39 г., Емрал Р., на 28 г., Абдраман А., 24 г., Стефан Д., на 33 г., привлечени като обвиняеми за хулиганство, извършено с особена дързост и цинизъм, в съучастие – престъпление по чл. 325 ал.2 във връзка с ал.1 във връзка с чл.20 ал.2 във връзка с ал.1 от Наказателния кодекс, съобщиха от пресцентъра на прокуратурата. На 26 юни 2017 г. е възникнал конфликт между две групи в района на язовир „40-те извора“ край Асеновград, който е прераснал в масово сбиване на различни места – край язовира, по-късно в центъра на Асеновград и край болницата. Пострадали са седем лица, които са били откарани в болница за преглед. По делото са назначени съдебно-медицински експертизи за нанесените телесните повреди на пострадалите, като до момента е установено, че един от тях е с фрактура на китката на ръката, а друг с два счупени прешлени. Под ръководството на Районна прокуратура-Асеновград се провеждат непрекъснати активни процесуално-следствени действия – извършени са разпити на 17 свидетели, 12 разпознавания, като в момента се правят още четири, три огледа на местопроизшествие, при което са иззети брадви, лопата и дървени тояги. Деветимата обвиняеми са задържани за срок от 72 часа с постановление на наблюдаващия прокурор. Предстои повдигане на нови обвинения, като за двама от задържаните те ще бъдат за нанесени средни телесни повреди. Утре, 30 юни 2017 г., Районен съд-Асеновград ще заседава по искането на прокуратурата за вземане на мярка за неотклонение „задържане под стража“ спрямо деветимата обвиняеми.", "date": "29.06.2017 13:41", "title": "Прокуратурата в Асеновград иска арест за 9 роми заради нападението над гребците"}
{"url": "https://www.24chasa.bg/novini/article/6307656", "text": "Районна прокуратура – Несебър внесе в съда искане за определяне на постоянна мярка „задържане под стража“ спрямо Тодор Н., извършил непристойни действия и нанесъл удар с ръка на пешеходец в гр. Несебър Районна прокуратура – Несебър внесе в съда искане за определяне на постоянна мярка „задържане под стража“ спрямо Тодор Н. (на 21 год. от гр. Несебър). Той е обвинен затова, че на 24.06.2017 г. около 20.20 ч. в гр.Несебър, на ул.„Месембрия“, при управление на моторно превозно средство марка „Мерцедес“ извършил непристойни действия, грубо нарушаващи обществения ред и изразяващи явно неуважение към обществото, а именно: блъснал незряща пешеходка (51 годишна гражданка на Република Словакия) и излязъл от управлявания от него автомобил, след което нанесъл удар с лявата си ръка в областта на лицето на друг пешеходец (57 годишна гражданка на Република Словакия), като скочил в движение и оставил без непрекъснат контрол при включен двигател управлявания от него автомобил, като деянието по своето съдържание се отличава с изключителна дързост, изразяваща се в демонстративно и явно неуважение към обществото, чрез нанасяне безпричинно на побой, незачитане на човешката личност, съчетано с употреба на сила без личен мотив - престъпление по чл.325 ал.ІІІ във вр. с ал.ІІ предл. III-то вр. ал.І от НК. Очаква се Районен съд – Несебър е насрочил заседанието си на 29.06.2017г. от 13.30 ч.", "date": "29.06.2017 13:45", "title": "Искат постоянно задържане на мъжа, нанесъл удар с ръка на пешеходец в Несебър"}
{"url": "https://www.24chasa.bg/novini/article/6307674", "text": "Президентът Румен Радев каза в Румъния, че България е добро място за инвестиции. Тук ще намерите както ниски данъчни ставки, така и добри служители, затова само мога да ви окуража да работите в страната ни, подчерта Радев при откриването на бизнес форума България­ - Румъния, съобщава  . Президентите на България и Румъния Румен Радев и Клаус Йоханис бяха официалните гости на бизнес форума в Букурещ, на който присъстваха работодатели от двете държави. В Международния ден на река Дунав и двамата държавници подчертаха ролята на реката, която не разделя страните, а ги свързва. Отново беше акцентирано върху подобряване на сухопътната и железопътната инфраструктура, изграждане на още мостове през Дунав и цялостно обновяване на пристанищата с цел засилване на корабоплаването. ", "date": "29.06.2017 13:52", "title": "Радев: Ще облекчим бюрокрацията, пречеща на контактите между България и Румъния"}
{"url": "https://www.24chasa.bg/novini/article/6307663", "text": "Русия обвини САЩ, че подготвят в Сирия провокация, за която после ще бъде обвинено правителството на сирийския президент Башар Асад, като се заяви, че то е използвало химически оръжия, предаде БТА. Говорителката на руското министерство на външните работи Мария Захарова каза, че Москва е получила информация, че сирийски бунтовници вече са направили фалшив видеоматериал, с който да обвинят режима в Дамаск за химическо нападение. Американското правителство казва, че Асад се подготвя за нова атака с химическо оръжие, и предупреждава, че той ще \"плати висока цена\", ако го извърши. През април САЩ нанесоха въздушен удар срещу сирийска военна база, която според тях е била използвана за смъртоносно химическо нападение. Русия заяви, че жертвите са умрели под въздействието на отровни вещества, разпространили се във въздуха, след като сирийски военни самолети са атакували бунтовнически склад за химически оръжия.", "date": "29.06.2017 13:55", "title": "Русия обвини САЩ, че готвят провокация за използване на химически оръжия"}
{"url": "https://www.24chasa.bg/novini/article/6307714", "text": "Полиция доведе в съда обвинения Тодор, който щеше да прегази слепи туристи с мерцедеса на дядо си в Несебър, а после излезе от колата и стовари юмрук в главата на придружителката им, защото му направила забележка. Съдът ще гледа искане на прокуратурата биячът да бъде оставен за постоянно в ареста. Той е обвинен затова, че на 24.06.2017 г. около 20.20 ч. в гр.Несебър, на ул.„Месембрия“, при управление на моторно превозно средство марка „Мерцедес“ извършил непристойни действия, грубо нарушаващи обществения ред и изразяващи явно неуважение към обществото, а именно: блъснал незряща пешеходка (51 годишна гражданка на Република Словакия) и излязъл от управлявания от него автомобил, след което нанесъл удар с лявата си ръка в областта на лицето на друг пешеходец (57 годишна гражданка на Република Словакия), като скочил в движение и оставил без непрекъснат контрол при включен двигател управлявания от него автомобил, като деянието по своето съдържание се отличава с изключителна дързост, изразяваща се в демонстративно и явно неуважение към обществото, чрез нанасяне безпричинно на побой, незачитане на човешката личност, съчетано с употреба на сила без личен мотив.                                                                                                                                                                                                                                                                                                                       ", "date": "29.06.2017 13:57", "title": "Вижте нападателя на слепите туристи в Несебър"}
{"url": "https://www.24chasa.bg/novini/article/6307698", "text": "„Към 28.06.2017 г. в Администрацията на президента няма постъпили материали, касаещи приетите предложения от проведения на 30.05.2017 г. КСНС”. Това се казва в отговор от президентството на Република България на питане на лидера на БСП Корнелия Нинова.  - да предложи до 20 юни 2017 година \"Интегрирано развитие на сектор \"Сигурност\" и разпределение на ресурсите по отделните държавни органи и структури за следващите пет години\". „Срокът изтече. Моля да ни информирате - изпълнило ли е правителството това решение, което по време на КСНС беше подкрепено от премиера Борисов и предоставени ли са Ви предложенията” -казва още тя. В писмото лидерът на БСП обяснява, че по искане на ПГ на „БСП за България” в Народното събрание предстои обсъждане на приоритетите на българското председателство на Съвета на Европейския съюз. „До този момент, правителството на Бойко Борисов не е предложило такива в Парламента. Ние смятаме, че един от тях трябва да е национална сигурност.”- заявява Корнелия Нинова", "date": "29.06.2017 13:58", "title": "Президентството отговаря на Нинова: Няма материали от Борисов за изпълнение на решенията на КСНС"}
{"url": "https://www.24chasa.bg/novini/article/6307716", "text": "Общо 9-има души са задържани и ще се сдобият с обвинения след побоя над ученици в Асеновград. Това съобщи главният прокурор Сотир Цацаров, предаде  Група мъже от ромската махала нападнаха с мотики и колове деца от клуба по кану-каяк, както и техните треньори и родители. Цацаров поиска ясно да каже на гражданите на Асеновград, че прокуратурата ще свърши своята работа. Обвиненията към деветимата ще бъдат за хулиганство и причиняване на средни телесни повреди. „Искам да помоля персонално народния представител Манол Генов от БСП, който, както е известно, е със снет имунитет: не звънете на районния прокурор по нощите, не звънете на районния прокурор на Асеновград през деня, не твърдете, че полицията и прокуратурата спят или че изпълняват политически поръчки. Моля ви, не използвайте всичко онова, което става за политически цели. Ако го използвате и прекрачите границата на закона, ще последват адекватни действия от нас”, предупреди Цацаров. Преди време главният прокурор поиска имунитета на депутата от БСП за купуване на гласове. Генов е от Асеновград и изборният му район е именно Пловдив област.  „Ние не може да действаме по друг начин, освен да искаме задържане на тия вандали. А тия вандали трябва да разберат, че има закон и че не може да се действа като в племенния строй. Но има и още нещо: не бива ромското население да бъде плашено, че едва ли не ще бъде подложено на необосновани репресии. Никой няма да атакува ромската махала в Асеновград, но виновните ще понесат наказанията си”, подчерта Цацаров.", "date": "29.06.2017 14:01", "title": "Цацаров към Манол Генов от БСП: Не използвайте Асеновград за политически цели"}
{"url": "https://www.24chasa.bg/novini/article/6307700", "text": "В рамките на това управление има и ще продължава да има по-различен подход към междуетническите проблеми. Това каза по време на срещата с протестиращите граждани в Асеновград вицепремиерът Валери Симеонов, съобщава \"Фокус\" - Пловдив. \"Това, че сме тук, не е случайно. Още сутринта се разбрахме, обединихме се и централната и местна власт и сме тук\", подчерта Симеонов. Той обясни, че инцидентът в района на язовир „40-те извора“ е възникнал на битова основа, но е прераснал в етническо противопоставяне. Циганите са се организирали бързо и в болницата вече е имало 150 души. Силите са били неравни. Полицаите са били шестима, чиято цел им е била да се спре агресията. След това са се обадили за подкрепление от жандармерията. Тя е нахлула в циганския квартал и е претърсила къща по къща, за да установи лицата, участвали в сбиването. Те са били заловени и задържани. Издирвателните действия продължават и ако се установят още съпричастни лица, те също ще бъдат задържани, без компромиси и чадъри, увери Симеонов. \"Аз съм на ваша страна и не само аз\", каза Симеонов и получи аплодисментите на присъстващите. Симеонов подчерта, че междуетническите проблеми в България съществуват и до момента мерките срещу тях не са така сериозни.", "date": "29.06.2017 14:03", "title": "Симеонов: При това управление има по-различен подход към междуетническите проблеми"}
{"url": "https://www.24chasa.bg/novini/article/6307400", "text": "„Софийска вода” временно ще прекъсне водоснабдяването в някои части на столицата на 30 юни, съобщиха от дружеството. В петък във връзка с подмяна на пожарен хидрант на бул. „Княз Александър Дондуков“, Център, се налага спиране на водоподаването от 9:00 до 18:00 часа на клиентите на „Софийска вода”, живеещи в района на: бул. „Княз Александър Дондуков“, бул. „Васил Левски“, ул. „Панайот Волов“, бул. „Янко Сакъзов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Княз Александър Дондуков“ №58.  В петък във връзка с подмяна на сградно водопроводно отклонение на ул. „Трънски път“, с. Лозен, се налага спиране на водоподаването от 9:00 до 16:00 часа на клиентите на „Софийска вода”, живеещи в района на: ул. „Шипка“, ул. „Зорница“, ул. „Трънски път“, ул. „Синчец“, ул. „Божур“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:ул. „Трънски път“ ъгъла с ул. „Божур“. В петък във връзка с подмяна на сградно водопроводно отклонение до бл. 522 , жк. „Люлин“ 5, се налага спиране на водоподаването от 9:00 до 21:00 часа на клиентите на „Софийска вода”, живеещи в района на: бл. 512, бл. 513, бл. 522, бл. 531, бл. 532, бл. 533. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:ул. „Поручик Григорий Загорски“ ъгъла с ул. „Мичман Димитър Светогорски“. В петък във връзка с частична подмяна на сградно водопроводно отклонение на ул. „Равнище“ , кв. „Суходол“ , се налага спиране на водоподаването от 9:00 до 14:00 часа на клиентите на „Софийска вода”, живеещи в района на: ул. „Веселин Бешевлиев“, ул. „Падина“, ул. „Смърдана“, ул. „Равнище“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:ул. „Падина“ ъгъла с ул. „Веселин Бешевлиев“.", "date": "29.06.2017 11:21", "title": "Вижте къде няма да има вода утре"}
{"url": "https://www.24chasa.bg/novini/article/6307205", "text": "Светослав Стойков, който е изправен пред съда в Берлин, за да отговаря за това, че през октомври миналата година ритна в гърба жена по стълбите на метрото, ще се срещне днес за първи път с жертвата си очи в очи. Очаква се тя да даде показания в съда. Жената е на 26 години, от Украйна. При падането счупила ръка и получила наранявания по главата. Прокуратурата прецени, че ритникът е можел да завърши фатално за нея и затова делото се гледа от криминалиня съд, който се занимава с тежки престъпления. Светослав Стойков обаче заяви, че не си спомня нищо от случката, тъй като е бил много пиян и е взимал наркотици. Пред съда вече свидетелстваха съпругата му Цветанка и брат му Съби. Те потвърдиха версията, че Светослав злоупотребява с наркотиците и алкохола и добавиха, че това започнало след тежка операция на главата. Съдийките обаче дадоха да се разбере, че се съмняват засега в твърденият им. В противен случай адвокатите могат да настояват, че Стойков е бил невменяем по време на деянието и да поискат вместо в затвора, да бъде пратен в психиатрия. Присъдата ще бъде произнесена на 6 юли. Дотогава съдът ще заседава още три пъти.", "date": "29.06.2017 09:29", "title": "Ритачът от метрото в Берлин и жертвата му - очи в очи днес"}
{"url": "https://www.24chasa.bg/novini/article/6307222", "text": "Официалното посещение в Румъния на българския президент Румен Радев намира място на страниците на румънските вестници днес. Изданията в Букурещ пишат, че двудневното посещение на Румен Радев има за цел задълбочаване на политическия диалог между двете страни по основните теми от общ интерес в двустранния, регионалния, европейския и международния дневен ред, предава БТА.  В. \"Ромъния либера\" съобщава, че румънският президент Клаус Йоханис е заявил на българския си колега, че няма никакъв проблем между двете страни по отношение на Русия. \"Смятам, че няма никакъв проблем в нашите отношения във връзка с Русия. От една страна, разбира се, България има търговски връзки, от друга страна е много ясно, и двамата сме категорични в това отношение, ние сме заедно в ЕС и в НАТО\", заяви на съвместна пресконференция вчера Клаус Йоханис. В. \"Гъндул\" също извежда на преден план този акцент от съвместната пресконференция. \"Посланието на Йоханис след срещата с президента на България: \"Не се готвим по никакъв начин да действаме срещу Русия\", е заглавието на вестника. \"Гъндул\" цитира Йоханис да казва, че търговските отношения между България и Русия не представляват проблем в отношенията на Румъния с България, подчертавайки факта, че двете страни са членки на НАТО и ЕС. Йоханис заяви още, че нито едно учение или стратегия не са насочени против Русия. \"Гъндул\" цитира и казаното от президента Румен Радев, че за страната ни е важно да има диверсификация на енергийните доставки и маршрути, тъй като това гарантира свобода при вземането на решения, по-голяма сигурност и много важно - по-ниски цени. Румен Радев коментира и сигурността в зоната на Черно море, като отбеляза, че Румъния и България са членки на НАТО и партньори в много учения и инициативи, които имат за цел увеличаване на сигурността в зоната. Радев припомни казаното от генералния секретар на НАТО Йенс Столтенберг, че линиите за комуникация с Русия трябва да останат отворени, за да има искрен и открит диалог с Русия, който да намали напрежението и да предотврати възможни рискове. Румънските издания извеждат на преден план и изявленията във връзка с присъединяването на двете страни към Шенгенското пространство. \"Влизането на Румъния и България в Шенгенското пространство би било истинска придобивка\", заяви на съвместната пресконференция Клаус Йоханис, пише \"Котидианул\". Румънският президент бе запитан за разговорите, които има наскоро с президента на Франция Еманюел Макрон и с германския канцлер Ангела Меркел по отношение на влизането на Румъния в Шенген. Йоханис подчерта, че Румъния, както и България, са били готови да влязат в Шенген още преди шест години. Йоханис говори и за усилията на двете страни да осигуряват европейските граници. \"Нито Румъния, нито България се спряха на едно място през 2011 г. Развихме по-нататък капацитетите и фактът, че двете страни се справиха добре с миграционната вълна, където трябва да признаем, че България имаше малко по-трудна и по-сложна позиция, показва, че не само теоретично сме готови да защитаваме границите на ЕС\", каза румънският президент. \"За Шенгенското пространство влизането на Румъния и България би било истинска придобивка\", обобщи Клаус Йоханис. Българският президент Румен Радев каза, че двете страни ще продължат да убеждават европейските институции и всяка страна поотделно, че единственият начин европейските граждани да се чувстват сигурни е Румъния и България да бъдат част от Шенгенското пространство. Не можем да осигурим това ниво на сигурност що се отнася до външните граници, ако не ползваме общата информационна система Шенген и шенгенските процедури, отбеляза Румен Радев. Друга тема в разговорите на двамата президенти и на съвместната им пресконференция бе борбата с корупцията. Румънският държавен глава заяви, че Румъния е готова да сподели опит с България в борбата с корупцията. Българският президент заяви, че румънският модел за борба с корупцията е доказал своята ефективност. Радев каза, че България не може да копира конкретен модел, но може да се вдъхнови от такъв. \"(...) трябва да вземем тези водещи принципи, които да направят така, че значително да се снижи нивото на корупция в България\", каза Румен Радев. Румънският президент посочи още, че е обсъдил с българския си колега визитата, която направи неотдавна във Вашингтон, както и общия интерес за силна трансатлантическа връзка и предизвикателствата в зоната на Черно море. Вестниците в Букурещ цитират администрацията на президента на Румъния, която уточни, че икономическите отношения и продължаването на тяхното развитие също са в центъра на внимание на разговорите на държавните глави. Румъния е третият търговски партньор на България в рамките на ЕС, а тенденцията на увеличаване на търговския обмен се запази през последните години, пише \"Котидианул\". С цел стимулиране на икономическото сътрудничество президентите на двете страни ще открият днес румънско-български бизнес форум, информира изданието.", "date": "29.06.2017 09:43", "title": "Какво казаха медиите в Букурещ за визитата на президента Радев в Румъния?"}
{"url": "https://www.24chasa.bg/novini/article/6307204", "text": "Поредна вълна горски пожари застрашава къщи в Калифорния. Огънят, който избухна снощи край град Бърбан наложи евакуация на жителите на близо 70 къщи, предаде  .  Пожарникарите се борят със стихията от въздух и земя. Целта им е да ограничат разпространението на пламъците. Бърбанк се намира на около 20 км от Лос Анджелис и е дом на компанията \"Уолт Дисни\". ", "date": "29.06.2017 09:34", "title": "Поредна вълна горски пожари в Калифорния (Видео)"}
{"url": "https://www.24chasa.bg/novini/article/6307211", "text": "Държавният глава на Бразилия Мишел Темер отмени участието си в срещата на високо равнище на лидерите на групата на двайсетте, която започва след броени дни в северния ханзейски град Хамбург, съобщава германският национален ежедневник Die Frankfurter Allgemeine Zeitung, цитиран от “Фокус“.  е взел решение да остане в родината си, за да се опита да стабилизира ситуацията, твърдят местните медии. Темер, 25-ти вицепрезидент на Бразилия при управлението на президента Дилма Русев, изпълнява длъжността президент от 31 август 2016 г. Сега той е заподозрян в корупционни практики, а по-рано тази седмица Главният прокурор Родриго Жанот внесе внесе във Върховния съд и официалното обвинение. Дали ще се стигне до разследване обаче зависи от депутатите в парламента. За сваляне на имунитета на Темел са необходими гласовете на две трети от народните представители, или най-малко 342 от общо 513. Отмяната на пътуването до Хамбург вероятно е свързана с желанието на Темер да използва времето за разговори с политическия елит, за да запази поста си.", "date": "29.06.2017 09:45", "title": "Мишел Тимер отмени участието си в срещата на върха на Г-20"}
{"url": "https://www.24chasa.bg/novini/article/6307203", "text": "Палестинец бе убит вчера, след като откри огън по военнослужещи по време на военна операция в град Хеброн на Западния бряг, съобщи армията, цитирана от Франс прес, предава БТА.  \"Въоръжен палестинец откри огън по нашите сили. В отговор на непосредствената заплаха, те стреляха по заподозрения\", посочи армията в \"Туитър\". По-рано тя публикува комюнике, в което съобщава за убит въоръжен мъж по време на операция по издирване на оръжейно скривалище в този град. Публикувана бе и снимка на оръжието, приличащо на самоделен пистолет. От октомври 2015 г. в Израел и палестинските територии са загинали 274 палестинци, 42 израелци, двама американци, двама йорданци, един еритреец, един суданец и една британка по данни на АФП.", "date": "29.06.2017 09:31", "title": "Палестинец стреля по израелски военни в Хеброн, убиха го"}
{"url": "https://www.24chasa.bg/novini/article/6307229", "text": "Осем земетресения са били регистрирани в района на Охрид за последното денонощие, като притесниха жителите на града и околните села, съобщава местния електронен портал Оhridnews, цитиран от “Фокус“. Силата на трусовете е в интервала от 2,3 по Рихтер до 3,2 по Рихтер, като епицентърът на четири от земетресенията е в района на село Косел, Охридско, а на останалите между Косел и Янковец, Ресенско. Предположенията за засилена вулканична дейност в района на Косел допълнително засилва притесненията на местните жители. Агенция \"Фокус\" припомня: Според направените геологически проучвания в района на село Косел, разположено на 7 км. северно от Охрид, се намира единственият действащ вулкан на Балканите, наречен от местното население Дувалото. Подземните процеси определят постоянния мирис на сяра, както и честите повреди на електрическите уреди на жителите на Косел.", "date": "29.06.2017 09:47", "title": "8 земетресения разлюляха Охрид за последното денонощие"}
{"url": "https://www.24chasa.bg/novini/article/6307217", "text": "Едва 20-тина души са се събрали на протест пред Висшия съдебен съвет в подкрепа на шефа на ВКС Лозан Панов. Поводът за недоволството е внесен сигнал от главния редактор на агенция “Блиц“  Ивайло Крачунов срещу Панов. Неофициално се говори, че сигналът е за политическа дейност на съдия номер 1 - отишъл на протест в подкрепа на католическият свещеник Пауло Корнези. Точката е последна в дневния ред на пленума на къдровиците. ", "date": "29.06.2017 09:42", "title": "Рехав протест в подкрепа на Лозан Панов"}
{"url": "https://www.24chasa.bg/novini/article/6307218", "text": "Северна Корея заплаши да убие бившата южнокорейска президентка Пак Гън-хе заради участието й в заговор за ликвидиране на севернокорейския лидер Ким Чен-ун, съобщи Франс прес, цитира БТА.  \"насърчавала\" този план за ликвидиране на севернокорейските ръководители, гласят обвиненията, отправени от севернокорейското правителство и прокуратурата в общо комюнике, разпространено от официалната агенция КЦТА. Пхенян приписва заговора на южнокорейските тайни служби, предава БТА. \"Заявяваме пред страната и чужбина, че ще наложим смъртно наказание на предателката Пак Гън-хе\", се казва в текста. Същата участ е отредена за бившия шеф на южнокорейското разузнаване Ли Бюн-хо. Обвиненията се отправят в разгара на силно напрежение на полуострова във връзка с ядрената и ракетната програма на Северна Корея.", "date": "29.06.2017 09:57", "title": "Пхенян заплаши да убие бившата южнокорейска президентка Пак Гън-хе"}
{"url": "https://www.24chasa.bg/novini/article/6307246", "text": "Двама български граждани са изправени пред Прокуратурата в областта Родопи, Северна Гърция, по обвинения в опит за контрабанда на нелегални имигранти в страната, след като властите откриха 14 мигранти, скрити в специално отделение на покрива на техния камион, съобщава електронното издание Ekathimerini, цитиран от “Фокус“. Заподозрените – и двамата на 48-годишна възраст, са спрени от полицията в близост до кръстовището за Комотини на магистралата \"Егнатия\". При последвалата проверка на камиона е установено, че 12 пакистанци и двама индийци са били скрити в покрива. ", "date": "29.06.2017 09:58", "title": "Изправят нашенци пред гръцката прокуратурата за трафик на мигранти"}
{"url": "https://www.24chasa.bg/novini/article/6307250", "text": "Таксиметров шофьор загина в столицата рано тази сутрин, съобщава  . Той е блъснал автомобила в стълб на кръстовището на булевардите \"Драган Цанков\" и \"Евлоги и Христо Георгиеви\". От полицията обясниха, че вероятно шофьорът е получил инфаркт и е починал по време на движение и това е довело до катастрофата.", "date": "29.06.2017 09:59", "title": "Шофьор на такси загина зад волана в\nстолицата"}
{"url": "https://www.24chasa.bg/novini/article/6307302", "text": "Двама апаши нахлули посред бял ден в дома на инвалид, били го и му задигнали пенсията. Кошмарът за възрастния мъж се разиграл на 28- ми юни в сряда малко преди обяд в монтанското село Разград, община Вълчедръм 75- годишният дядо Цветан Г. бил нападнат от двама бабаити. Те метнали кърпа на лицето му, за да не ги разпознае и започнали да го удрят ожесточено по тялото и главата. Със заплаха, че ще го пребият задигнали жалкия остатък от пенсията му. Дядото е инвалид и живее самотно в една от крайните улици. Той викал за помощ, но никой не го чул и не се притекъл да го спасява. Час и половина по- късно се съвзел и подал сигнал в районното управление на полицията в Лом за това, че за времето от 11.10 ч. до 12.40 ч. , двама мъже проникват през незаключена входна врата в стая на къщата и след побоя са му отнели неустановена за момента сума пари. В селото има младши районен инспектор към участъка във Вълчедръм, който отговаря за още други населени места. Кражби и тежки престъпления не са регистрирани.", "date": "29.06.2017 10:23", "title": "Двама апаши нападнали и ограбили неподвижен старец"}
{"url": "https://www.24chasa.bg/novini/article/6307256", "text": "Експертна комисия взе решение за предсрочно освобождаване на  . Това съобщи в четвъртък неговият адвокат, съобщава AFP, цитирана от “Фокус“.  „Комисията прие всички наши аргументи\", заяви адвокатът на Олмерт пред местно радио, пояснявайки, че той ще бъде освободен от затвора в неделя, 2 юли. Министерството на правосъдието все пак може да обжалва решение, подчерта защитникът на бившия израелски премиер. ", "date": "29.06.2017 10:07", "title": "Бившият мин.-председател на Израел Ехуд Олмерт е освободен предсрочно от затвора"}
{"url": "https://www.24chasa.bg/novini/article/6307270", "text": "Тръгвам към Асеновград, за срещата между местната власт и протестиращите срещу циганските произволи в града. Поканил съм глав-сек на МВР. Това написа вицепремиерът Валери Симеонов в туитър. \"Kадри на пребити деца и спортисти, които вече ги е страх да отидат пеша до тренировъчните си бази и зали, са срамни и недопустими!\", добави той \"48 ч. след фестивала в Котел с мирното съжителство м/у етносите там, виждаме възрастни роми биещи БГ деца с тояги и секири - недопустимо!\", написа още Симеонов в туитър.", "date": "29.06.2017 10:15", "title": "Валери Симеонов: Kадри на пребити деца и спортисти са недопустими"}
{"url": "https://www.24chasa.bg/novini/article/6307269", "text": "Появи се нова теория за мястото, където почива Васил Левски. Възможно е той да е бил погребан близо до земеделското министерство в София, смята изследовател от Велико Търново - писателят Николай Иванов, съобщава  .  Изясняването на местонахождението на гроба на Апостола на свободата е подобно на търсенето на Светия Граал за българските историци. Теориите са десетки, а новото предположение почива на документи, карти от епохата и свидетелства на очевидци. Изследователите ще поискат разкопки на мястото и възнамеряват да се обърнат към Министерския съвет за разрешение. Така се надяват да докажат историческото си допускане.", "date": "29.06.2017 10:15", "title": "Изследовател сочи ново място за гроба на Левски в София"}
{"url": "https://www.24chasa.bg/novini/article/6307276", "text": "На фона на  , кардинал Джордж Пел се оттегли от заеманата длъжност при Светия престол, съобщава баварският вестник Die Sueddeutsche Zeitung, цитиран от “Фокус“. Съобщението бе направено в четвъртък сутрин от самия Пел. По-рано полицията потвърди разследването, което се води срещу него в австралийския щат Виктория. Във Ватикана Пел е отговорен за бюджета и се счита за неофициалния номер три в католическата йерархия. Това е първият случай, в който се води разследване за престъпление със сексуален характер срещу толкова високопоставен сановник на Светия престол. ", "date": "29.06.2017 10:19", "title": "Ковчежникът на Ватикана подаде оставка, след обвиненията в сексуално насилие"}
{"url": "https://www.24chasa.bg/novini/article/6307315", "text": "Със 122 гласа „за”, нито един „против” и 3- „въздържал се” парламентът прие на първо четене Законопроект за изменение и допълнение на Закона за публичното предлагане на ценни книжа, внесен от народните представители от ГЕРБ Делян Добрев и Данаил Кирилов на 25 май 2017 г., съобщава „Фокус”. Според вносителите законопроектът цели подобряване на инвестиционната среда и на капиталовия пазар в страната, защита на интересите на инвеститорите и облекчаване на административната тежест за публичните дружества и емитентите на ценни книжа. Със законопроекта се предлагат промени в уредбата на публичното предлагане на ценни книжа и допускането им до търговия на регулиран пазар. Прецизират се разпоредбите относно дейността на Фонда за компенсиране на инвеститорите. С предлаганите промени се увеличава броя на лицата, до които се предоставя информацията за предлагане на ценни книжа от 100 на 150 за непублична емисия, въвежда се изключение от задължението за публикуване на проспект за емисии на ценни книжа, чиято обща стойност в рамките на Европейския съюз е по-малка от 1 000 000 евро, както и се намалява срока за разглеждане и произнасяне на Комисията за финансов надзор по заявления за потвърждаване на проспекти на емитенти. Проектът на закон предвижда участие на представител на асоциацията на управляващите дружества във Фонда за компенсиране на инвеститорите, с което се осигурява представителство в управлението на всички лица, които са задължени да правят вноски в него. Законопроектът въвежда минимален праг на размера на общата годишна вноска на всеки участник във Фонда за компенсиране на инвеститорите, както и освобождаване на Фонда от заплащане на корпоративен данък за дейностите по възстановяване и преструктуриране на инвестиционни посредници. Вменява се в задължение за емитента да изкупи по искане на облигационер облигациите по емисионна стойност, когато не са допуснати до търговия на регулиран пазар на ценни книжа. Законопроектът създава правната възможност Комисията за финансов надзор да налага принудителна административна мярка – спиране на продажбата на акциите на публични дружества при системно неизпълнение на задълженията на публичното дружество, както и при неосигуряване на достатъчно гаранции за защитата на интересите на инвеститорите. Като последваща мярка законопроектът предвижда и възможността Комисията за финансов надзор да заличи съответното дружество от регистъра на публичните дружества.", "date": "29.06.2017 10:25", "title": "Приеха на първо четене промени в Закона за публичното предлагане на ценни книжа"}
{"url": "https://www.24chasa.bg/novini/article/6307255", "text": "Чернодробна трансплантация започна във Военномедицинската академия, докато течеше церемонията по награждаването на \"Лекарите, на които вярваме\" - инициатива на в. \"24 часа\", която се провежда от 2011 г. насам. Тя се състоя в пленарната зала на Народното събрание.  По тази причина спешно бяха извикани двама от традиционните участници в инициативата - проф. Никола Владов, началник на Клиниката по чернодробно-панкреатична и трансплантационна хирургия и полк. проф. Крум Кацаров, началник на Клиниката по гастроентерология. Операцията продължи 7 часа. Това е 5-ата трансплантация на черен дроб във ВМА от началото на 2017 г. Реципиентът е жена в крайна фаза на чернодробна недостатъчност, обявена по спешност в листата на чакащите, уточниха от болницата. Донорът също е жена. Колективът на ВМА изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която се спасява човешки живот.", "date": "29.06.2017 10:43", "title": "Проф. Кацаров и проф. Владов излязоха от \"Лекарите, на които вярваме\", за да трансплантират"}
{"url": "https://www.24chasa.bg/novini/article/6307372", "text": "Три български автобуса с фенове на \"Ботев\" - Пловдив са спрени от македонската полиция при Крива Паланка заради български знамена, съобщиха от фен клуба на отбора, цитирани от “Фокус\". Автобусите на „Ботев“ – Пловдив пътуват за Тирана, за срещата „Партизани“ Тирана – „Ботев“ (Пд) от предварителния кръг на Лига Европа. Консулът Венцислав Цветанов от посолството на България в Македония пристигна спешно в полицейското управление на Крива паланка, където всеки момент ще бъдат докарани три автобуса с футболни фенове на „Ботев” (Пд). Това съобщиха от пресцентъра на МВнР. Според македонската полиция фактите са следните: Три автобуса с фенове на „Ботев” (Пловдив), пътуващи за Албания, през територията на Република Македония, са спрели към 3 ч. през нощта за почивка на магистралата Скопие-Тирана на определени за това места. Четирима от феновете със спрей са изрисували графити върху сградите за почивка. Полицията твърди, че разполага с видеозапис. При молба от органите на реда да бъдат санкционирани за хулиганската си постъпка, българските граждани отказват. На четиримата фенове ще бъде съставен административно наказателен акт. Докато не платят глобите, четиримата български граждани няма да бъдат освободени да продължат пътуването си. В момента останалите пътуващи в автобусите са солидарни с тези фенове и остават на място. „Ботев” (Пловдив) гостува на Партизани (Тирана) днес от 18 ч. българско време в мач от първия квалификационен кръг на турнира Лига Европа. Българското посолство ще оказва пълно съдействие на феновете.", "date": "29.06.2017 10:47", "title": "Македонската полиция спря 3 автобуса с фенове на \"Ботев\" (Пд) заради знамена"}
{"url": "https://www.24chasa.bg/novini/article/6307314", "text": "Висшият съдебен съвет няма да разгледа сигнала на главния редактор на агенция \"Блиц\" Ивайло Крачунов срещу Лозан Панов заради протеста пред сградата на съдебните кадровици. След като обсъдиха 38 точки шефът на Върховния административен съд Георги Колев каза, че няма да участва в циркове с тази обстановка отпред и си тръгна. Той визираше 20-ината души, който дойдоха пред ВСС в подкрепа на Лозан Панов. Те наредиха и болтове пред сградата. Поводът бе разхлабените болтове на мерцедеса на шефа на ВКС. Главният прокурор Сотир Цацаров последва Колев и изчете две от заглавията за демонстрацията пред ВСС. \"Гледам заглавието в медията на един подсъдим \"Болтове пред ВСС в подкрепа на Лозан Панов\", гледам заглавието в медията на един обвиняем - \"Граждани наредиха болтове на прага на съдебния съвет в подкрепа на Лозан Панов\", каза Цацаров и напусна залата. Последваха го доста от съдебните кадровици и в залата останаха само 7 души. Така нямаше кворум и заседанието приключи.", "date": "29.06.2017 10:31", "title": "Няма да разглеждат сигнала на Крачунов срещу Лозан Панов заради протеста пред ВСС"}
{"url": "https://www.24chasa.bg/novini/article/6307339", "text": "В летния период по-важна е подготовката на водача за участие в движението, отколкото на автомобила. Това каза комисар Алекси Стратиев, експерт по пътна безопасност и бивш директор на КАТ, съобщава “Фокус“. „Според мен по-скоро през летния период подготовка е свързана по-скоро с психологическата нагласа на водача и с някои неща, които трябва да има в купето на автомобила, например вода. Лекарите казват, че в тези температури трябва да се пият по 3-4 литра вода на ден“, посочи комисар Стратиев. Според него високите температури доста бързо изчерпват силите на, който и да е било водач, така че е добре да се правят, колкото се може по-често почивки и да се търси някакво прохладно място. „Има немалко места, като бензиностанции и места, определени за отдих, където водачът и пътниците би трябвало да спрат, за да се ободрят“, коментира той. „Преди всичко автомобилът трябва да бъде изправен. Като се започне от спирачки, светлини, гуми, цялата техника, която трябва да работи по автомобила, трябва да работи“, каза комисар Стратиев. Според него доброто време и добрите се пътища увличат и водачите нерядко превишават скоростта, което е изключително опасно и съчетано с високите температури, които ограничават в някаква степен възможностите на водача, е много опасно за произшествия. По думите му лятото е благосклонен период към автомобила. „Важно е да се проверят и гумите, доколко те са с протектори, доколко са изправни. Тъй като високите температури повишават налягането в гумите и, ако те са износени, би трябвало да се сменят, независимо, че пътят е сух и че няма опасност за приплъзване“, посочи комисар Стратиев. „Целостта на гумите е много важна в този период. Ако някой все още не е сменил зимните гуми с летни, би могъл да остане без гуми, тъй като при тези горещини, за едно пътуване до морето и обратно, те ще станат негодни, защото материалът, от който са направени е доста по-мек, предвидени са за доста по-ниски температури, а жегите просто ще ги „разтопят“, каза той.", "date": "29.06.2017 10:35", "title": "Комисар Ал. Стратиев: През лятото по-важна е подготовката на шофьора, отколкото на колата"}
{"url": "https://www.24chasa.bg/novini/article/6307363", "text": "Насроченото за днес, 29 юни 2017 г., заседание на Националния съвет за тристранно сътрудничество се отлага поради служебен ангажимент на председателя Валери Симеонов. Това съобщиха от пресслужбата на Министерски съвет.                                                                                                                                                                                                                                                                                                                        ", "date": "29.06.2017 10:50", "title": "Отложиха заседание на Националния съвет за тристранно сътрудничество"}
{"url": "https://www.24chasa.bg/novini/article/6307261", "text": "Изследователи от университета в Сеул, след редица експерименти установиха, че досадният вой на автомобилните клаксони може да бъде заменен с патешко квакане, което е много ефективно при подобен вид сигнализация, пише в. \"\"Метро\", цитиран от БТА. Характерният звук на пернатото се оказал много по-малко стресиращ за пешеходците, като в същото време изостря вниманието им. Въведеният още през 1908 година характерен вой на клаксона бил използван при новата разработка на екипа на проф. Бае Мюнг, но чрез синтезатори били променени силата, ритъма и продължителността на сигнала. Квакащата свирка не действала дразнещо, тъй като функционирала с много по-малка мощност. Тя не действа разсейващо и на останалите участници в движението.", "date": "29.06.2017 10:52", "title": "Препоръчват автомобилните клаксони \nда бъдат заменени с патешко квакане"}
{"url": "https://www.24chasa.bg/novini/article/6307395", "text": "Парламентът прие проект на решение за създаване на Временна комисия за установяване на факти и обстоятелства при разходването на средства, предоставени целево на НДК за подготовка на българското председателство на Съвета на Европейския съюз, съобщава „Фокус”. Временната комисия се създава за срок от 1 месец, а първоначално проекторешението предвиждаше тя да има общо 10 членове на паритетен принцип - по двама народни представители от всяка група. След предложението на народния представител Павел Христов от ГЕРБ, което депутатите гласува и приеха, комисията бе организирана на пропорционален принцип, със съответните квоти на всяка една парламентарна група. Така комисията ще има общо 19 членове в съотношение: ГЕРБ – 8 представители, „БСП за България” – 6 представители, „Обединени патриоти”- 2, ДПС – 2, „Воля” – 1. Предстои да бъде попълнен и персоналният състав на комисията.", "date": "29.06.2017 11:00", "title": "Създадоха временна комисия за средствата, предоставени на НДК за председателството"}
{"url": "https://www.24chasa.bg/novini/article/6307402", "text": "58-годишен английски турист е задържан в Слънчев бряг във вторник вечерта след сигнал за блудствени действия извършени с 12-годишно момиченце от Швеция. Филип Р. е заподозрян за още едно блудство с 10-годишно момиче от Дания извършено преди около седмица. Педофилът оглеждал дечица покрай басейните на хотели в курорта и след като те тръгвали към стаите си влизал с тях в асансьора. Полицаите са иззели видеозаписи от охранителни крамери и са разпитали десетки служители на хотела. Оставайки насаме с беззащитните деца той започвал да ги опипва и целува разкриха запознати. 58-годишният Филип пристигнал в Слънчев бряг с 57-годишната си приятелка на 16 юни и трябвало да останат до 30 юни там. За случаите е уведомена Районната прокуратура в Несебър, казаха от пресцентъра на областната дирекция на МВР в Бургас. ", "date": "29.06.2017 11:10", "title": "Арестуват англичанин педофил, блудствал с момиченце в Слънчев бряг"}
{"url": "https://www.24chasa.bg/novini/article/6307411", "text": "\"Колкото по-рано започне да работи временната комисия за НДК, толкова по-рано ще отпаднат всички съмнения\". Това заяви от парламентарната трибуна народният представител и председател на ПГ на ГЕРБ Цветан Цветанов, по време на дебатите по проекта на решение за създаване на Временна комисия за установяване на факти и обстоятелства при разходването на средства, предоставени целево на НДК за подготовка на българското председателство на Съвета на Европейския съюз, съобщи „Фокус”. Създаването на тази комисия е по предложение на „БСП за България”, а по време на изказването си Цветанов се обърна към опозицията с думите: „Нашето политическо решение е да приемем вашето предложение, защото вчерашните твърдения, че ГЕРБ няма да подкрепи създаването на временна комисия и всичко това, което се изнесе в публичното пространство по председателството и по ремонтните дейности в НДК са вашата възможност да създадете фалшиви новини”. По думите му за ГЕРБ водещ принцип е прозрачността. „Има междинен одитен доклад, който е на независими орган. Министър Лиляна Павлова се е съобразила с него и е направила съответния доклад, който е представила на министър-председателя Бойко Борисов”, коментира Цветанов. В реплика народният представител от „БСП за България” Драгомир Стойнев приветства желанието на ГЕРБ да подкрепи комисията. Той се обърна към Цветанов с въпроса: „Къде видяхте фалшивата новина? В това, че прокуратурата разследва и има досъдебно производство? В това, че Лиляна Павлова желае да уволни г-н Боршош за некомпетентност или за това, че той заяви, че върху него е оказван натиск да подписва обществени поръчки? Къде намесихте БСП тук?”. В дуплика Цветан Цветанов заяви, че именно твърдението на БСП, че ГЕРБ няма политическата воля да се бори с корупцията съставлява фалшива новина и още веднъж потвърди, че групата му ще подкрепи създаването на комисията.", "date": "29.06.2017 11:15", "title": "Цветанов: С комисията за НДК бързо ще отпаднат всички съмнения"}
{"url": "https://www.24chasa.bg/novini/article/6307407", "text": "Трио столични крадци с богати криминални досиета са били задържани при специализирана полицейска операция на пътя София - Варна, след като са направили два удара в апартаменти във Велико Търново. В акцията за противодействие на зачестилите в староперстолния град домови кражби, на 27 юни са участвали криминалисти от Районното управление, Областната дирекция на МВР и Главна дирекция \"Национална полиция\", съобщи ст. комисар Димитър Машов - шеф на дирекцията в Търново. След двуседмично следене и наблюдение колата на апашите - \"Форд Фокус\" била спряна на разклона за с.Момин сбор. Пътуващите в нея - Б.Б.-Мечката /48 г./, П.И.- Пацо на 45 г. от Сливница и Л.Н.-Куция на 39 г., са задържани. В специален тайник в автомобила били открити задигнатите по-рано през деня злато, пари, оръжие и боеприпаси от две жилища в Търново. По-късно при претърсвания на адресите на апашите - многократно осъждани за идентични престъпления, но последно излежали присъда през 2004 г., били открити вещи и приспособления, които спомагат за отключване на брви и каси, както и техника за заглушаване на СОТ. Триото идвало в старата столица, проучвало и наблюдавало собственици на жилища, след което отключвало входните врати на апартаментите посред бял ден, докато стопаните са на работа.После си тръгвали за София, разказаха криминалистите. В конкретния ден при ударите успели да измъкнат 640 израелски шекела от единия адрес, а от другия - 2000 лв. златни накити и метална каса с пистолет и боеприпаси. Мечката, Куция и Пацо са с повдигнати обвинения за кражби в условия на опасен рецидив и повторност. Наложено им е 72-часово прокурорско задържане. Внесено е искане пред съда за постоянното им оставяне в ареста. Месец по-рано, на 30 май, полицаите в Търново задържаха други двама столични гастрольори, тарашили жилища в Търново. И.С. и А.С. са с постоянно задържане под стража. \"Акцията ни отне много време и много ресурс, почти денонощна работа, но се надявам, че сме били полезни на гражданите със задържаните двете групи крадци, които тормозеха Велико Търново. Те са изключителни професоналисти, ловки и мобилни, не ги е спирала дори охранителна техника на жилищата\", допълни ст.комисар Машов.", "date": "29.06.2017 11:19", "title": "Пипнаха Мечката, Куция и Пацо с плячката от две домови кражби"}
{"url": "https://www.24chasa.bg/novini/article/6307413", "text": "Управляващите в Румъния социалдемократи планират да заменят корпоративния данък от 16 процента с многостепенна данъчна система за облагане върху оборота от 2018 г., както и да въведат \"данък солидарност\". Това предвижда ревизираната програма за управление на Социалдемократическата партия, предаде агенция Ройтерс. Номинираният за премиер Михай Тудосе ще поиска по-късно днес вот на доверие от парламента и вероятно ще го получи, тъй като СДП и коалиционният й партньор Алианс на либералите и демократите разполагат с мнозинство в законодателния орган, предава БТА. Данъкът върху оборота, данъкът солидарност и допълнителни такси върху продуктите с негативно влияние върху здравето са нови мерки в правителствената програма. Също така се предвижда отлагане с една година - от 2019 г., на намаляването с един процент - до 18 на сто, на данък добавена стойност. Други мерки, като намаляване на подоходния данък на 10 процента от сегашните 16 на сто, намаляване на вноските за социално осигуряване и прехвърляне на това бреме върху работниците за сметка на работодателите, са различните мерки в сравнение с първоначалната програма за управление от декември м.г. Правителството също така планира да увеличи пенсиите и минималната работна заплата, както и да въведе редица по-малки намаления на данъци.", "date": "29.06.2017 11:20", "title": "Планират големи данъчни промени\nв Румъния от 2018 година"}
{"url": "https://www.24chasa.bg/novini/article/6307200", "text": "37-годишен мъж е катастрофирал при 23 км на магистрала„Марица” в посока София, в участъка Димитровград – магистрала„Тракия”. Това съобщиха от ОДМВР - Хасково, цитирани от “Фокус“. 37-годишният мъж е получил комоцио. Причината за катастрофата е несъобразена скорост. Колата е собственост на софийско ЕООД. Инцидентът е станал вчера около 16.00 ч. Водачът се е движил с несъобразена скорост, поради което е загубил контрол, пресякъл е мантинелата, навлязъл е в платното за движение и се е преобърнал. От удара е с комоцио, без опасност за живота. В произшествието не са участвали други автомобили.", "date": "29.06.2017 09:25", "title": "Мъж е пострадал при катастрофа на магистрала „Марица”"}
{"url": "https://www.24chasa.bg/novini/article/6307110", "text": "Засилени мерки за сигурност в самолетите въвеждат Съединените щати. Идеята е по този начин да се избегне пълната забрана за използване на електронни устройства в самолетите, предаде  През март американските власти въведоха забрана за преносими компютри по време на полетите от и до 8 предимно мюсюлмански страни. Сега обаче новите мерки могат да засегант полетите от 105 страни. Авиокомпаниите имат срок от 120 дни, за да се съобразят с новите изисквания. В противен случай ще бъде въведена тотална забрана за електронни устройства по време на полет.", "date": "29.06.2017 07:59", "title": "САЩ затягат мерките за сигурност по време на полет"}
{"url": "https://www.24chasa.bg/novini/article/6307112", "text": "Продължава напрежението в Асеновград, след като роми пребиха състезатели от детско-юношеската школа по гребане в града в понеделник, съобщи  Снощи в Асеновград имаше протест и напрежението ескалира. В 12 ч днес протестиращите ще се срещнат с кмета на града, за да поискат намеса на институциите и справедливи наказания за нападателите. Синът ми е със счупена ръка, опериран е и няма да може да се състезава, разказа Иван Тодоров, който също се е включил в боя, за да спаси детето си. Той разказа, че ромите били много, дошли с кирки и колове и били агресивни. Надяваме се виновните да бъдат съдени и наказани, коментира той. Децата се страхуват и отказват да излязат от домовете си, разказа пък тяхна учителка.", "date": "29.06.2017 08:01", "title": "Протестиращите в Асеновград се срещат с кмета днес (Видео)"}
{"url": "https://www.24chasa.bg/novini/article/6307086", "text": "Австралийската полиция предяви днес обвинения срещу ковчежника на Ватикана Джордж Пел в сексуално насилие, предаде Асошиейтед прес, цитиран от БТА.  Австралийският кардинал Джордж Пел е главен финансов съветник на папа Франциск и най-високопоставеният католически духовник в Австралия. Той е и най-висшият представител на Ватикана, обвинен в извършване на сексуално насилие. Заместник-комисар Шейн Патън от полицията в щата Виктория заяви, че Пел е получил призовка да се яви в съд в Мелбърн на 18 юли, за да му бъдат предявени обвинения в извършени в миналото сексуални посегателства. Той допълни, че срещу кардинала са внесени многобройни жалби, но не даде подробности за съдържанието им. \"Важно е да се отбележи, че нито едно от обвиненията, направени срещу кардинал Пел, очевидно, не е било изпробвано досега в съда\", каза пред журналисти Патън. \"Както всеки друг обвиняем, кардинал Пел има право на справедлив процес\", допълни той. Католическата архиепископия в Сидни заяви в комюнике, че Пел твърдо отрича обвиненията, повдигнати му от австралийската полиция, предаде Ройтерс. \"Кардинал Пел ще се завърне в Австралия възможно най-скоро, за да изчисти името си\", каза архиепископията и допълни, че Пел очаква деня за изслушването в съда, за да обори обвиненията.", "date": "29.06.2017 07:25", "title": "Австралийската полиция обвини ковчежника на Ватикана в сексуално насилие"}
{"url": "https://www.24chasa.bg/novini/article/6307115", "text": "Синът на шефа на Унгарската централна банка Дьорд Матолчи - Адам Матолчи, купи издателска компания, която ръководи някои от най-големите новинарски сайтове, съобщава Ройтерс, предава БТА. Компанията Ню Уейв Медиа груп потвърди информацията пред унгарската агенция МТИ. Адам Матолчи е единствен собственик и изпълнителен директор на медийния холдинг. Баща му е близък съюзник на унгарския премиер Виктор Орбан и беше министър на икономиката от 2010 до 2013 г. После Орбан го избра за управител на Унгарската централна банка. Малко след това група бизнесмени, в това число и братовчед на Матолчи създадоха медийна група и придобиха и консолидираха голямо онлайн медийно портфолио, използвайки отчасти кеш финансиране от централната банка, показа разследване на Ройтерс от миналата година. Унгарските медии са все повече доминирани от хора, близки до Орбан, който е критикуван у дома и зад граница, че задушава свободата на словото, в това число и чрез мерки, ограничаващи дейността на чужди университети и неправителствени организации.", "date": "29.06.2017 08:05", "title": "Синът на шефа на Унгарската централна банка купи издателска компания в Унгария"}
{"url": "https://www.24chasa.bg/novini/article/6307093", "text": "Министър Валентин Радев и политическото ръководство на МВР ще дадат брифинг по актуални въпроси, предаде    На срещата ще бъдат дискутирани преодоляването на съществуващите разлики в заплащането на служителите, както и въпросът за предоставянето на униформено облекло и възможността за изплащане на паричната му равностойност.  Полицейските синдикати готвят протест на професионалния си празник - 5 юли като настояват заплатите в системата да се повишат с 20 процента. Според вътрешния министър обаче за по-високи заплати може да се говори едва прие приемането на бюджета за догодина.", "date": "29.06.2017 07:40", "title": "Полицейските синдикати отново се срещат с ръководството на МВР"}
{"url": "https://www.24chasa.bg/novini/article/6307097", "text": " Около 4 на сто от българите се чувстват самотни и няма с кого да споделят личните си проблеми, показват данни от проучване на Евростат за възрастното население в ЕС през 2015 г., предаде БТА.  По този показател средно около 6 процента от възрастните хора в ЕС се чувстват самотни и няма от кого да потърсят помощ, ако се наложи, показва анализът. Ако се приложи процентът на самотните българи спрямо общия брой на населението у нас, излиза че над четвърт милион българи са изпаднали в изолация и самота. По данни на НСИ от последното преброяване у нас - има тенденция за увеличаване на домакинствата без деца. Според родната статистика най-висок е бил у нас процентът на едночленните домакинства - около 30 на сто, двучленните домакинства са били 28 на сто, а домакинствата с едно, две или повече деца, съответно - 20 на сто, 13 на сто и 7 на сто. При последното преброяване домакинствата у нас са били около 2,8 милиона. Около 73 на сто от домакинствата у нас живеят в градовете, а 27 процента - в селата. В селата е регистриран и най-висок дял самотно живеещи хора у нас. 6 НА СТО ОТ ЕВРОПЕЙЦИТЕ СЕ ЧУВСТВАТ САМОТНИ Около 6 на сто от европейските граждани декларират, че се чувстват самотни и няма с кого да споделят личните си проблеми, показва европейската статистика. Ситуацията изглежда най-добре в Чехия, Финландия, Словакия и Швеция, където само 2 процента от населението твърдят, че нямат от кого да потърсят помощ, ако е необходимо. В Кипър, Испания, Словакия, Чехия и Унгария също 2 процента от хората твърдят, че няма с кого да обсъждат личните си проблеми. Негативните тенденции около самотата на европейците са най-силни в Италия, Франция и Холандия, където е и най-висок делът на хората, които няма с кого да обсъждат личните си проблеми - 12 на сто. Най-самотни се чувстват отново жителите на Италия, Холандия /и Люксембург/, където процентът на самотниците надхвърля 12 на сто от населението на съответните страни.", "date": "29.06.2017 07:42", "title": "Евростат: Над четвърт милион българи се чувстват самотни"}
{"url": "https://www.24chasa.bg/novini/article/6307106", "text": "Организацията на обединените нации ще трябва да намали, под натиска на САЩ, бюджета си за мироопазващи мисии с около 600 милиона долара (или със 7,2 процента), става ясно принципно споразумение, постигнато вчера в Ню Йорк след седмици интензивни преговори, предаде БТА.  Това споразумение трябва да бъде одобрено от Общото събрание на ООН, което вероятно ще гласува утре. ООН ще похарчи догодина 7,3 милиарда долара за операции за поддържане на мира, вместо сегашните 7,87 милиарда, уточниха дипломати, запознати с хода на преговорите. САЩ, които финансират най-голям дял от този бюджет (28 процента от сегашните 7,87 милиарда), искаха още по-драстично съкращение и намалиха вноската си с един милиард долара (или 13 процента). Вашингтон първоначално предложи бюджет в размер на 6,99 милиарда долара за годината от 1 юли 2017 до 1 юли 2018 г., но в крайна сметка 193-членната бюджетна комисия постигна споразумение за 7,3 милиарда за финансиране на 13-те мисии за опазване на мира и логистичната служба към тях, предаде Ройтерс. Най-засегнатите мисии на ООН ще бъдат тези в региона Дарфур в Судан и в Демократична република Конго, които са най-скъпите операции (над един милиард долара всяка). Това споразумение е далеч от исканията на генералния секретар на ООН Антониу Гутериш, който се надяваше бюджетът за сините каски да бъде увеличен на 7,97 милиарда долара през бюджетната година, която започва на 1 юли. По информация на ДПА Гутериш е прекарал последните два дни във Вашингтон, за да лобира пред конгресмени от двете големи партии да не съкращават американската вноска в бюджета на световната организация.", "date": "29.06.2017 07:52", "title": "ООН ще разполага с по-малък бюджет за \nмироопазващи мисии"}
{"url": "https://www.24chasa.bg/novini/article/6307116", "text": "Парламентарната група на ГЕРБ ще подкрепи предложената от БСП анкетна комисия за разследване на скандалите около НДК. Това заяви депутатът Тома Биков в  Да дадем възможност и на обществото да научи повече за случая. Очевидно има напрежение, има наслагване на отношения, но не мога да коментирам и издавам присъди, допълни Биков. Тази анкетна комисия трябва да излезе със становище за нарушение, защото такова явно има, след като и двете страни се обвиняват в такова, коментира соцдепутатът Александър Симов. И Павлова, и Боршош си отправят обвинения, трябва да се види кой е прав, кой крив, допълни той. Комисията е необходима заради топприоритетът на държавата за следващата година – европредседателството. Предложихме тази комисия, водени от принципната идея, че има нещо много нередно около НДК и то трябва да бъде разследвано, обясни червеният депутат. Лиляна Павлова е министър от месец, преди това беше Деница Златева – ако в НДК има нарушения, къде е била тя, попита Тома Биков.", "date": "29.06.2017 08:05", "title": "ГЕРБ подкрепя исканата от БСП комисия за НДК"}
{"url": "https://www.24chasa.bg/novini/article/6307124", "text": "Бурен спор по повод решението на парламента за създаване на анкетна комисия, която да разследва процедурата по избор на доставка на нов изтребител, се разрази между депутатите от ГЕРБ Тома Биков и от БСП Александър Симов в ефира на  . Президентът има нула правомощия по отношение на този конкурс. По стечение на обстоятелствата имаме президент, който преди това е бил летец, а можеше да бъде и философ, обясни Тома Биков. Създаваме комисията, защото не е имало правителство и трябва да се окаже контрол, допълни депутатът от ГЕРБ. Освен това президентът обяви, че има спор между лобисти и авиатори, искаме да проверим кои са те, допълни Биков. Познавам двама авиатори – Константин Повов и Румен Радев. Не мисля, че когато си авиатор, не можеш да бъдеш и лобист, допълни той. Какво разследваме – взето решение от кабинета „Борисов 2“, минало през парламента, след което и Борисов каза в Брюксел, че започваме преговори с Швеция, коментира Александър Симов от БСП. Това е атака срещу президента и тази комисия е обречена, допълни той. Разговорът премина в спор кой и как е можел да присъства на срещата на президента с кмета на Свищов. Според Симов няма как Цветан Цветанов да е бил поканен на нея, след като не са били допуснати никакви депутати. Това е конфузна ситуация, отдавам го на политическата неопитност на президента, каза Биков. Тази тема е твърде дребна за президента, той трябва да се занимава с политики, допълни той.", "date": "29.06.2017 08:10", "title": "Лют спор ГЕРБ - БСП за комисията за изтребителя"}
{"url": "https://www.24chasa.bg/novini/article/6307139", "text": "На българо-румънската граница трафикът е интензивен. 5 км колона от товарни автомобили се е образувала на ГКПП „Дунав мост” – Русе на изход от страната, а на ГКПП „Дунав мост” – Видин колоната е 1 км. Това съобщиха от пресцентъра на МВР. На българо-турската граница трафикът е интензивен, на ГКПП „Капитан Андреево” има 2 км колона от товарни автомобили на изход от страната, а на ГКПП „Лесово” – 2 км. На останалите гранични пунктове на границата ни със Сърбия, Македония и Гърция трафикът се осъществява нормално.", "date": "29.06.2017 08:22", "title": "5 км колона е опашката на ГКПП „Дунав мост” на изход от страната"}
{"url": "https://www.24chasa.bg/novini/article/6307142", "text": "В ГЕРБ няма лобита за НДК и доказателство за това е докладът, който министърът по европредседателството Лиляна Павлова е предала на прокуратурата. Ние сме съгласни да има анкетна комисия в Народното събрание по случая, каза пред Би Ти Ви зам.-шефът на ГЕРБ Цветан Цветанов във връзка с отстраняването и връщането на Мирослав Боршош за директор на двореца. „Не виждам нищо лошо, когато се харчат много пари на българския данъкоплатец, всичко да е прозрачно“, отговори Цветанов на въпрос защо ГЕРБ е съгласен за създаването на анкетната комисия. Няма битка на лобита в ГЕРБ за НДК. Няма битка между 2 дами или мъже в ГЕРБ. Министър Лиляна Павлова не е унижена или наказана от това, че Боршош е върнат като директор, допълни Цветанов.", "date": "29.06.2017 08:23", "title": "Цветанов: Няма лобита в ГЕРБ за НДК"}
{"url": "https://www.24chasa.bg/novini/article/6307164", "text": "Жена е с опасност за живота след катастрофа на км 322 на магистрала „Тракия”, съобщиха от Областната дирекция на МВР – Бургас. Вчера около 08.40 часа на автомагистрала „Тракия”, в района на км 322 с посока Бургас, поради движение с несъобразена скорост, лек автомобил „Форд Фокус”, със смолянска регистрация, се блъска в отводнителна канавка и се преобръща в крайната пътна лента. Колата е била управлявана от 57-годишния с инициали С.К. от Златоград. При инцидента са пострадали водачът на лекия автомобил, който е получил фрактура на лявата ръка; съпругата му – 53-годишна с инициали С.К. от София, която е получила политравма и е с опасност за живота и спътникът му – 56-годишен с инициали С.Д. от Златоград. Той е получил фрактура на гръдния кош. ", "date": "29.06.2017 08:38", "title": "Жена е с опасност за живота след катастрофа на магистрала „Тракия”"}
{"url": "https://www.24chasa.bg/novini/article/6307128", "text": "Кметът на пазарджишкото село Семчиново Пламен Темелков преди време е изпратил насила момиче да проституира в Испания, разказаха местни пред  . Темелков е задържан у нас след европейска заповед за арест по настояване на Испания, където е разследван за трафик на жени и сводничество. Зад решетките с него са и други 5-има. Според хората от селото случаят със заплашеното момиче от Темелков да проституира не бил разследван от полицията и прокуратурата. „Той не е доблестен кмет, няма значение, че той е от ромски произход“, разказа мъж. Добави, че година и половина след кметуването на Темелков всичко в селото е в застой.", "date": "29.06.2017 08:07", "title": "Кметът на с. Семчиново пратил насила момиче за проститутка в Испания"}
{"url": "https://www.24chasa.bg/novini/article/6307130", "text": "Германската полиция получи специално разрешение да използва безпилотни летателни апарати по време на срещата на върха на Г-20 в Хамбург. Това съобщи германският вестник \"Мителдойче цайтунг\", цитиран от ДПА, предава БТА. До решението се стигнало след натиск от политици от двете сили в управляващата в Германия коалиция - блока ХДС/ХСС и Германската социалдемократическа партия, се посочва в публикацията. \"Безпилотните самолети са по-удобни за използване, отколкото хеликоптерите\", заявява Армин Шустер, експерт от ХДС по въпросите на сигурността, цитиран от вестника. \"Всеки полицейски началник има интерес да разполага с добри снимки от въздуха.\" Срещата на върха на Г-20 е насрочена за 7-8 юли в Хамбург. Германската полиция подозира, че в града може да дойдат до 8000, потенциално склонни към насилие анархисти, за да устроят безредици по време на форума.", "date": "29.06.2017 08:15", "title": "Позволиха на германската полиция да ползва безпилотни самолети на срещата на върха на Г-20"}
{"url": "https://www.24chasa.bg/novini/article/6307155", "text": "Заместник-председателят на Българския лекарски съюз д-р Галинка Павлова заяви пред  , че най-сериозният проблем в здравния сектор и липсата на кадри и миграцията на специалисти. Според нея това не е проблем, който може да се реши от една или друга политическа сила, а е нужен обществен консенсус. Д-р Галинка Павлова добави, че от началото на здравната реформа досега, България е загубила 800 лекари, които са мигрирали в чужбина заради по-добрата обезпеченост там и по-високия социален статут на професията. Според нея основно в чужбина заминават хирурзи, акушер-гинеколози и общопрактикуващи лекари. Според д-р Павлова Липсата на общопрактиукващи лекари, особено остра в провинцията, създава пречка пред конституционното право на всеки гражданин да има достъп до лекарски услуги. Д-р Павлова заяви, че е имало среща на Българския лекарски съюз с представители на Министерството на здравеопазването във връзка заради неизпълнението на някои договорености от страна на касата.", "date": "29.06.2017 08:35", "title": "Д-р Галинка Павлова: Близо сме до кадрова катастрофа в здравеопазването"}
{"url": "https://www.24chasa.bg/novini/article/6307159", "text": "На 29 юни отбелязваме Деня на река Дунав, съобщава  . Празникът във Видин ще бъде отбелязан с инициативи на новият център за обучение, изкуство и култура към към регионална библиотека \"Михалаки Георгиев\", която ще се превърне в библиокораб. Всички желаещи могат да се качат на кораба и да научат повече за вечната река, както и за страните, през които минава, и за екосистемите, и за есетровите риби, и за качествата на водата й и какво може всеки да направи за опазването й. Проявите, посветени на Деня на река Дунав, започват в 10.00 часа.", "date": "29.06.2017 08:39", "title": "Отбелязваме Деня на река Дунав"}
{"url": "https://www.24chasa.bg/novini/article/6307174", "text": "Продължават споровете около придобиването на нов тип боен самолет за Българската армия. Бившият военен министър Ангел Найденов, заяви пред   че се надява създаването на временна анкетна комисия за проучване на избора на изтребител да не доведе до забавяне или отлагане на проекта за придобиване на новия боен самолет. \"Това ще бъде изключително лош знак. Лош знак, както по отношение на военнослужещите, така и по отношение на нашите партньори, които участват в подаването на офертите и техните предложения. Тази анкетна комисия, според мен трябва да се занимае с проучване на всичко, което е свързано с дейността по придобиване на новия тип боен самолет. След решението на правителството през април 2016-та година. И особено след решението на НС за одобряване на инвестиционен разход през юли месец 2016-та година\", каза още Найденов. ", "date": "29.06.2017 08:50", "title": "Ангел Найденов: Анкетна комисия трябва да проучи всичко за новия боен самолет"}
{"url": "https://www.24chasa.bg/novini/article/6307077", "text": "Кола се вряза вчера в портала на президентската резиденция в Бразилия и шофьорът бе арестуван, съобщиха силите за сигурност, цитирани от Ройтерс. Президентът Мишел Темер не е бил в сградата по това време. Охраната е стреляла предупредително във въздуха и после е открила огън по автомобила, след като той не спрял. Арестуваният водач, който видимо е непълнолетен, не е пострадал, предаде БТА. На снимки, публикувани от местен новинарски сайт, се вижда как порталът на президентския дворец Алворада в столицата Бразилия е съборен, а по земята има гилзи. Президентът Темер живее в Жабуру - друга официална резиденция, намираща се на около километър и половина от Алворада. Очаквайте подробности!", "date": "29.06.2017 07:11", "title": "Кола се вряза в портала на президентската резиденция в Бразилия"}
{"url": "https://www.24chasa.bg/novini/article/6307167", "text": "Шоколадът е най-евтин в България в сравнение с Германия и Италия и няма разлика в качеството му. Това показва проучване на   защо и кои храни са по-скъпи у нас. Не е същото положението обаче при шунката и овчето сирене, където цените са с лев и повече над тези в другите две сравнявани страни. За разлика от Италия, където има разлики в цените в магазини от една и съща хранителна верига в различни градове, у нас това не е така. \"Голяма заблуда е, че всички стоки трябва да са на едни и същи цени навсякъде\", коментира икономистът Кузман Илиев актуалните данни, според които 16 от 31 хранителни продукта са по-скъпи в България, отколкото в Западна Европа. Търговците не могат да вдигат цените до безкрай. Затова започват да режат грамажа или качеството, допълни Илиев. \"Пазарът в България емного малък и не се разчита на голям оборот, а на висока  надценка\", каза пък бившият директор на Държавната комисия по стоковите борси и тържищата Едуард Стойчев. Няма разлика между употребата на захар и на фруктозо-глюкозен сироп при производството на безалкохолни напитки. Те имат почти идентична структура и еднакви хранителни стойности и сладост. Това каза пък Жана Величкова от Асоциацията на производителите на безалкохолни напитки. Тя обясни, че в България се изполдзва фруктозо-глюкозен сироп, защото страната ни няма квота за производство на захар след присъединяването към ЕС, а била силна в производството на царевица, от която се получава този сироп. Той се използва като подсладител в много държави от ЕС и в САЩ, има над 30-годишна история, обясни Величкова.", "date": "29.06.2017 08:43", "title": "Шоколадът в България - по-евтин и също така качествен като в Германия и Италия"}
{"url": "https://www.24chasa.bg/novini/article/6307169", "text": "Никога не съм обвинявал Швеция в корупция. Това са изопачени думи. Имам респект към всички държави, които са членки на НАТО и към Швеция, която не е, каза пред Би Ти Ви зам.-шефът на ГЕРБ Цветан Цветанов във връзка с реплика на президента Румен Радев по повод скандала с изтребителите „Грипен“. По случая „Свищов“ Цветанов посочи, че е бил поканен на среща с кмета на града преди дни и отрече твърденията президента, че такава покана липсвала. След решение на президентската администрация се наложило дори градоначалникът на Свищов да изнесе табелите с имената Цветанов и други недопуснати гости от масата за срещата. „По повод думите на г-н Радев за доброто и лошото ченге, струва ми се, че той визираше – Корнелия Нинова и себе си“, отбеляза шефът на депутатите наГЕРБ. Днес Цветанов ще пътува за Лясковец за празника на града.", "date": "29.06.2017 08:46", "title": "Цветанов: Никога не съм обвинявал Швеция в корупция"}
{"url": "https://www.24chasa.bg/novini/article/6307176", "text": "Китайските власти освободиха под гаранция трима активисти, задържани след като разследваха условията на труд във фабрики, произвеждащи обувки за марката на Иванка Тръмп и за други модни компании, съобщиха Асошиейтед прес и Ройтерс, предава БТА. Тримата прекараха в ареста 30 дни. Те разследваха как се работи в предприятията на компанията \"Хуацзян\" в югоизточните китайски градове Ганчжоу и Дунгуан. От компанията отхвърлиха твърденията на активистите, че в заводите им заплатите са ниски и че има много извънреден труд. Хуа Хайфън, Су Хън и Ли Чжао са представители на базираната в Ню Йорк правозащитна организация \"Чайна лейбър уоч\". Тя съобщи, че тримата са освободени под гаранция до началото на процеса срещу тях. Властите ги обвиняват, че са се месили в производствените дейности на китайска компания и че незаконно са използвали професионално оборудване за следене.", "date": "29.06.2017 08:53", "title": "Китай освободи трима активисти, \nразследвали условията на труд във фабрики"}
{"url": "https://www.24chasa.bg/novini/article/6307185", "text": "Само на 10 км от автомагистралата всеки ден няколко тежкотоварни камиона на фирма „Експрес 79” изнасят дърва от близката гора. След сигнал на   за случая на регионалната дирекция на горите, експерти от четири различни звена направиха проверка в гората. „В района е открита системна незаконна сеч, тъй като масово има дървета без марка, които са отсечени”, заяви Александър Дунчев от WWF. По думите му дърветата се намират основно покрай пътя, от където лесно може да се качат директно на камиона.", "date": "29.06.2017 09:09", "title": "Пореден случай на системна незаконна сеч близо до Ихтиман"}
{"url": "https://www.24chasa.bg/novini/article/6307191", "text": "Министърът на земеделието и храните Румен Порожанов заяви пред  , че се предвижда постоянен мониторинг върху цените на различни продукти спрямо цените им в Западна Европа. Той коментира излезлите вчера резултати, според които еднакви продукти в България и Западна Европа се различават по цена и състав, и заяви, че разликата в качеството е била очаквана, заради вече проведените изледвания от други източноевропейски страни. Министър Порожанов заяви, че драстичната разлика в цените на едни и същи продукти в Западна Европа и България го е изненадала, като добави, че драстични разлики от порядъка на 109% са недопустими, най-малко защото българският потребител е по-малко платежоспособен. Всичко над 20 процента разлика е притеснително, да не говорим да разлика от 109. Все пак, не можем да очакваме търговците да продават на загуба. Ще търсим единен подход в рамките на ЕС. Сравнителен анализ, проведен от земеделското министерство, показа разлики в състава на 7 от 30 изследвани продукта, които се продават на българския и западноевропейския пазар. Най-сериозни са разминаванията при млечните продукти и детските храни. Разлики има и в състава на шоколадите, а най-незначителни са разминаванията при месните изделия. Нашият потребител не се различава по манталитет и вкус от средния западноевропейски потребител. Освен това 16 от 30-те тествани продукта се продават у нас на доста по-високи цени. Най-фрапантен е случаят с два вида детски пюрета, които у нас се продават приблизително двойно по-скъпо отколкото на запад. Българското проучване за двойния стандарт при храните ще бъде представено на следващото заседание на съвета на европейските министри на земеделието. Утре Румен Порожанов ще се срещне с представители на Комисията за защита на потребителите и потребителските федерации.", "date": "29.06.2017 09:12", "title": "Порожанов: Предвиждаме мониторинг за цените на продуктите"}
{"url": "https://www.24chasa.bg/novini/article/6307194", "text": "Нов вирус заплашва да блокира операционната система на компютрите ни. Той е изцяло деструктивен и създателите му не целят да стигнат до лесна печалба, съобщиха специалистите по киберсигурност Христо Ласков и Спас Иванов пред  . За да се предпазим от заразата, трябва редовно да обновяваме операционната система на компютъра, да си инсталираме качествена антивирусна програма и да не ползваме нелегален софтуер, категорични са експертите. Те казват още, че трябва и да внимаваме върху какво кликаме. Преди да отворим определен линк, е добре да помислим дали изпращачът има практика да процедира по съответния начин.", "date": "29.06.2017 09:20", "title": "Нов вирус заплашва компютрите - вижте как да ги защитите"}
{"url": "https://www.24chasa.bg/novini/article/6307184", "text": "За първи път България е домакин на провеждащата се всяка година международна Академия за лидерство, съобщава  . В Американския университет (АУБГ) в Благоевград ще дойдат лидери от различни области на държавното управление, бизнеса, медиите и гражданското общество от държави от Кавказ, Централна Азия и Афганистан. Сред лекторите ще е създателят на иновативната програма Бил Старнс. Над 70 лидери от 9 държави са заявили участие в 10-­дневния международен форум, чиято цел е фиктивен обмен на идеи и създаване на трайни партньорства.", "date": "29.06.2017 09:09", "title": "АУБГ е домакин на международна Академия за лидерство"}
{"url": "https://www.24chasa.bg/novini/article/6307196", "text": "Предвижда се следващата година да бъде направена първата копка на дългоочакваното трасе на магистралата Русе – Велико Търново. Това стана ясно на работна среща в късния следобед в сряда, организирана от областния управител на Русе Галин Григоров с председателя на управителния съвет на Агенция пътна инфраструктура Дончо Атанасов и председателя на комисията по Регионално развитие и благоустройство Искрен Веселинов.  По време на срещата, проведена в АПИ, са били обсъдени приоритетни за региона въпроси, касаещи инфраструктурното му развитие. Сред тях са изграждането на автомагистралата между Русе и Велико Търново, построяването на трети Дунав мост и ремонт на пътни участъци на територията на Русенска област. В тази връзка, Галин Григоров е разпоредил проверка на състоянието на пътната настилка в цялата област, както и на пътните знаци и маркировката на най-натоварените участъци.  Предстои среща, на която отговорните институции ще набележат мерки за ограничаване на пътните инциденти през летния сезон. В следващите дни ще се проведат разговори с партньорите от Румъния и за изграждането на Дунав мост 3, което значително ще облекчи трафика по граничните пунктове със северната ни съседка. В рамките на тази годината ще започнат ремонтни дейности на пътищата Русе – Червена вода – Кубрат, Ветово – Сеново, както и изграждането на кръгово кръстовище до Jumbo пред Русе.", "date": "29.06.2017 09:20", "title": "Първа копка на магистралата Русе – Велико Търново през 2018 г."}
{"url": "https://www.24chasa.bg/novini/article/6307198", "text": "Поради забравен багаж временно е спряно движението на трамвай по линия №20. Това съобщиха от пресцентъра на Столична община. Трамваят се намира на кръстовището на паметника на Васил Левски. На място е екип на 5 РПУ. Мотрисите от 20 линия са отклонени до автостанция „Изток“.                                                                                                                                                                                                                                                                                                                       ", "date": "29.06.2017 09:21", "title": "Заради забравен багаж временно е спряно движението на трамвай №20"}
{"url": "https://www.24chasa.bg/novini/article/6307074", "text": "Австрийският министър на отбраната Хан Петер Доскозил предупреди за опасността от нарастващото влияние на исляма върху страните от Югоизточна Европа, предава македонската медия \"МКД\", цитирана от БТА. \"Виждаме ислямизация на Балканите, от която ни побиват тръпки\", заяви влиятелния политик от редиците на австрийските социалдемократи и добави, че такъв развой на събитията е е много тревожен. \"Силата и влиянието на ЕС на Балканите избледнява, а от друга страна Турция и Саудитска Арабия разпространяват своето влияние\", каза Доскозил и добави, че Анкара е все по-влиятелна в Косово, Албания и Сърбия. \"Според мен на Турция вече не трябва да ѝ се позволява да изпраща свои войски в рамките на мисиите на НАТО на Балканите\", подчерта австрийският министър, смятайки, че тяхното прекомерно разполагане не е в интерес на европейците. \"Германия и други страни не могат да спрат ангажираността си на Балканите, тъй като това може да наруши крехката демокрация и баланса на силите в региона\", подчерта министърът. Австрия, която не е членка на НАТО, в момента в рамките на програмата \"Партньорство за мир\" разполага около 700 свои войници в рамките на НАТО на Балканите. Въпреки това, след като Анкара блокира по-нататъшното участие на Австрия в тази програма поради острите критики от Виена срещу турското правителство, този брой в дългосрочен план може да се намали. Има намеци, че именно Турция би могла да запълни празнината. Балканите вече от десетилетия представляват естествено поле на интерес на ЕС. Но Европа е слабо подпомагана от САЩ. Съществуващата система бавно се разпада, а новите играчи на практика вече с единия си крак са в областта на Балканския регион и все повече разширяват своето влияние. Турция се опитва да спечели сърцата на жителите на региона с големи реставрации на джамии в Босна и Косово, в Сараево и Баня Лука, в Призрен и Прищина, като същевременно турски компании инвестират в Босна и Херцеговина и в Южна Сърбия. В Косово, турските компании участват в хранително-вкусовата промишленост, в строителството на пътища и в енергийния сектор. Същевременно и в Албания се разпространява влиянието на Турция. Финансова помощ в милиарди евро от ЕС с години се влива на Балканите. Въпреки че Съюзът е убедително най-големият донор, това не е така в съзнанието на жителите на региона .ЕС още през 2003 г. обеща на страните от Западните Балкани те да станат негови членове, но редица страни са разочаровани, защото процесът на преговори е много труден там, където изобщо има такъв. От друга страна, от Брюксел постоянно повтарят, че Балканите трябва ефективно да се борят с корупцията и да извършат реални реформи.", "date": "29.06.2017 07:00", "title": "Австрия предупреждава за \"плашеща\" ислямизация на Балканите"}
