{"url": "https://www.24chasa.bg/novini/article/6656676", "text": "Центърът на София ще е блокиран почти напълно днес, защото освен пристигането на официалните делегации за откриването на българското председателство ще има и девет протеста. Това стана ясно от изявления на зам.-шефа на СДВР Антон Златанов и зам.-кмета по транспорта на София Евгени Крусев. Протестите ще създадат повече проблеми за гражданите от откриването в Народния театър, каза Златанов. Протестиращи ще има от храма “Александър Невски” до “Руски паметник”. А шествията дори щели да се пресичат с пътищата на кортежите на официалните гости на председателството. Заради това полицията помоли софиянци да не влизат с коли в центъра днес, за да не попаднат в блокади. Първият протест ще е от 11 до 12 ч. Той е за правата на пенсионерите и се организира от Софийски социален форум. Пенсионерите ще се съберат в градинката между парламента и Софийския университет. От другата страна на парламента - до паметника на Цар Освободител, от 11 до 13 ч протест са заявили и от Сдружение за защита от насилие в подкрепа на Истанбулската конвенция. В 16,30 ч започват и протестните действия на полицейските синдикати. Те ще продължат до 19 ч. Полицаите ще протестират на няколко места. Според различни информации те са: бул. “Брюксел”, около Народния театър, парламента и Орлов мост. Според други данни локациите ще са: на спирката на Окръжна болница в посока центъра, при паметника на Съветската армия и при улиците “Гурко” и “Княз Александър I” от страната на Телефонната палата. Митинг от 17 до 19 ч е заявила “Гражданска инициатива за суверенитет на България и държавите по света”. Той ще е на площада от южната страна на храма “Св. Ал. Невски”. Шествие с митинг в подкрепа на решението на правителството за втори лифт в Банско ще се проведе от 18 до 20 ч. Организатори са сдружение “Бъдеще за община Банско” и “Природа за хората и регионите”. Шествие на “ВВФ Дунавско-Карпатска програма България” ще има и против същото решение на кабинета, но от 18,30 до 20,30 ч. Едното шествие ще започне от 18 ч. Сборният пункт е на бул. “Витоша” и ул. “Хан Аспарух”. То ще се движи по маршрут: бул. “Витоша”, пл. “Независимост”, бул. “Дондуков”, ул. “Г. С. Раковски” и ще стигне до площада пред храма “Св. Ал. Невски”. Второто шествие започва в 18,30 ч. Сборният пункт е при паметника на Патриарх Евтимий. В 19 ч то ще тръгне по маршрут: бул. “В. Левски”, ул. “Ген. Гурко”, ул. “Г. С. Раковски”, бул. “Патриарх Евтимий”, Петте кьошета и ще стигне до пл. “Руски паметник”. Заявените протести и шествия са 9, от които 3 са индивидуални мероприятия. Няма засичане на маршрути и локации при провеждане на мероприятията. Проведени са срещи с всички организатори и не е допуснато засичане на протестите и шествията, обясниха от Столичната община. Хората, които ще посещават изложби и концерти в НДК в следващите 6 месеца, трябва да си предвидят време за минаване на проверки, каза пък шефът на сигурността на двореца Лъчезар Милушев.", "date": "2018.01.10", "title": "Протест на всяка крачка за откриването в София"}
{"url": "https://www.24chasa.bg/novini/article/6656669", "text": "Сделката за активите на ЧЕЗ в България да приключи до края на първото тримесечие на 2018 година. На това се надяват от централата на ЧЕЗ в Прага, стана ясно след запитване на в. “24 часа”. От Чехия потвърдиха, че продължават преговорите с един от кандидатите. Набляга се на успешното приключване на сделката, а не на гоненето на определен срок. Както “24 часа” писа през декември, според няколко неофициални източника ексклузивният кандидат за бизнеса на ЧЕЗ у нас е пазарджишката фирма “Инерком груп”. Тя е регистрирана в София, но изгражда голям фотоволтаичен парк край Пазарджик с мощност 80 мегавата. Едноличен собственик на фирмата е Гинка Върбакова. Другите двама кандидати, които останаха в сделката, са “Енерго-Про” и ТЕЦ “Бобов дол”, който се свързва с бизнесмена Христо Ковачки. ЧЕЗ вече продаде ТЕЦ “Варна” на българската компания “Сигда”, която е на сина и дъщерята на бившия транспортен министър Данаил Папазов. Наскоро той обясни, че се подготвя проект, според който единият блок на теца ще заработи на газ.", "date": "2018.01.10", "title": "Отлагат сделката за бизнеса на ЧЕЗ у нас за края на март"}
{"url": "https://www.24chasa.bg/novini/article/6656654", "text": "Посланикът на САЩ в България Ерик Рубин обяви продължението на кампанията “Силата е в теб”, която приветства България и българите за техните колективни и индивидуални успехи през последните десетилетия. В първата част бяха представени обикновени българи заради приноса им към техните общности и страната. Новата поредица на кампанията ще покаже хора, които са лидери в различни сфери на обществения живот и демонстрират прогреса на България и нейната нарастваща регионална и глобална роля - най-добрата българска сноубордистка Саня Жекова; първия човек, преплувал Ламанша за по-малко от седем часа - Петър Стойчев; доайена на българската антарктическа програма проф. Пимпирев; раздавача на надежда д-р Георги Стаменов и иновативните бизнес начинания на Магдалена Малеева и Ивайло Пенчев. “В новата поредица от кампанията ни, която стартира днес, показваме българи, повод за национална гордост с упорития си труд и с успехите си. Тези българи са международно признати символи, достойни за уважение, и показват многото аспекти, по които България и българите оказват влияние и променят света”, заяви посланик Рубин вчера. Той подчерта американската подкрепа за България и нейните граждански лидери и допълни: “Подкрепяме една силна България. Ангажирани сме към суверенитета, демокрацията и просперитета на България. Оптимисти сме за бъдещето на България и чрез тази кампания се стремим да ви кажем защо”.", "date": "2018.01.10", "title": "Посолството на САЩ показва българи, повод за гордост"}
{"url": "https://www.24chasa.bg/novini/article/6656648", "text": "“Полиция, давай паспорта”, крещят трима мъже с полицейски дрехи и маски срещу турчин с германски паспорт на пътя край Вакарел малко след полунощ на 14 декември 2009 г. Неразбиращият и дума български гастарбайтер Мустафа Гюмюш е ошашавен. Мнимите полицаи го издърпват от джипа му “Ауди Q5”, слагат му белезници, качват го в тъмносин опел с полицейска лампа и отпрашват по черни пътища. Отмъкват му 5000 евро. Това е епизод от едно от най-шумните дела срещу сочения за опасен магистрален бандит Емил Милев, прочул се с прякора си Крокодила, и други 3-ма. От 2015 г. то се точи на първа инстанция в спецсъда. Във вторник приключи, тогава зам.-шефът на спецсъда Стоян Тонев, съдия Иво Хинов и трима съдебни заседатели Освен за тартор на банда прокурори му търсеха отговорност и за отвличане, грабежи, опит за убийство на полицай и палеж на кола. Съдът оправда и аверите му Лазарин Лазаров, Едуард Павлов и Мартин Димитров. Присъдата хвърли в шаш прокурорите на ул. “Черковна” 90. Защо няма осъдени за 4-те дръзки грабежа, ще стане ясно от мотивите на съда. Магистратите отказаха коментари. Според обвинението Крокодила е бил шеф на банда за магистрални грабежи от февруари 2004-а до 24 ноември 2013 г. Той бе заловен в края на 2013 г. от барети край Елин Пелин след 4-годишно издирване. След задържането на Крокодила за “подвизите” му пред разследващите разказват трима негови приближени. Най-жесток се оказва случаят от 14 декември 2009 г. По същото време край Вакарел полицаи провеждат секретна акция. Единият от цивилните постове забелязва джип и тъмен опел, които се движат един зад друг. Според разследващите в опела са Крокодила, Димитър Митрев- Богровеца и окованият с белезници Мустафа Гюмюш. Зад волана на джипа на турчина е Мартин Димитров. В гората тримата отмъкват от Гюмюш 5000 евро. Палят джипа му и го зарязват, твърди прокуратурата. Полицейска кола прегражда магистрала “Тракия” край Вакарел, но през това време съмнителният опел профучава край ченгетата. Отваря се една от вратите му и Полицаите отвръщат на огъня. Единият от куршумите им улучва в главата Димитър Митрев-Богровеца, който кара опела. След 100 м колата се забива в мантинела и 2-мата мъже от задната седалка хукват да бягат. След грабежа Крокодила изчезва безследно. Той и брат му Евгени Милев-Гейзо, за когото тогава криминалистите предполагат, че също е участвал в нападението, са обявени за издирване. Дни по-късно Гейзо се свързва по скайп, за да обясни, че няма нищо общо с грабежа. За тези обвинения обаче според съда доказателства няма. Другите грабежи, които прокуратурата приписва на Крокодила и хората му, са за отмъкнати над 136 000 лв. от клон на Прокредитбанк в кв. “Люлин” през 2010 г. и за задигнати 5440 лв. от бензиностанция на ОМВ. Според обвинението Крокодила и Мартин Димитров имат пръст в грабеж през 2012 г. на 1370 лв. от бензиностанция “Круиз 77” в Бухово. Прякора си мъжът получил от римуването на Емил с Крокодил, казват хора от столичния кв. “Кремиковци”, в който Милев е израснал. Води се неосъждан, тъй като е реабилитиран. Има съпруга и дъщеря. Зад решетките той е научил наизуст Наказателнопроцесуалния кодекс. Често в съдебната зала се провъзгласяваше за пеналист, и вземаше защитата в свои ръце и се отказваше от адвокатите си. “Засрамете се бе, прокурор Галипонов, вие извършвате престъпление против правосъдието” - така се обръщаше Крокодила към един от магистратите. Имало е и груби словесни престрелки на по-висок тон. Характерен стил за Крокодила е да иска отвод на съдии и прокурори по делата му. Спецсъдът бе засипан с подобни жалби за тенденциозен процес. Всеки, който си е имал вземане-даване с разследванията срещу Крокодила, е предаден на съд за обиди и клевети по гражданския ред. Над 600 са делата, които той е завел срещу магистрати полицаи, служители от софийския затвор, журналисти и др., става ясно от справка на “24 часа”. Само за м.г. 15 пъти е помолил съда да го пусне на свобода. Магистратите, които го оправдаха, удовлетворяваха желанието му. Втората инстанция обаче винаги го връщаше в ареста. Тази реплика от 2016 г. на Крокодила към спецсъдийката Виржиния Петрова е повод прокурори да търсят отговорност от него за хулиганство. Делото е на вниманието на Софийския районен съд. Името на съдия Петрова се прочу, когато м.г. на нея се падна да гледа делото за фалита на КТБ. Въпреки оправдателната присъда на Крокодила той не бе пуснат от софийския затвор във вторник. Към 17,30 ч подсъдимият бил откаран във 2-о РУП. От прокуратурата отказаха коментар дали готвят нов арест на Крокодила по друго дело. Емил Милев-Крокодила е подсъдим заедно с 10 души по дело в спецсъда за 2 грабежа на групата, известна като Килърите 2. Според обвинението лидерите ѝ са кикбоксьорът Мартин Антов и Владимир Янев-Вальо Бореца. Съдят ги за грабеж на ОББ през 2012 г. в Студентския град и опит за задигане на джип БМВ X6 от ексшефа на “Информационно обслужване” Иво Николов. Крокодила имал общо с атаката в Студентски град, твърди спецпрокуратурата. На 5 април 2012 г. към 9,25 ч Милев и Антов влезли в ОББ минути след като инкасо заредило клона с близо 220 хил. лв. Крокодила насочил оръжие към хората в офиса, а Антов с кроше съборил охранителя Цветомир Горчев, сочи още обвинението. Двамата прибрали 215 хил. лв. в черни сакове и избягали с мотор. Делото все още не е приключило в спецсъда. ", "date": "2018.01.10", "title": "Крокодила води над 600 дела срещу магистрати, отправя сексуални закани към съдийка"}
{"url": "https://www.24chasa.bg/novini/article/6656816", "text": "Поклонението пред тленните останки на бизнесмена Петър Христов ще се състои в петък, 12 януари от 12.00 часа в ДКС \"Васил Левски\" във Велико Търново, съобщи на БТА близък представител на семейството на починалия. От уважение към паметта на починалия и съпричастност към скръбта на семейството, молбата на близките е присъстващите на поклонението е да не използват видео и фотокамери.", "date": "2018.01.10", "title": "Поклонението на Петър Христов в петък от 12 часа в ДКС \"В. Левски\" в Търново"}
{"url": "https://www.24chasa.bg/novini/article/6656819", "text": "Точно в 4 часа, 44 минути и 20 секунди след полунощ на 8 януари българин от мъжки пол с интернет псевдоним “Пустиняк” включи компютъра си и написа следната мъдрост в любимия си сайт: “Може да не специалисти по ДНК анализ, но това, че го самоубиха на петия ден няма как да се скрие от всеки грамотен. Как знаеха, че той е убиеца още на 3-ия ден (а пък само майката ѝ знаела за него)? А пък в пресата има и че ходил да види работодателя си в нЕкъкъв сервиз и пили по бира, ама нищо не споделил (?!). Абе аз ще утрепя 6 човека и 12 ч по-късно ще изглеждам нормално, при това след 20 км преход (ходел пеш до работата си 20 км). И колко още неща не се връзват (1. как ще гръмнеш сам 6 човека с по 3-4 патрона - откъде такова оръжие, т ова не става с обикновен пистолет. 2. Тефтерчето. 3. Френския легион пък стои и чака да го хванат в същото село. 4. Като имат материал за ДНК защо едно куче не го е открило? Как така не го търсят 8 години?) Намирисва, че МВР си поддържа база престъпници в случай, когато и потрябват за такива цели да ги (само)убие.”* Още на следващата сутрин “Пустиняк” вече бе натрупал 1091 пункта рейтинг в сайта. Той упорито не вярваше във версията на прокуратурата, че Росен Ангелов е убил шестимата в Нови Искър, и се опияняваше от противоречията, които бе разкрил, логическите хипотези, които лансира, и обществената подкрепа към поста си. И все пак “Пустиняк” изоставаше... Колегата му “Митко” бомбардира две денонощия по-рано поредица от популярни сайтове с много по-смели версии от тайния отдел с престъпници, които МВР ликвидира при всеки удобен случай на убийство, което няма капацитета да разкрие. “Митко” изкара от шкафа “Белнейски” убиеца тийнейджър, син на местен богаташ, близък до ГЕРБ, умело заменен от разследващите органи с много по-удобния, издирван от 8 години Росен Ангелов. Тайнственият тийнейджър обаче се оказва влюбен не в Кети, а в дъщерята Нанси. Тя го игнорира и той избива всички. Тук само не се разбира защо му е трябвало после да мести трупа на майката Кети и да го хвърля в кладенец на цели 2 км от мястото. Тази незначителна подробност не може да препъне по никакъв начин конспирацията на “Митко”. Той бе убеден, че Росен Горския е разстрелян на друго място (от прокуратурата и полицията), които веднага след това симулират стрелбище в двора му. Покриват с патина и ръжда пресни дупки от куршуми, които издирваният изнасилвач уж пробил с пистолета си при тренировки според фалшивата версия, поднесена на обществото от разследващите. “Пустиняк”, “Митко” и още десетки конспиратори нажежиха мрежата още в първите дни на януари с поредица от конспиративни теории за най-масовото убийство в посткомунистическа България, всички от които изключваха възможността Росен Ангелов да е натискал спусъка в окървавената къща в Нови Искър. Десетки хиляди други ги подкрепиха в отхвърлянето на официалната хипотеза и създадоха истинска психоза в обществото. Докато тракаха с пръсти по клавиатурите обаче, нито “Пустиняк”, нито “Митко”, а още по-малко хилядите им поклонници в нета знаеха какво точно се случва в този момент в мозъците им Всички те усетиха неприязън и чувство на гняв, когато четяха и гледаха по телевизията действително противоречивата на моменти информация на властите по случая. Но нямаха никаква идея, че емоциите, които ги завладяваха така бързо и горещо, идваха от един специфичен център на мозъка, наречен амигдала (amygdala). “Пустиняк” и “Митко” нямаше как да знаят, че страхът и тревожността, предизвикани от събития, върху които те нямаха никакъв контрол, автоматично задействаха набор от ядра, свързани помежду им, както и с други части на мозъците им, подобно на многоядрените процесори в компютрите пред тях. Тези ядра трябваше да регулират вътрешните им емоции в отговор на лошите вести, необясними неприятни събития, гледки, усещания и дори миризми. Великите конспиратори не си даваха сметка за тези процеси, приповдигнати от друг ефект, предизвикан от амигдалата - активиране на части от мозъка, които неочаквано приятно ускориха аналитичните им способности, за да преоценят бързо фаталните събития от Нови Искър до разбираем за тях разказ, в който Росен Ангелов не бе главен герой. “Пустиняк” и “Митко” се активизираха от всяко ново убийство и всяка смела теория, която създаваха, ги караше да вярват в нови и нови конспирации. Те никога не бяха чели за амигдалата. Иначе щяха да знаят, че когато този център надделее над неокортекса (75% от човешкия мозък), индивидите губят контрол над самите себе си. Защото десетки изследвания преди години бяха доказали, че амигдала предизвиква тревожност, депресии, фобии и дори аутизъм и шизофрения - тоест играта на теории на конспирациите можеше да мутира в твърде опасно психическо заболяване А животът ти да се превърне във филм, в който скачаш от високо в горещата роля на Джери Флетчър. Кои обаче са тези хора, които не вярват, че Росен Ангелов е убиецът от Нови Искър? Кои са тези, които подозират, че зад разстрела на Кенеди не стои само Харви Осуалд, а стройна международна организация, че кулите близнаци в Ню Йорк са взривени от администрацията на Джордж Буш, че американските астронавти никога не са кацали на Луната, а епидемията СПИН е тайно разработена, за да ликвидира афроамериканците. На тези дълбоко увлечени във всички афери хора са посветени стотици изследвания. Всички те изграждат психопрофил на мъже и жени на различна възраст навсякъде по планетата, но винаги с циничен възглед към света и политиката. Хора, намерили в конспирациите вярата и механизма да отговорят на своята несигурност и безпомощност, за да си обяснят сложния свят, който ги заобикаля. Митоманите имат ниско усещане за власт и контрол върху живота. Тормози ги неприятно усещане за незначителност, но и силно желание за уникалност и пориви да изпъкнат в обществото. В същото време те нямат желание да са в крак с обществото, не искат да отделят време, за да се информират сериозно за това, което го вълнува. Конспираторът в 80 процента от случаите е мързелив по природа, има нарушена способност за преценка на фактите, но пък разполага с мощно въображение. И тук идва основната черта на митоманите - те търсят алтернативни източници на информация. Но алтернативата на фактите са митовете. А конспираторите никога не правят независимо разследване. Най-характерното за тях е, че ползват и тълкуват само тезите и обстоятелствата, които подкрепят тяхната теория. Този подход плюс неумението им да преценяват достоверността на източниците на информация ражда измислени противоречия и дава благодатна храна за невероятни хипотези като при убийството в Нови Искър. Ето и малко примери, първо от “Пустиняк”: “Как знаеха, че той е убиеца от 3-ия ден, а пък само майката ѝ знаела за него?” - пита той в поста си. Ами просто тук се е доверил на грешна информация - за Росен са знаели много повече хора, включително и дъщерята на Кети, но и такива извън семейството, които разказват за това пред криминалистите след инцидента. “Как така не го търсят 8 години?” - чуди се още той. Ами системата за издирване в България е твърде пасивна. Над 10 хиляди души подобно на Росен Ангелов не са намерени само в последните 10 години. И отново “Пустиняк”: “Абе аз ще утрепя 6 човека и 12 ч по-късно ще изглеждам нормално.” Разбира се, “Пустиняк”, това е много странно за теб лично, но не забравяй, че Росен Горския не е от най-нормалните хора на планетата - когато иска нещо, но няма пари, той го краде, когато желае жена, която не иска да прави секс с него, я изнасилва. Той блудства с малолетни момиченца и убива хора, когато е отхвърлен. Всичко това за теб е ненормално, но за него е начин на живот. Затова в деня след шесторно убийство той си изглежда както обикновено, докато пие бира с работодателя си. За конспиратора “Митко” да не говорим: “Това момче е имало отношение към дъщерята, затова момичето е убито само с един изстрел в слепоочието, а тялото му не е обезобразено като на гаджето ѝ Боби с изстрели в гениталиите”. В това твърдение няма нищо вярно, защото, първо, Боби не е прострелян в слабините, и, второ, Нанси не е убита само с един куршум. Много други митомани пък авторитетно се бяха вторачили в ДНК експертизата. Как се правела тя за толкова кратко време. Ами прави се, когато има прясна кръв, семенна течност, слюнка. Бавните експертизи са на кости, засъхнала кръв, косми от тялото без корен и т.н. “Откъде имало ДНК на Росен Ангелов?” - питат други. Никой обаче никога не е казвал, че ДНК-то е на Горския. Първата ДНК по случая е кръвта на Кети върху пуловера на Росен За останалите ще научим много скоро, когато следствието приключи. Освен това МВР разполага с масив (картотека) от ДНК, вземана от хора, задържани за различни престъпления. В МВР също така има и масив от мирисови следи от хиляди бандити освен дактилоскопните, които не са само от пръстите, но и от дланите. Други конспиратори пък твърдят, че убийството е заради ДДС афера, а поръчковият килър се е измъкнал. Първо, от ДДС аферите губи само държавата. Означава ли това, че убиецът е изпратен от данъчната администрация? И ако наистина е такъв професионалист, защо не убива само бащата, който е замесен в ДДС схеми, а избива цялото семейство, хвърля майката в далечен кладенец, за да принуди после прокуратурата и МВР да вадят от тайния отдел Горския и да го застрелят в изоставената вила, за да хвърлят върху него вината за масовата екзекуция. Има още десетки “противоречия”, за които при внимателен преглед на фактите става ясно, че са родени в главите на митоманите заради удобно тълкуване на невярна или неточна информация. Трябва да е ясно, че основната причина за цялата тази суматоха и бум на частната детективска дейност в интернет е непрофесионалното подаване на информация по случая от страна на прокуратурата и МВР. И липсата въобще на стратегия какво, как, кога и от кого да се говори в такива случаи. Това позволи всеки в нета да стане Шерлок Холмс и да бъдат въвлечени в заблуди стотици хиляди. А иначе критичното мислене и съмнението са много полезни за всеки един от нас и за обществото като цяло. Само трябва много да се внимава със стимулирането на амигдалата в мозъка. Защото днес ще намериш 5 доказателства, че Росен Ангелов не е избил семейството в Нови Искър, утре ще повярваш, че в миналия си живот си бил Наполеон Бонапарт, а вдругиден ще се събудиш в психиатричната клиника в Курило. Теорията на конспирацията може да е твърде опасен занаят, от който понякога излизаш необратимо раздвоен.", "date": "2018.01.10", "title": "\"168 часа\": Конспирация “Нови Искър”, или кой център ражда извратени версии"}
{"url": "https://www.24chasa.bg/novini/article/6656848", "text": "Самолет кацна аварийно във Варшава. Летателният апарат се е приземил по корем, след като не му се е отворил предният колесник. Няма пострадали, съобщи Инцидентът се е случил в 19:20 часа, а след него летището е било затворено. Самолетът е изпълнявал полет от Краков до Варшава. На борда му са се возили 59 пътници и 4 души екипаж.", "date": "2018.01.10", "title": "Самолет кацна аварийно във Варшава, не се отворил колесникът"}
{"url": "https://www.24chasa.bg/novini/article/6656541", "text": "Служители на Изпълнителната агенция по рибарство и аквакултури В.Търново с участието на РПУ Елена и представители на Централна рибноопазваща организация – Йовковци проведоха на 8 януари акция по сигнал за заложени бракониерски мрежи във водите на язовир „Йовковци“. Нарушителите са заловени на мястото на престъплението и със съдействието на началника на охраната на язовира Гани Пантелеев и Ангел Стоянов – началник „Язовирен район“ Йовковци. Четиримата бракониери не признават вината си. Двама от тях са от охраната на язовира и вече са уволнени. Около 2000 метра хрилни мрежи са били заложени в ръкава на водното езеро в района на с. Писараци, които са престояли във водата близо 24 часа. За това време в тях са се хванали около 200 кг риба – шаран, бяла риба и каракуда. Инспекторите са освободили рибата, върнали са я обратно в язовира и са унищожили мрежите на брега. На 9 януари е направена втора проверка. Намерени са още 300 метра хрилни мрежи, които също са изгорени.", "date": "2018.01.10", "title": "Пипнаха бракониери на яз.\"Йовковци\", двама от тях са от охраната"}
{"url": "https://www.24chasa.bg/novini/article/6656672", "text": "Френското правителство на Едуар Филип обяви в сряда 18 мерки, които целят намаляване на смъртността по пътищата, съобщават френските медии. Една от най-важните е намаляването на скоростта по второстепенните двулентови пътища от 90 на 80 км в час. Причината е, че 55% от инцидентите с фатален изход стават именно по тази пътна мрежа от 400 000 км. Мярката ще влезе в сила от 1 юли тази година. Бързо организирано допитване обаче показва, че 6 от 10 анкетирани не са съгласни с намаляването на скоростта, което според властите може да спаси до 300 души годишно. Друго важно решение е увеличаването на проверките с тестове за алкохол, комбинирани със специално устройство, които възпрепятстват потеглянето на автомобила, ако дозата е превишена. Употребата на алкохол е втората причина за смъртност по френските пътища. Увеличават се санкциите и за говорене по мобилен телефон по време на шофиране. Книжката на провинилия се водач веднага ще бъде вземана от органите на реда, ако той в същото време направи друго нарушение, застрашаващо сигурността по пътищата. Досега нарушителите бяха наказвани с глоба от 135 евро и отнемане на три точки от талона. През 2016 г. във всеки десети инцидент по пътищата е “бил замесен” мобилен телефон, уточни премиерът Едуар Филип. Мярката за телефоните влиза в сила от началото на 2019 г. Като особено опасна е характеризирана практиката на писането и изпращанато на есемеси по време на шофиране. В същото време френското правителство обмисля въвеждането на насърчения и бонуси за примерните шофьори, които не се изгубили нито една от точките си в талона. След период на значително намаляване на катастрофите по пътищата през последните години, когато бяха въведени много мобилни радари, те отбелязаха лек ръст, което обяснява налагането на нови рестрикции. През 2013 г. например жертвите са били 3268, а през 2016 г. - 3477. ", "date": "2018.01.10", "title": "Франция взема книжката за мобифон при шофиране"}
{"url": "https://www.24chasa.bg/novini/article/6656775", "text": "Въздухът в столицата се подобри. Днес стойностите на фини прахови частици отново са в нормата, съобщи  . Според експерти причината за гъстия смог, който обхвана столицата в последните няколко дни, е свързан с така наречената температурна инверсия. София е била под похлупака на мръсния въздух в продължение на четири дни, до снощи. Кадри показват момента на изчистване на въздуха, когато се появил вятър от запад. Причината е, че градът се намира в котловина, за която е характерна температурната инверсия. Явлението задържа топлия въздух високо в атмосферата, той от своя страна не позволява на фините прахови частици и коктейлът от газове да напуснат града и ги задържа в смог.", "date": "2018.01.10", "title": "Температурна инверсия причинила гъстия смог в София"}
{"url": "https://www.24chasa.bg/novini/article/6656768", "text": "\"Русия упражнява влияние върху България основно чрез доминиращата си роля в икономиката ѝ, главно в енергийния сектор, както и чрез пропаганда, отношения с политически партии, културни връзки и силно влияние върху българската армия, която продължава да разчита на въоръжение от съветско време\". Това се казва в доклад на Конгреса на САЩ, изготвен по инициатива на сенатора от Демократическата партия Бен Кардин, пише faktor.bg. В специалния анализ детайлно са посочени усилията на Кремъл за ерозиране на демокрациите в САЩ и Европа. \"Българското правителство трябва спешно да намали зависимостта си от руското оръжие в светлината на Закона за противодействие на противниците на Америка\", се препоръчва в доклада. \"БСП поддържа добри отношения с Москва, а лидерът Корнелия Нинова призовава за падане на европейските санкции срещу Русия, а прокремълската партия \"Атака\" настоява постоянно за по-близки отношения с Русия и се противопоставя на членството на България в ЕС и НАТО. Волен Сидеров започва предизборната кампания на партията си през 2014 г. в Москва, където критикува \"содомитите от НАТО\", се посочва в документа. Подчертават се усилията на правителството на премиера Бойко Борисов да бъде ограничено влиянието на Русия, както и факта, че той не е допуснал преминаването на руски самолети през въздушното ни пространство за Сирия. В същото време се изтъква, че, според изследване от 2017 година 70% от българите са изразили симпатия към Владимир Путин, процент, най-висок сред страните от ЕС. В доклада се изтъкват дългите исторически връзки на България с Русия, както и факта, че знаци и исторически паметници за това могат да бъдат видени навсякъде в столицата София.", "date": "2018.01.10", "title": "Доклад на US Конгреса: Нинова призовава за падане на евросанкциите срещу Русия"}
{"url": "https://www.24chasa.bg/novini/article/6656592", "text": "През ноември 2017 г. оборотите на търговците на дребно в България са били с 3,8% по-високи от тези през ноември 2016-а, съобщи националната статистика. На годишна база най-голям е бил ръстът в продажбите на битова техника, на мебели, на храни и донякъде - на дрехи и обувки и на онлайн търговията. Има лек спад в продажбите на компютри и комуникационна техника. Също през ноември промишлеността отбелязва 1,7% ръст на годишна база, като водещи в този ръст са производството на превозни средства, на компютърна, електронна и оптична техника и на лекарства. Спад, и то значителен - малко над 20% на годишна база, има в производството на тютюневи изделия. Строителната продукция също има лек ръст през ноември, като той продължава да се дължи повече на строителството на сгради, отколкото на инфраструктура. Строителството отбелязва ръст за девети пореден месец, но все още е почти наполовина по-малко от пиковите си равнища през 2008 г. ", "date": "2018.01.10", "title": "Търговията с ръст от 3,8%, промишлеността нараства с 1,7%"}
{"url": "https://www.24chasa.bg/novini/article/6656696", "text": "Проект за кръгово кръстовище на 2 нива между булевардите “Черни връх” и “Дж. Баучер” ще обсъжда в петък общинският експертен съвет към главния архитект на София. Идеята е “Черни връх” да слезе под “Дж. Баучер”. Кръговото ще е подобно на това при тв кулата, но с изнесени десни завои към “Черни връх” от “Дж. Баучер” към центъра и към планината Витоша. Предлага се част от улиците “Кораб планина” и “Трепетлика” да станат двупосочни. 3D моделиране на различни варианти показало, че кръговото е най-доброто решение за бъдещия трафик, който ще се появи след изграждането на висока сграда там.", "date": "2018.01.10", "title": "Правят кръгово на 2 нива на бул. “Дж. Баучер” в София"}
{"url": "https://www.24chasa.bg/novini/article/6656584", "text": "Осъзнали сме, че Китай е световна сила, световната икономика е съсредоточена там, и искаме да подготвим кадри, които да отговорят на нуждите на взаимоотношенията на Европа с Китай. Това каза директорката на частното средно училище “Евлоги и Христо Георгиеви” в София Олга Ялъмова на госта си във вторник следобед. Тя и учениците посрещнаха проф. Гордън Уан, заместник-председател на Алианса на цивилизациите към ООН и основател на Световния съюз по хармония. Проф. Гордън Уан владее културата на хармонията и е обиколил 131 държави, за да изгради учението си, попивайки опита на различни народи. Ученият и писател посети първото частно училище у нас с интензивно преподаване на китайски език и култура. Китайският гост подари на училището своята книга “Култура - хармония” и пусна песен със своя текст на децата. ( Опитаха се и успяха да го впечатлят с познанията си по езика. Той пък им показа йероглифа хармония. “За да открие хармонията, човек трябва да се научи да живее с другите. Трябва да уважава правата и идеалите. Това е основно правило за постигане на хармония”, каза пред малките деца проф. Уан. Създаваме училищна библиотека и книгата ви ще бъде там на разположение на учениците и преподавателите, благодари още директорката. Тя обясни, че училището е създадено през 2015 г. и китайски се изучава от 5-годишна възраст, амбицията е наесен да се запишат 90-100 деца. ЧСУ “Евлоги и Христо Георгиеви” има лиценз от МОН и провежда обучение на ученици във всички образователни степени от предучилищна възраст, от 1-и до 12-и клас. Училището работи в партньорство със Софийския университет и института “Конфуций”. Олга Ялъмова има амбиция да организира обмен на ученици между България и Китай и търси партньорство със средно училище от Китай. Имаме предвид предложението ви, ще го обсъдим и ще се опитаме да помогнем, отговори ѝ съпругата на китайския посланик г-жа У Сяоин. Тя увери също, че посолството ще помогне и за училищната библиотека. По-рано проф. Гордън Уан се срещна с декана на Стопанския факултет на Софийския университет и бивш министър на икономиката доц. Теодор Седларски и с проф. Георги Чобанов. В срещата участва и китайският посланик Н.Пр. Джан Хайджоу. Президентът Румен Радев прие професора в сряда. Според него всичко - и хората, и Вселената като цяло, имаме един и същ код, който се копира. Затова клетката от един човек може да расте в друг. “И според американските учени ДНК-то на всички хора е 99% еднакво без значение от расата, цвета на кожата и т.н. Така че цялата система е всъщност холография - Вселената се повтаря 99% във всичко съществуващо”, разкрива проф. Гордън Уан. Всяка клетка съдържа цялата важна информация за създаването на човек. По начина, по който е създадена Вселената, се създават клетките. Националността, расата нямат значение. Всички хора са еднакви, обяснява професорът. По специалност Гордън Уан е хирург, специализирал е вътрешни болести. Според него е важно лекарят да може да лекува цялостното състояние на човека, а не конкретно заболяване. За доброто управление на държавата той припомня мисълта на китайския мъдрец Лао Дзъ - то е като да се изпържи малка рибка – изискват се изключително внимание и грижи. Според проф. Гордон Уан хармонията във вътрешния свят на човек е изключително важна. Тя обаче може да бъде постигната само ако се промени цялото общество. Ако едно бебе бъде оставено на вълци, то ще бъде отгледано като вълк. Ако бъде оставено при хора, ще израсне като човек. А ако бъде оставено в едно хармонично общество, то ще постигне хармония. Според изследване на ЮНЕСКО хората по света се разделят на 2500 националности. Те са се развили като различни групи според условията, в които са се формирали. Тези различни 2500 народи търсят общото помежду си, уважавайки различията си - така се стремят към хармония. Казано метафорично, тези 2500 народи са като краката на една маса - те крепят общата хармония. Това е залегнало във философията на Гордън Уан - да намираме общото помежду си, запазвайки различията си Той припомня древна китайска история за владетел, който имал приближен изключително умел лекар. Владетелят похвалил лекаря за уменията му, но той му отговорил, че всъщност в семейството му са трима братя, и тримата лекари. Най-големият брат работел така, че да не позволява на хората да се разболяват, тоест с превантивни методи. Средният брат откривал болестите още в зародиш и с методите си ги преборвал, преди да се развият. При него - третият брат, хората идвали, след като вече са тръгнали към смъртта. Така че аз не съм най-добрият от тримата, казал лекарят на владетеля. Така че, обобщава проф. Гордън Уан, най-добър лекар е този, който така се грижи за пациентите си, че не им позволява да се разболеят.", "date": "2018.01.10", "title": "Българчета поздравиха китайски учен на родния му език (Видео)"}
{"url": "https://www.24chasa.bg/novini/article/6656627", "text": "Президентът на САЩ Доналд Тръмп каза днес на южнокорейския си колега Мун Дже-ин, че е готов за разговори със Северна Корея, предаде Ройтерс Агенцията цитира съобщение на канцеларията на южнокорейския президент, оповестено след негов разговор с Тръмп. Ден след първите официални преговори от две години между висши представители на Северна и Южна Корея президентът на САЩ дал да се разбере, че няма да предприема военни действия, докато продължават разговорите. Съединените щати са отворени за преговори, ако Северна Корея пожелае, в подходящо време и при подходящи обстоятелства, уточнил Тръмп, предава БТА. \"Двамата държавни глави споделиха виждането, че сегашният междукорейски диалог може естествено да доведе до преговори между САЩ и Северна Корея за превръщане на Корейския полуостров в зона без ядрени оръжия след Зимната олимпиада в Пьончан, и се договориха да поддържат тясна връзка за напредъка на междукорейските разговори\", се казва в съобщението на южнокорейското президентство. Тръмп е цитиран да заявява, че статия във вестник \"Уолстрийт джърнъл\", съдържаща твърдение, че той обмисля военен удар срещу Северна Корея, е \"напълно невярна\".", "date": "2018.01.10", "title": "Тръмп казал на президента на Южна Корея, че е готов за разговори с Пхенян"}
{"url": "https://www.24chasa.bg/novini/article/6656628", "text": "Камион удари тийнейджър на пешеходна пътека в Ямбол, съобщи  . Инцидентът е станал пред училището на 16-годишното момче. Според живеещи в квартала светофарите на оживеното кръстовище създават риск от произшествия. В голямото междучасие деца от училище „Христо Смирненски” отиват за закуска, когато камионът ги връхлетял. Шофьорът твърди, че причината са светофарите. Зеленият сигнал на светофара тръгва успоредно със зелената сигнализация на колите отляво и те трябва да се изнесат за по-малко от 10 секунди, което застрашава сигурността на пешеходците.", "date": "2018.01.10", "title": "Камион удари ученик на пешеходна пътека в Ямбол"}
{"url": "https://www.24chasa.bg/novini/article/6656612", "text": "Актьорът Джеймс Франко, обвинен в сексуален тормоз от актриса и режисьорка, нарече твърденията на двете жени \"неточни\", предаде Асошиейтед прес. Изказването на Франко по телевизия Си Би Ес беше направено, след като \"Ню Йорк таймс\" отмени публично събитие днес, в което режисьорът и звезда от филма \"Катастрофалният артист\" заедно с партниращия му брат актьорът Дейв Франко трябваше да обсъдят продукцията с репортер на медията. От вестника съобщиха, че отменят събитието \"имайки предвид спорните твърдения\". Актрисата Вайълет Пейли обвини Джеймс Франко в сексуално посегателство след присъдената му награда \"Златен глобус\" в неделя. Режисьорката Сара Тайтър-Каплан се възмути в Туитър от факта, че актьорът носеше значка на движението \"Таймс ъп\" (Времето изтече) по време на церемонията. Тя твърди, че Джеймс Франко я накарал да се снима в голи сцени срещу 100 щатски долара на ден. Франко каза, че подкрепя движението \"Таймс ъп\" за защита на жените по света от сексуален тормоз и дискриминация. \"Гордея се, че поемам отговорност за онова, което съм направил. Нещата, които чух и бяха в Туитър са неточни, но напълно подкрепям хора, които имат възможността да говорят, защото толкова дълго време не са я имали. Така че не искам да ги карам да мълчат по никакъв начин\", каза актьорът.", "date": "2018.01.10", "title": "Джеймс Франко нарече \"неточни\" обвиненията за сексуален тормоз \nсрещу него"}
{"url": "https://www.24chasa.bg/novini/article/6656610", "text": "Саудитски принц, който е оглавявал федерацията по морски спортове на кралството, е бил уволнен и заменен с армейски офицер, съобщи Асошиейтед прес, като се позова на местни сайтове. Това е станало, след като принцът нарекъл публично обявените причини за неотдавнашния арест на 11 принца \"фалшиви\" и \"нелогични\", предава БТА. 6-минутен аудиозапис с изказването бил качен в интернет и публикуван в арабски онлайн медии тази седмица. Автентичността на аудиозаписа не може да бъде потвърдена от независими източници, отбелязва АП. Свързаните с държавата саудитски уебсайтове \"Сабк\" и \"Оказ\" съобщиха, че след публикуването на записа принц Абдула бин Сауд бин Мохамед е бил уволнен от поста си. В неделя саудитският генерален прокурор заяви, че 11-те принца са били арестувани за протест срещу кралски указ да бъде спряно плащането от държавата на комуналните сметки на представителите на кралската династия.", "date": "2018.01.10", "title": "Саудитски принц бе уволнен за критика срещу ареста на негови роднини"}
{"url": "https://www.24chasa.bg/novini/article/6656614", "text": "Турският президент Реджеп Тайип Ердоган очаква, че съюзът му с националистите ще попречи на планове за разделението на Турция, каквито по думите му имат определени кръгове, съобщава електронното издание \"Хюриет дейли нюз\". Ердоган каза това, след като проведе днес около половинчасова среща с лидера на Партията на националистическото действие (ПНД) Девлет Бахчели, на която двамата са обсъдили съюзяването си за изборите през 2019 г. Президентът открои \"националистическата позиция на Бахчели преди изборите\" и заяви, че \"духът на единство\", формиран от съюза на управляващата Партия на справедливостта и развитието (ПСР) и ПНД, ще \"провали плановете на онези, които желаят да разделят Турция\". \"Ще се срещаме с г-н Бахчели и ще обсъждаме проблемите на нашата страна. Надяваме се да вървим заедно в бъдеще\", каза Ердоган. Държавният глава визира по-специално предстоящата работа по промяната на изборните закони, така че да стане възможно създаването на предизборни коалиции, отбелязва \"Хюриет дейли нюз\". Според сегашното законодателство не е позволено на политическите сили в Турция да формират официално предизборни съюзи. Лидерът на турските националисти Бахчели обяви в понеделник, че неговата Партия на националистическото действие (ПНД) няма да издига свой кандидат за изборите през 2019 г., а ще подкрепи сегашния държавен глава. ПНД оказа подкрепа на президента и на референдума през април м.г. по серия конституционни промени, включително за преминаване към президентска система на управление. Ново социологическо проучване, извършено от агенция Консенсус, показва, че ПСР събира подкрепата на 44,9 процента от турците, а ПНД на Бахчели се нарежда на трето място с 10,6 процента. Втора е водещата опозиционна сила Народнорепубликанската партия, която получава 23,7 на сто от гласовете.", "date": "2018.01.10", "title": "Ердоган: Дано съюзът с националистите попречи на плановете на онези, които искат да разделят Турция"}
{"url": "https://www.24chasa.bg/novini/article/6654157", "text": "Схемите на подземния свят по света разкрива новият сериал на Би Би Си “Макмафия”. Поредицата е направена по едноименната книга на британския журналист от руски произход Миша Глени. Той работи за Би Би Си и в. “Гардиан”. В книгата си Глени разказва за тъмния свят във всички точки на планетата, като не пропуска и България, споменавайки имена като Илия Павлов, Иван Тодоров-Доктора, Поли Пантев и др. Сериалът проследява историята на училия в Англия Алекс Годман, син на руски олигарх в изгнание. Главният герой, изигран от Джеймс Нортън, предпочита да бъде част от британския елит и да отхвърли миналото на семейството си. Годман е преуспяващ бизнесмен, който ръководи собствен хедж фонд и е сгоден за красивата си приятелка. Всичко се обръща с главата надолу, когато чичото на Алекс - Борис, се опитва да се отърве от Вадим - човека, който е изгонил родителите му от Русия. Така от златно момче младият бизнесмен бързо започва да се превръща в гангстер с помощта на израелски бизнесмен. В ролята на майката на Алекс е известната руска телевизионна актриса Мария Шукшина, а бащата Дмитрий Годман е изигран от Алексей Серебряков, добил популярност с главната роля във филма “Левиатан”. мафия през 90-те години и убийството на Илия Павлов, засега в сериала този момент е пропуснат. Британските създатели на поредицата явно са решили да обърнат по-голямо внимание на руската мафия и влиянието на Кремъл над нея. Това предизвика гнева на руското посолство в Лондон, което оцени драмата с Джеймс Нортън като “престъпление срещу истината”.  Единственото, което може да има българска връзка в сериала засега, е още в началото - когато бизнесмен е взривен в движение в мерцедеса му. Историята много напомня на опита за атентат срещу Иван Тодоров - Доктора през 2003 г. Тогава Тодоров избухна на столичния булевард “Цариградско шосе”, но загина само бодигардът му, а самият той се отърва с пукнати тъпанчета. По абсолютно същия начин и в поредицата гангстерът Вадим оцелява от атентата и започва да търси отмъщение срещу семейство Годман. В книгата си Миша Глени започва с обстановката по време на погребението на Илия Павлов. “Камбаните биеха непрекъснато в продължение на 15 минути, докато внасяха ковчега в катедралата “Света Неделя”. Процесията се водеше от Николай, викарий на Българската православна църква, наместник на патриарх Максим, а зад него се тълпяха няколко хиляди опечалени. Сякаш цяла София се беше събрала в този ужасно мразовит петъчен ден през март 2003 г., за да отдаде последна почит на Илия Павлов - мъжа, който символизираше прехода на 90-те години”, пише журналистът. Авторът описва, че на погребението на шефа на “Мултигруп” присъстват депутати, шефове на петролни компании и важни хора, споменати с прякорите им - Черепа, Клюна, Димата Руснака и Доктора. Споменава се и за министър, който поднася официално съболезнования от името на премиера Симеон Сакскобургготски. Глени проследява и възхода на Илия Павлов. Сериалът на Би Си Си е сравнен с поредици за криминалния живот като “Нощният мениджър”, “Семейство Сопрано” и дори “Кръстникът”. Дали в следващите епизоди ще се засегне главата с българския преход ще стане ясно в следващите седмици. Според книгата на Глени СССР е създал благоприятна среда за развитието на престъпния свят в Източна Европа. Журналистът твърди, че в България например тайните служби имат ключова роля в контрабандата на оръжие и наркотици през комунистическия период.  Глени пише, че 80% от хероина в Западна Европа преминава през ръцете на българската Държавна сигурност. В същото време комунистическата система е създала управленска класа, затънала в корупция и с безотговорно отношение към гражданите. “Когато комунизмът падна, внезапно хиляди безработни ченгета и агенти в България, имащи опит от първа ръка в международната престъпност, се оказаха безработни”, твърди британският журналист. Той пише, че бивши борци бързо създават частни групировки и започват да задушават големите градове. Тези хибридни организации растяха и скоро овладяха българската икономика. пише Глени. Той споменава, че по онова време българите са специалисти в кражбите на коли, а украинците - в трафика на жени и работна ръка. “С гангстери, които се възползваха от силния вакуум, останал от разпадането на Съветския съюз, линиите между новото поколение бизнесмени, мафиоти и правителствени служители започнаха да се размиват”, отбелязва Глени. Той разказва за убийството на Поли Пантев, който бе застрелян с четири куршума в главата във фоайето на суперлуксозния хотел “Сонеста” на карибския остров Аруба. Убийството бе заснето от камерите на хотела. “Българската полиция подозира, че е бил убит за кражба на 600 кг кокаин през 1999 г.”, заявява Глени, цитиран от в. “Сън”. Той твърди, че наркотиците принадлежали на сръбски барон, който е подписал заповедта за смъртта на Пантев. “Имаше и безскрупулни фигури като Цветомир Белчев, които създадоха ужасяващи публични домове в Източна Европа”, разкрива британският журналист. Той се срещнал и с момиче, което било накарано да проституира от Белчев. “Бях свалена в мазе, където двама мъже ме ритаха и удряха, главно в корема. След това Белчев ме изнасили в една от стаите”, споделя момичето. ", "date": "2018.01.10", "title": "Би Би Си пусна сериал по книга, описваща възхода на Илия Павлов"}
{"url": "https://www.24chasa.bg/novini/article/6656634", "text": "24 ч след като бе оправдан от спецсъда, соченият за магистрален бандит Емил Милев-Крокодила не успя да вкуси свободата, научи \"24 часа\". Към 17,30 ч той бил откаран във 2-о РУП от Софийския затвор. Запознати обясниха, че той е задържан, за да му бъде повдигнато ново обвинение за въоръжен грабеж. Засега от прокуратурата обаче отказват коментар. Крокодила бе арестуван през 2013 г. след 4-годишно издирване. Във вторник състав на спецсъда, оглавяван от съдия Стоян Тонев, го оправда, че бил тартор на банда от 3-ма между 2004-а до 2013 г. за дръзки грабежи. След присъдата магистратите пуснаха Крокодила на свобода.", "date": "2018.01.10", "title": "Оправдан, Крокодила не вкуси свободата, задържан е по друго дело"}
{"url": "https://www.24chasa.bg/novini/article/6656686", "text": "Мъж разби безцеремонно с бронетранспортьор витрината на магазин в северния руски град Апатити днес, след което слезе от бойната машина и безцеремонно мина през отломките, за да открадне бутилка вино, съобщиха местни медии, цитирани от Ройтерс. Мъжът, който според свидетели е бил пиян, откраднал БТР-а от частна тренировъчна база, намираща се наблизо, и прекосил гората, за да стигне до града, намиращ се близо до полярния кръг. Тъй като уличката с магазина била тясна, му се наложило да направи няколко сложни маневри, смачквайки паркирана там лека кола, за да нацели голямата бойна машина към витрината, съобщи местната новинарска агенция Хибинформ. Крадецът излиза от бронираната машина през капака отгоре, оглежда набързо пораженията наоколо и влиза в магазина през разбитата витрина. По-късно мъжът, видимо на близо 30 години, бил задържан с бутилка крадено вино, като не оказал съпротива при ареста. Междувременно било установено, че магазинът не бил лицензиран да продава вино толкова рано сутринта.", "date": "2018.01.10", "title": "Пиян руснак нахлу с краден БТР в магазин, за да открадне бутилка вино"}
{"url": "https://www.24chasa.bg/novini/article/6656687", "text": "Американски орнитолози изясниха, че перата на някои видове птици в Папуа - Нова Гвинея с тъмна окраска, поглъщат много повече светлина, в сравнение с останалите пернати, съобщава сайтът Лайф. Специалистите изтъкват, че това необичайно явление е свързано с присъствието на уникално микротекстура, която позволява на тези животни ефективно да поглъщат и да отразяват слънчевата светлина. Орнитолозите констатирали, че птиците от видовете Parotia wahnesi, Ptiloris paradiseu и Astrapia stephaniaе с помощта на свой особен пигмент поглъщат до 99,96 процента от попадащата върху тях слънчева светлина, предава БТА. Ниската отражателна способност в значителна степен променя и външния вид на необикновените птици, като \"пречупва\" силуета им и им придава странна форма. Супер черните пера при тези животни се обясняват с половия подбор, като при тях по-тъмният цвят е по-атрактивен за самките.", "date": "2018.01.10", "title": "Учени откриха най-черните птици"}
{"url": "https://www.24chasa.bg/novini/article/6656718", "text": "Заобикаляме банките и банковите такси при плащане на данъците. След 1 февруари в офисите на приходната агенция ще има ПОС терминали, с които да погасяваме задълженията си към хазната без посредничеството на банките, съобщи  До момента са подадени повече от 2000 данъчни декларации. Хората, които смятат да платят задълженията си след 1 февруари, няма да ползват данъчна отстъпка от 5%, но могат да спестят допълнителните такси, като платят по интернет или на ПОС терминал в офис на НАП – директно в сметките на БНБ.", "date": "2018.01.10", "title": "С ПОС терминали в офисите на НАП плащаме данъци без банка като посредник"}
{"url": "https://www.24chasa.bg/novini/article/6656732", "text": "Гръцките власти са заловили кораб, плаващ за Либия под танзанийски флаг, който бил натоварен с материали, използвани за направа на експлозиви, съобщи днес гръцката брегова охрана, цитирана от Ройтерс. Корабът бил спрян близо до остров Крит в събота. Бреговата охрана открила 29 контейнера с материали, включително амониев нитрат, неелектрически детонатори и 11 празни цистерни за втечнен пропан-бутан, предава БТА. Контраадмирал Йоанис Аргириу каза пред журналисти, че корабът е пътувал за Либия, а материалите, които превозвал, могат да се използват за всякакви цели, от работа в каменни кариери, до направа на бомби за терористични нападения. Европейският съюз и ООН обявиха през 2011 г. ембарго за продажба, доставка и трансфер на оръжия в Либия. Според документите на кораба товарът бил качен в турските пристанища Мерсин и Искендерун, а крайните дестинации били Джибути и Оман. При предварителното разследване обаче било установено, че капитанът е получил от собственика указания да плава към либийското пристанище Мисрата и да остави там целия товар. На борда на плавателния съд не били намерени никакви морски карти за плаване до Джибути или Оман, съобщи бреговата охрана. Единайсетчленният екипаж е задържан и ще бъде изправен пред прокурор утре.", "date": "2018.01.10", "title": "Гръцките власти заловиха кораб, пътуващ за Либия с товар от материали за експлозиви"}
{"url": "https://www.24chasa.bg/novini/article/6656645", "text": "Три фирми, които не извършват никаква дейност, са блокирали пътни проекти за 51 млн. лв. От регистъра на Комисията за защита на конкуренцията се вижда, че “Диджикорп технолоджис” и “Дити строй” са поискали временно да бъде спряна поръчка за 7,26 млн. лв. Тя бе обявена в края на миналата година. Търгът е за интелигентна система за сигурност на движението по магистрала “Тракия”, която да следи трафика, да предупреждава за аварии и при нужда да пренасочва движението от тунел “Траянови врата”. “24 часа” потърси собственика на “Дити строй” Пламен Лилянов. Телефонът му обаче вдигна жена, която обясни, че господин Лилянов вече не отговаря на този номер. “Диджикорп технолоджис” бе подала жалба и срещу въвеждането на системата за електронни билети в градския транспорт на София, но тя вече бе отхвърлена от КЗК. Другата блокирана поръчка е за строителството на три отсечки - Смолян - Стойките - Широка лъка с дължина 27, 2 км, 12 км от отсечката Сандански - Мелник и трасето Кърджали - Мост - Манастир - 26 км. Стойността на проекта е почти 44,4 млн. лв. Фирмата, която е поискала временно да се спрат действията по поръчката, е “Пътна маркировка”, като тя не е отчитала дейност от създаването си. Собственикът Живко Жеков обясни пред “24 часа”, че вече няма нищо общо с нея, тъй като е упълномощил друго лице. “За съжаление, обжалването на процедурите отлага във времето реализирането на важни за държавата и шофьорите проекти, каквито са в случая тези поръчки”, заявиха от Агенция “Пътна инфраструктура” пред “24 часа”. Оттам уточниха, че и за двете обществени поръчки има осигурено финансиране от фондовете на Европейския съюз.", "date": "2018.01.10", "title": "Фирми без дейност блокират пътни проекти за 51 млн. лева"}
{"url": "https://www.24chasa.bg/novini/article/6656755", "text": "Истанбулската конвенция, в която е и въпросът за социалния пол, още не е изпратен от МС в парламента и категорично тя няма да влезе в дневния му ред през първите дни от новата сесия. Народното събрание се събира днес след 20-дневна ваканция. В ГЕРБ няма да бързат с ратификацията и ще следят обществените нагласи. Вероятно ще се организират дискусии с неправителствени организации и в крайна сметка въпросът може да се отложи и с месеци, научи “24 часа”. Междувременно в дебата се включи и президентът. В законодателството ни има достатъчно текстове за защитата срещу насилие на жени и деца, заяви Румен Радев. .“Бързаме да поемаме международни ангажименти, без да знаем точно за какво става въпрос и без да сме провели един наистина задълбочен дебат. Това е безотговорно”, коментира той. Така влезе в противоречие с вицето си Илияна Йотова, която още като евродепутат е работила за конвенцията. На утрешното първо заседание БСП вика премиера Бойко Борисов да отговори могат ли институциите да гарантират сигурността на гражданите, обяви зам.-шефът на червените Кирил Добрев. Нямало как това да не ни изложи на старта на председателството. А ако убийството на Петър Христов е политическо, “управляващите трябва да бъдат много притеснени, че някой с 1 куршум може да отнеме живота им на правителственото трасе”, заяви той.", "date": "2018.01.10", "title": "3-ият пол не е стигнал още до парламента, и президентът с резерви"}
{"url": "https://www.24chasa.bg/novini/article/6656688", "text": "“В следващите шест месеца ни очаква много работа по всички приоритети - от икономиката през миграцията, дигиталната икономика, сигурността, чак до подготовката на разширяването със Западните Балкани и до дебата за бъдещето на нашия съюз. С премиера Бойко Борисов сме в сигурни ръце. С неговото лидерство българското председателство ще е фокусирано върху намирането и изпълнението на конкретни решения по конкретни проблеми. А това очакват от нас всички европейци”, казва председателят на Еврокомисията Жан-Клод Юнкер в ексклузивно интервю за “24 часа”.", "date": "2018.01.10", "title": "Жан-Клод Юнкер: Европа е в сигурни ръце с премиера Бойко Борисов"}
{"url": "https://www.24chasa.bg/novini/article/6656576", "text": "Официалният старт на първото Българско председателство на Съвета на ЕС 2018 ще бъде даден утре, 11 януари, с тържествена церемония в Народния театър, съобщиха от пресслужбата на Министерския съвет, цитирани от БТА. Преди официалното откриване премиерът Бойко Борисов ще проведе работна среща с председателя на Европейския съвет Доналд Туск, на която ще бъдат обсъдени предизвикателствата пред Европа по време на Българското председателство на Съвета на ЕС. Във фокуса на срещата ще бъдат българските приоритети, част от програмата на триото Естония - България - Австрия. Това са перспективата пред Западните Балкани, продължаването на кохезията, сигурността и стабилността на ЕС, цифровата икономика, както и бъдещето на Европа и младите хора в Общността. Председателят на Европейския съвет пристига в България за откриването на първото Българско председателство на Съвета на ЕС, което ще стане с откриващ концерт в Народния театър. Освен него, официални гости на церемонията ще са президентът на България Румен Радев, председателят на Народното събрание Цвета Караянчева, председателят на Европейския парламент Антонио Таяни, председателят на Европейската комисия Жан-Клод Юнкер и министър-председателят Бойко Борисов. Преди тържественото откриване в Народния театър официалните гости ще разгледат интерактивна изложба с фотографии и картини на големи български художници. Мултимедийната експозиция ще бъде прожектирана върху разнообразни по размери и форми прожекционни площи.", "date": "2018.01.10", "title": "Официалният старт на председателството ще бъде даден утре в Народния театър"}
{"url": "https://www.24chasa.bg/novini/article/6656434", "text": "Президентът на САЩ Доналд Тръмп окачестви днес съдебната система в страната като несправедлива, след като федерален съдия осуети намеренията му да прекрати програмата ДАКА, която защищава непълнолетните мигранти, доведени в Съединените щати незаконно от родителите си, предаде Ройтерс, цитирана от БТА.  \"Това просто показва колко пропукана и несправедлива е нашата съдебна система, когато отсрещната страна по дела (като това за ДАКА) винаги се обръща към Девети апелативен окръг и почти винаги ги печели, преди те да бъдат отменени от по-висши съдебни инстанции\", написа Тръмп в \"Туитър\". Говорителката на Белия дом Сара Сандърс каза, че снощното съдебно решение е възмутително. По думите й \"въпрос от такава величина трябва да премине през нормална законодателна процедура\". Сандърс подчерта, че \"президентът Тръмп се придържа към върховенството на закона и ще работи с членове на двете партии за постигането на трайно решение, което коригира противоконституционните действия, предприети от миналата администрация\", съобщи Ройтерс. Въпросната програма се нарича буквално Отложено действие срещу детско пристигане (Deferred Action for Childhood Arrivals - DACA). Тя ограничава и отлага депортирането на деца, нелегално вкарани от родителите им в САЩ, припомня Ройтерс.", "date": "2018.01.10", "title": "Тръмп: Съдебната система в САЩ е несправедлива"}
{"url": "https://www.24chasa.bg/novini/article/6656467", "text": "Районната прокуратура в Козлодуй издаде европейска заповед за арест на Светослав Захариев от врачанското с. Бутан, привлечен в качеството на обвиняем за извършено от него престъпление . Досъдебното производство срещу 27-годишния се води задочно, тъй като се намира извън пределите на България и местоживеенето му е неизвестно. През м. април 2017 г., с цел да набави за себе си или за другиго имотна облага, обвиняемият Захариев заблудил Валери Н. от Козлодуй, като му обещал да закупи на негово име в Англия лек автомобил „Хонда“. С въпросната кола за 2 300 паунда, „новият собственик“ трябвало да се придвижи до България. Жителят на Козлодуй предоставил на негова позната в България средства за закупуване на лекия автомобил. Тя пък направила два парични превода за общо 2 300 паунда от сметката й в „СиБанк“ в Козлодуй, по открита банкова сметка във Великобритания - в Lloyds Bank, на получателя Захариев. Договорката за закупуване на кола не била изпълнена от обвиняемия и така измамил купувача. За това престъпление законът предвижда наказание от една до шест години лишаване от свобода, уточниха от прокуратурата.", "date": "2018.01.10", "title": "С еврозаповед за арест издирват измамник"}
{"url": "https://www.24chasa.bg/novini/article/6656222", "text": "Компанията за потребителско кредитиране БНП Париба Лични Финанси, България се преструктурира като банка. Това съобщиха от дружеството. Преобразуването ще се осъществи чрез вливане в БНП Париба Пърсънъл Файненс С.А., клон България. От дружеството уточняват, че преструктурирането е основно свързано с юридическо трансформиране на съществуващите у нас дъщерни дружества на банката и не предвиждат промени в процедурите и условията на услугите, които предоставят. От началото на февруари дейността у нас ще се осъществява от БНП Париба Пърсънъл Файненс С.А., клон България, което е клон на френската банка БНП Париба Пърсънъл Файненс С.А.", "date": "2018.01.10", "title": "БНП Париба лични финанси, България се трансформира в банка"}
{"url": "https://www.24chasa.bg/novini/article/6656255", "text": "Демонстранти против мерките за икономии в Гърция стигнаха до входа на резиденцията на премиера на фона на засилени протестни акции срещу нов закон, който трябва да бъде гласуван в парламента в понеделник, предаде Асошиейтед прес. Полицията съобщи, че един полицай е бил хоспитализиран с леки наранявания, които получил, докато се опитвал да попречи на демонстрантите да слязат от автобус, запътил се към строго охраняваната зона. Накрая протестиращите напуснали мирно мястото и няма съобщения за арести, предаде БТА. Парламентът започна днес дебати по съдържащия 1326 страници законопроект, включващ по-нататъшни орязвания на социалните помощи, по-стриктни правила за стачките и планове за електронни търгове за продажба на ипотекирани имоти, чиито притежатели не могат да погасят взетите от тях заеми. Мерките са много непопулярни сред бившите политически съюзници на лявото правителство. По-късно днес са планирани и протести пред съдилищата срещу електронните търгове.", "date": "2018.01.10", "title": "Протестиращите в Гърция стигнаха до\nвхода на премиерската резиденция"}
{"url": "https://www.24chasa.bg/novini/article/6656261", "text": "Известният британски физик-теоретик Стивън Хокинг предупреждава, че Земята я очаква същата съдба на Венера, и че тя ще се превърне в огнен ад, съобщава в. \"Дейли мейл\", цитиран от БТА. По думите на учения климатичните промени ще доведат човечеството до гибел, тъй като на нашата планета ще изчезнат условията за живот. Ако човечеството не съкрати емисиите на парникови газове, то рано или късно температурата на Земята ще достигне до 460 градуса по Целзий. Хокинг припомня, че преди 4 милиарда години Венера е била точно копие на Земята. Тя е имала атмосфера, морета, растителност, но поради ред причини просто е \"изгоряла\". Отчитайки, че възрастта на Земята е около 4,5 милиарда години, тя ще се превърне в мъртва пустиня само за 500 милиона години. Хокинг припомни международните договори за намаляването на вредните емисии. Ученият обвини президента на САЩ Доналд Тръмп за подписването на \"смъртната присъда\" на планетата, след оттеглянето на САЩ от Парижкото споразумение за климата.", "date": "2018.01.10", "title": "Стивън Хокинг пророкува: Земята ще се превърне в огнен ад!"}
{"url": "https://www.24chasa.bg/novini/article/6656265", "text": "Взрив избухна днес на горящия в Източнокитайско море ирански петролен танкер, което наложи временно спиране на борбата с пожара и спасителните усилия, предадоха Асошиейтед прес и Ройтерс, като се позоваха на китайските власти. Спасителните плавателни съдове се изтеглиха на безопасно разстояние след взрива, съобщи китайското министерство на транспорта, цитирано от БТА. Вчера беше намерено тяло, за което се предполага, че е на моряк от танкера. Останалите 31 членове на екипажа все още са в неизвестност. Спасителните дейности са затруднявани от силния пожар, лошото време и слабата видимост. Засилва се безпокойството, че танкерът може да се взриви или да потъне. Китайските власти казаха, че не са открили значителен петролен разлив от танкера, превозвал 136 000 тона кондензат.", "date": "2018.01.10", "title": "Взрив избухна на горящия ирански танкер край Китай"}
{"url": "https://www.24chasa.bg/novini/article/6656279", "text": "Калифорниец се опита да се разправи с \"огромен\" паяк, като го изгори и в крайна сметка запали апартамента си, защото пламтящото насекомо се скри в матрака, съобщи ЮПИ. Причинените щети са за 11 000 щатски долара, предаде БТА.  За инцидента в Рединг разказа Линдзи Уайзгарвър, която се грижи за болен в същия апартамент. Според нея натрапникът е бил паяк-вълк. Мъжът решил да се разправи с паяка с горелка. Той успял да го запали, но горящото насекомо се скрило в матрака. Той бързо пламнал и огънят се прехвърлил на пердетата и колекцията от флагове в стаята. Съседите се опитали да угасят огъня с вода, но неуспешно. В крайна сметка с него се справили пристигналите пожарникари.", "date": "2018.01.10", "title": "Американец подпали дома си заради паяк"}
{"url": "https://www.24chasa.bg/novini/article/6656287", "text": "Папа Франциск предприе нова благотворителна инициатива за бездомници, бежанци, нуждаещи се и затворници, като ги покани на безплатно представление на цирк \"Медрано\", предаде ТАСС, като се позова на Ватикана, съобщи БТА. Циркът, който изнася представления тези дни в Рим, е предоставил 2100 места за \"бедняците на папата\". Представлението ще бъде утре, а след това всички нуждаещи се ще получат пакет с продукти. На спектакъла ще има дежурни медици, които да оказват помощ при необходимост. На билетите-покани са изобразени слонове, жирафи и лъвове. Циркът заяви, че \"спектакълът е традиционен и всички изобразени (на билетите) животни участват в него\". Франциск не за първи път предприема подобна акция в подкрепа на нуждаещи се. По негова инициатива близо до площад \"Свети Петър\" бяха поставени душ-кабини за бездомници. Той нееднократно е посещавал затвори и е измивал краката на затворници при традиционна церемония на Велики четвъртък преди Великден.", "date": "2018.01.10", "title": "Папата покани на цирк бездомници, бежанци и затворници"}
{"url": "https://www.24chasa.bg/novini/article/6656297", "text": "Миграцията, сигурността, развитието на Европейския съюз, както и приоритетите на българското председателство на Съвета на ЕС бяха основни теми на разговор между вицепрезидента Илияна Йотова и посланика на Италианската република у нас Стефано Балди. Срещата се състоя днес на „Дондуков“ 2, съобщиха от прессекретариата на президента.  Илияна Йотова изтъкна, че по време на председателството на Съвета на ЕС България трябва да направи една крачка по-напред от икономическа и инфраструктурна свързаност със страните от Западните Балкани, като акцентира и върху темата за политическото разширяване на съюза. Италианският посланик приветства поставянето на Западните Балкани във външнополитическия фокус на Българското председателство на Съвета на ЕС. Вицепрезидентът и италианският посланик бяха категорични, че за разрешаването на миграционната криза се изисква проява на солидарност от всички европейски страни. Илияна Йотова отбеляза, че реформата на Дъблинския регламент ще бъде във фокуса на Българското председателство. По време на него ще се води и дебатът за бюджета на Европейския съюз след 2020 г., напомни вицепрезидентът и обърна внимание на запазването на кохезионната политика, която за страни като България е изключително важна. Необходимостта от реформи в Европейския съюз също беше обсъдена по време на срещата. Предвид дългогодишния опит на вицепрезидента в Европейския парламент посланик Балди пожела да се запознае с мнението й по темата. Според Илияна Йотова Европа страда от липсата на силни и смели лидери. „Европейските институции се нуждаят от дълбока реформа“, допълни тя. Вицепрезидентът и италианският посланик се обединиха около идеята да организират заедно дискусия за бъдещето на европейския проект предвид дългогодишния опит на Илияна Йотова в Европейския парламент, високо оценен от Стефано Балди. На срещата бяха обсъдени и теми от вътрешнополитическия дневен ред, общи за България и Италия, като демографската криза и проблемите на образованието и заетостта. Вицепрезидентът обърна внимание на тенденцията да се затварят училищата в малките населени места. Тя открои и проблема на малките общини при разпределянето на европейските средства. Посланик Стефано Балди отбеляза добрите практики на Италия в политиката за стимулиране на младите семейства. Недостигът на кадри в България също бе сред обсъдените проблеми. Италианските инвеститори срещат големи затруднения при намирането на квалифицирана работна ръка и това може да доведе до отлив на инвестиции, изрази опасенията си посланик Балди по време на срещата.", "date": "2018.01.10", "title": "Йотова обсъди с посланика на Италия приоритетите на европредседателство ни"}
{"url": "https://www.24chasa.bg/novini/article/6656301", "text": "Устройство с дистанционно управление и черна кутия са открити при проверка на бензиностанция в София, съобщиха от НАП-София. Чрез такива устройства обичайно се манипулират данните за продажби, подавани към Национална агенция за приходите, като по този начин се избягва плащането на ДДС. Инспекторите от отдел „Оперативни проверки“ на ТД на НАП София са установили и отрицателни стойности при отчитането на броячите на колонките, което значи, че продаденото гориво е в пъти по-малко от отчетеното през предния месец, което е практически невъзможно. Обектът е запечатан от инспектори на столичната НАП. Служителите на реда са иззели по надлежния ред намерените устройства, както и всички налични фирмени документи. Акцията е по инициатива на Агенция „Митници“, съвместно с териториална дирекция на НАП София, Столична дирекция на вътрешните работи, Държавната агенция за метрологичен и технически надзор и Български институт по метрология. Действията се координират от Междуведомствения център в ГД „Борба с организираната престъпност“ за пресичане на престъпни практики, използвани от търговците при разпространението и търговията с течни горива (избягване плащането на ДДС и продажбата на гориво, което не отговаря на утвърдените стандарти). По случая е образувано досъдебно производство.", "date": "2018.01.10", "title": "НАП запечата бензиностанция в София, след като откри „черна кутия“"}
{"url": "https://www.24chasa.bg/novini/article/6656322", "text": "Българите са една от най-проевропейски настроените нации. Това каза в интервю за миланското радио Il Sole 24 ORE ръководителят на Представителството на Европейската комисия в България Огнян Златев, съобщиха от пресцентъра на представителството на ЕК в България, цитирани от \"Фокус\". Това не е изненадващо, тъй като 10-те години на членство в ЕС подпомогнаха развитието на България и допринесоха за икономическия растеж и намаляване на безработицата. \"Ротационното председателство на Съвета на ЕС е възможност за България да се прояви като държава, която решава проблеми, а не като източник на такива\", добави Златев. Тя и сега демонстрира стабилност по отношение на публичните си финанси и охраната на външната граница на ЕС. Ръководителят на представителството припомни, че страната е сред първите участници в инициативата за засилено сътрудничество в сферата на отбраната и в създаването на нова Европейска прокуратура. \"Уверени сме в успеха на Българското председателство, което ще търси компромиси по миграционната политика, многогодишната бюджетна рамка на Съюза, изграждането на цифровия единен пазар, реформата на еврозоната и европейската перспектива пред Западните Балкани\", продължи той. \"Българската експертиза в Балканския регион ще бъде изключително полезна за даването на тласък на евроинтеграцията\", каза още Огнян Златев.", "date": "2018.01.10", "title": "Огнян Златев: При председателството ще решаваме, а няма да създаваме проблеми"}
{"url": "https://www.24chasa.bg/novini/article/6656309", "text": "С 10 гласа \"За\" правната комисия в Народното събрание подкрепи  Антикорупционния закон и гласува срещу ветото наложено от президента Румен Радев. 7 депутати бяха против. Държавният глава наложи вето върху закона на 2-ри януари, като част от мотивите му бяха: - Риск от злоупотреба с СРС - Липсва на съдебна защита - Механичен сбор от органи - Слаба превенция Ветото наложи и извънредното заседание на правната комисия днес. Както се очакваше против закона гласуваха представителите на левицата. Депутатите от другите парламентарни групи дадоха своя глас за това правната комисия да предложи на Народното събрание отхвърляне на президентското вето.  Началото на дебата започна с изказване на професор Емилия Друмева, от администрацията на държавния глава, която посочи, че мотивите са подготвени с внимание и добронамерено. А аргументите да се наложи вето са юридически. Тя представи и малко статистика колко пъти българските президенти до момента са налагали вето. Жельо Желев например е налагал 24 пъти вето, 15 от тях върху цял закон. Петър Стоянов е налагал 10 пъти вето. Георги Първанов - 32 пъти, 8 пъти върху цял закон. Росен Плевнелиев - 14 пъти, 2 пъти върху цял закон. А настоящият Държавен глава, от началото на своя мандат - 5 пъти, като сега за първи път върху цял закон. \"От август спорим що е то корупция, явление ли е, усещане ли е, но всички хора знаят\", каза Крум Зарков от левицата. \"Ветото бе предопределено, но не от изказването на президента, а от цялостния дебат по законопроекта\", добави още той. \"Защо сте против? Докато започне наказателното производство, ще настъпят другите превантивни мерки - проверка за конфликт на интереси, проверка по данните в декларациите\", попита шефа на правната комисия Данаил Кирилов.", "date": "2018.01.10", "title": "Правната комисия гласува срещу ветото на президента върху антикорупционния закон"}
{"url": "https://www.24chasa.bg/novini/article/6656338", "text": "Мерките срещу замърсяването на въздуха в София са много закъснели. Това заяви общинският съветник от групата на БСП в СОС и член на Комисията по опазване на околната среда, земеделие и гори Иван Таков в предаването \"Код 11-13\" на телевизия BIT, съобщиха от БСП-София. \"Трябва да припомня, че само до преди 7 месеца управляващите в Столична община отричаха да има подобен проблем, коментира той. - И трябваше да излезе докладът на Сметната палата, който показа, че мерките, предприети в периода 2011-2014 година са тотален провал, похарчени са 600 милиона лева, а качеството на въздуха не се е променило, за да признаят, че има проблем. И едва през 2017-а приехме нов доклад, с който тръгнахме да го решаваме. Прекалено късно!\". Иван Таков е категоричен, че замърсяването на въздуха в София не се дължи на климатичните условия в момента, както управляващите се опитват да се оправдаят. \"Причината са безхаберието и отказът години наред да бъдат взети мерки, обясни той. - Има нещо много елементарно, което трябва да започнем да правим, за да тръгнем да решаваме този огромен проблем. Говоря за миенето на улиците, което е много ефективна мярка за през лятото. Защото повечето от останалите мерки, които са посочени в доклада, ми се струват по-скоро пожелателни. Крайно време е да започнем да мислим как да тръгнем към подмяна на горивните инсталации, които от твърдо битово гориво, да минат на по-екологично. \"Зеленият билет\" също би бил работеща мярка, според нас. Дори трябва да стигнем до безплатен градски транспорт в дни на голямо замърсяване\". Общинският съветник от БСП обясни, че докладът с мерките срещу замърсяването на въздуха е следствие на вече наличен проблем. Тези мерки се базират на системата за ранно предупрежнеие, която вече доказано не работи. \"От една медия установиха, че системата не е отчитала наличие на замърсяване през януари, напомни Иван Таков. - А впоследствие се оказа, че на места нормата на допустимо замърсяване с фини прахови частици е била надвишена 10 пъти. Повечето от мерките, които са описани в доклада са добри, но когато системата не работи, нали разбирате, че няма как и те да бъдат ефективни\".", "date": "2018.01.10", "title": "Иван Таков: Мерките срещу замърсяването на въздуха в София са много закъснели"}
{"url": "https://www.24chasa.bg/novini/article/6656354", "text": "Турският президент Реджеп Тайип Ердоган заяви днес, че Турция е сред водещите страни в света по свобода на печата, предаде ДПА. Ердоган изказва това мнение в изявление, огласено по случай Деня на работещите журналисти. \"Днес Турция е на едно от челните места сред държавите в света по отношение на свобода на печата, най-нови комуникационни технологии, социални медии и интернет журналистика\", заявява президентът в изявлението, публикувано на официалната му интернет страница, предава БТА. Денят на работещите журналисти се чества в Турция от 1961 г., когато журналистите получиха някои правни гаранции от държавата, отбелязва агенцията. В огласеното изявление на Ердоган се посочва също, че обществеността има правото на \"бързи, точни и безпристрастни новини\", а медийните организации трябва да могат да отразяват събитията \"без да бъдат подложени на никакви ограничения\". В рамките на продължаващото в Турция извънредно положение, въведено след опита за преврат в страната през юли 2016 г., над 165 журналисти бяха изпратени в затвора, а десетки медии - закрити, отбелязва ДПА. Турция се намира на 155-о място от 180 страни в индекса за свобода на печата на Репортери без граници. Ердоган посочва обаче в изявлението си днес, че някои хора \"експлоатират\" свободата на изразяване. Те се опитват да \"нарушат братството сред нашия народ и целостта на нашата държава чрез дезинформация и манипулативни съобщения\", пише още в изявлението.", "date": "2018.01.10", "title": "Ердоган: Турция е една от водещите страни в света по свобода на печата"}
{"url": "https://www.24chasa.bg/novini/article/6656348", "text": "Григор Димитров вече тренира на кортовете на “Мелбърн Парк” за Откритото първенство на Австралия, което стартира следващата седмица. Днес най-добрият ни тенисист проведе занимание под ръководството на треньора си Дани Валверду. Утре Димитров ще разбере жребия за надпреварата, в който ще бъде поставен под №3.", "date": "2018.01.10", "title": "Григор вече тренира на кортовете на “Мелбърн Парк” (Видео)"}
{"url": "https://www.24chasa.bg/novini/article/6656360", "text": "Кметството на Техеран одобри идеята за създаване на специален парк за протести, съобщи днес агенция Мехр, цитирана от ТАСС. Това е станало на заседание, посветено на неотдавнашните големи протестни акции в Иран. Новият парк ще бъде открит скоро в един от районите на столицата и там всички желаещи ще могат да се изказват пред публика по всяка вълнуваща ги тема. Очаква се новият техерански парк да бъде нещо като прочутия Хайд парк в Лондон с ъгъла на ораторите, предаде БТА. Протестните акции срещу повишаването на цените започнаха в Иран на 28 декември и обхванаха редица градове. При сблъсъците със силите на реда загинаха 20 души, включително и полицаи. По данни на властите, цитирани от ТАСС, за участие в безредиците са били арестувани над 450 души, повечето от които са били пуснати под гаранция. На 3 януари командващият на влиятелния Корпус на гвардейците на ислямската революция Мохамад Али Джафари обяви, че протестите са приключили с \"поражение на метежниците\". Според него в тях са участвали не повече от 15 хиляди души в цялата страна.", "date": "2018.01.10", "title": "В Техеран създават парк за протестни акции и речи, подобен на лондонския Хайд парк"}
{"url": "https://www.24chasa.bg/novini/article/6656374", "text": "Румънските горски служби публикуваха видеозапис на глутница вълци, заснети от камера за видеонаблюдение в централната част на страната, предаде Асошиейтед прес. Рядката гледка на шест вълка, вървящи в редичка през снежната гора в националния парк Пятра Краюлуй, е била заснета неотдавна от горските власти, предава БТА. \"Ние не винаги сме имали инфраструктурата, но винаги сме имали едри хищници и сега светът може да ги види\", каза днес за Асошиейтед прес говорителят на горското стопанство Роберт Паке. Според горските служби в Румъния има около 5800 вълка, една от най-големите популации в Европа извън Русия. Според други източници броят на вълците в Румъния е по-малък. Вълците са почти изчезнали в някои части на Европа заради интензивния лов през 19 век, но през последните години се завръщат във Франция, Италия и Словения благодарение на засилените защитни мерки. В Румъния вълците са защитен вид.", "date": "2018.01.10", "title": "Глутница вълци в Румъния е заснета от камера за видеонаблюдение (Видео)"}
{"url": "https://www.24chasa.bg/novini/article/6656349", "text": "Спор между млад мъж и бившия му шеф завърши със стрелба в Бургас, леко ранен е 23-годишният работник. Инцидентът е станал около 16 ч. днес, на територията на частна фабрика за дограма в квартал Комлука, казаха от Областната дирекция на МВР. 23-годишен мъж от ромски произход твърдял пред полицията, че  е бил прострелян от бившия си работодател. Мургавият мъж обаче е прегледан в болница и освободен.  Най-вероятно е бил надупчен със сачми, казаха от полицията  и обещаха проверка по случая.", "date": "2018.01.10", "title": "Спор между работник и шеф завърши със стрелба в Бургас, 23-годишен ранен"}
{"url": "https://www.24chasa.bg/novini/article/6656398", "text": "Турският външен министър Мевлют Чавушоглу обяви, че Багдад и Ербил са поискали от страната му посредничество, след като напрежението между иракските централни власти и Кюрдското регионално правителство се засили във връзка с референдума за независимост на автономния регион през септември 2017 г., пише Hurriyet, цитиран от Фокус. „Има молби за посредничество. Заминаваме за Багдад на 21 януари. Ще обсъдим това в допълнение с двустранните въпроси“, съобщи Чавушоглу. Той допълни, че референдумът, проведен от лидера на кюрдския регион Масуд Барзани, е бил „погрешен“ и допълни, че това вече е осъзнато от властите и населението на областта. „В идния период Багдад и Ербил ще трябва да постигнат споразумение. Скорошните изказвания на Кюрдското регионално правителство, че ще се подчини на решението на иракския конституционен съд, е положително действие, но трябва да се постигне и ясен консенсус“, заяви турският министър. „Наше желание е да превъзмогнем тези проблеми колкото се може по-скоро в рамките на иракската териториална цялост. След нормализацията, след като Ербил приеме това, ние няма да имаме проблеми с Кюрдското регионално правителство“, допълни Чавушоглу.", "date": "2018.01.10", "title": "Чавушоглу: Турция ще посредничи в диалога между Багдад и Ербил"}
{"url": "https://www.24chasa.bg/novini/article/6655906", "text": "И двата терминала на Летище София бяха евакуирани в сряда следобед, съобщи  . Причината за мярката за сигурност са получени през „Гранична полиция” сигнали за поставени взривни устройства. Започнала е стандартна проверка на летището във връзка със злоумишленото обаждане, получено днес в 13.20 часа, съобщиха от пресцентъра на МВР. Екипи на полицията са реагирали веднага на сигналите. Към момента се смята, че те са фалшиви.                                                                                                                                                                                                                                                                                                                       ", "date": "2018.01.10", "title": "Евакуираха двата терминала на Летище София заради сигнали за бомби"}
{"url": "https://www.24chasa.bg/novini/article/6655927", "text": "Председателят на Народното събрание Цвета Караянчева ще участва в церемонията по откриването на Българското председателство на Съвета на Европейския съюз на 11 януари 2018 г. в Народния театър „Иван Вазов“, съобщиха от пресцентъра на Народното събрание. Церемонията ще започне с изпълнение на химна на Република България от Детския хор на Българското национално радио. Следват встъпителни думи от министъра за Българското председателство Лиляна Павлова и речи на президента на Република България Румен Радев, председателя на Народното събрание Цвета Караянчева, председателя на Европейския парламент Антонио Таяни, председателя на Европейския съвет Доналд Туск, председателя на Европейската комисия Жан-Клод Юнкер и министър-председателя на Република България Бойко Борисов. След това Детският хор ще изпълни и химна на Европейския съюз.", "date": "2018.01.10", "title": "Караянчева ще участва в откриването на Българското европредседателство утре"}
{"url": "https://www.24chasa.bg/novini/article/6655880", "text": "Първо трябва кажа, че ние живеем в една демократична държава и общество и това, че имa протести, не трябва да ни притеснява. Това заяви пред журналисти министърът на Българското председателство на Съвета на ЕС 2018 Лиляна Павлова, във връзка с насрочените няколко протеста на 11 януари, когато ще бъда даден стартът на Председателството, предаде \"Фокус”. Според Павлова в демократичните общества протестът е най-нормалната форма за изразяване на мнение. „Друг е въпросът, ако за тези протести или поне част от тях, изборът на дата и място е правен тенденциозно и с цел да бъдат под светлината на прожекторите, да бъдат отразени и Не дай Боже – да се петни имиджът на България. Ако е с тази цел, ще е тъжно и жалко. Протестите са най-демократичната форма за изразяване на мнение, стига да на са тенденциозни и незаконни”, посочи министър Павлова. Във връзка с демонтирания Билборд със синдикално послание на служителите на МВР, които също се готвят за протест в началото на Председателството, Павлова обясни: „Държа да отбележа, че той е свален по инициатива на частната фирма, която го е сложила и свалила. Ние категорично осъждаме това действие. Лично министър-председателят Борисов, не само осъди това действие, но обсъдихме на Министерски съвет, че при необходимост и заявка сме готови да предоставим всички билбордове, които сме наели за целите на Председателството. Аз лично говорих по телефона с представител на синдиката на МВР и сме готови да им го предоставим”. С нулеви СО2 емисии, в рамките на шест месеца, електрически автомобили ще осигуряват ежедневни трансфери на пристигащите за събитията от календара на Българското председателство гости на София от летището до НДК и хотелите, в които са настанени. Така Павлова представи електрическите автомобили, които ще превозват делегатите по време на председателството. Te са 15 на брой и са разположени на паркинга на Терминал 2 на Летище „София“, където са в очаквана да започнат трансферите. „Имам мандат, даден ми от името на правителството в решение на Министерски съвет, с което съм упълномощена да сключа договори за партньорство с всички, които желаят да бъдат спонсори и партньори на Българското председателство”, поясни министър Павлова и подчерта, че автомобилите са в резултат на договор за партньорство с „Рено Нисан България”. Заедно с тях от фирмата осигуряват и шофьори, които ще извършват трансферите през следващите 6 месеца. Изградени са и зарядни електрически станции, които ще могат да бъдат използвани и след края на Председателството. Министър Павлова поясни, че електромобилите ще бъдат използвани от делегатите от категория B и C, които са малко над 10 000 хиляди. „Имаме сключени договори за партньорство във всички направления – с производители на български храни и напитки, вино и др. Имаме партньори, които ще подпомогнат министерствата и в провеждането на срещи. Партньорства имаме във всички направления”, обясни още министър Павлова.", "date": "2018.01.10", "title": "Павлова: Протестите в началото на председателството не трябва да ни\nпритесняват"}
{"url": "https://www.24chasa.bg/novini/article/6655940", "text": "Споменът ми за 10 януари 1997 г. е много тягостен, защото добре помня и сблъсъка пред парламента. Помня добре тези атаки. Това каза в интервю за „Фокус“ Георги Първанов - президент на Р България в периода 2002-2012 г., а до избирането му за държавен глава - народен представител и председател на Българската социалистическа партия (1996 – 2001) по повод навършването на 21 години от събитията на 10 януари 1997 г. „Между другото тогава посрещнах действащия президент д-р Желю Желев, светла му памет, на летището. Той кацна от чужбина с молба за някакво въздействие. Така или иначе това не се получи и нещата се реализираха в един естествен ход. Помня разбира се и много вътрешни битки, съпротива, стремеж на една част от левицата да водим една битка до края с цената на всичко. Слава Богу, това не се получи, защото се видя, че в страната може да има и лидерство, насочено в конструктивна посока“, коментира Първанов. Той уточни, че трудно би могъл да обобщи накратко тези многобройни и противоречиви впечатления. „Разбира се, по онова време имаше основания за икономическо и социално недоволство на голяма част от обществото. Протестът имаше своите рационални корени и в същото време беше използван политически от опозицията на един определен етап. Помня добре как бившият премиер Иван Костов определи 10 януари като най-знаменателното събитие на 20 век. Сега вече почти никой не си спомня за това. Признавам, че и аз бях забравил, че днес е датата, на която отбелязваме това събитие – окупацията, атаката срещу парламента и парламентаризма“, допълни Първанов. „За мен става дума за две тенденции в българската политика, които са си давали сблъсък през годините. Едната е конфронтационната, разрушителната тенденция, която е с най-ярка проява на 10 януари. Другата е съзидателната, която пък има своята най-ярка проява на 4 февруари с връщането на мандата от Николай Добрев, светла му памет, и моя милост. С това показахме, че властта не може да бъде самоцел, че властта трябва да се упражнява за хората и когато това не се случва, нищо по-естествено от това да отстъпиш назад“, подчерта Първанов. Според него със сигурност е могло да се мисли и са били лансирани много варианти за преодоляване на икономическата и на политическата криза на определен етап. „Имаше варианти и за програмно правителство, което да изведе страната от кризата. Разбира се, опозицията не пожела да приеме този вариант. Нагнети, ескалира протеста и се стигна до този вариант. В крайна сметка всичко е добре и свърши добре. Мисля, че така хората видяха, че една разумна тенденция може наистина в един друг период от време да бъде подкрепена и да получи своите шансове“, каза още Георги Първанов.", "date": "2018.01.10", "title": "Първанов: Споменът ми за 10 януари 1997 г. е много тягостен, добре помня сблъсъка пред парламента"}
{"url": "https://www.24chasa.bg/novini/article/6655932", "text": "Междукорейските преговори за общо участие на спортисти от Северна и Южна Корея в олимпийските игри в Пьончан са шанс за по-нататъшно нормализиране на ситуацията на Корейския полуостров. Това заяви днес на редовен брифинг говорителят на китайското министерство на външните работи Лу Канг, предаде ТАСС. \"Северът и Югът решиха да направят насрещни стъпки в една крайно трудна ситуация - отбеляза той. - Ние приветстваме неотдавнашните консултации между Пхенян и Сеул, довели до позитивно развитие. Китай се надява преговорите (в граничното селище Панминчжон) да станат благоприятна възможност за нормализиране на ситуацията на Корейския полуостров, за уреждане на съответния проблем\", предава БТА.  Външното министерство в Пекин е заявявало и преди, че всички ефективни действия на КНДР и на Република Корея, целящи намаляване на напрежението на полуострова, срещат положителна оценка от страна на Китай, напомни Лу Канг. Китай няма да участва в предстоящите преговори по проблема на Корейския полуостров във Ванкувър (Канада), съобщи той. \"На първо място, защото проявата се организира от името на държави, представени във войските на ООН (през Корейската война), което издава мислене от времето на студената война - обясни дипломатът. - Това може само да внесе разцепление в позицията на международната общност, да се отрази негативно върху общите усилия за нормализиране на ситуацията на Корейския полуостров\". На 16 януари външните министри на редица държави ще обсъдят във Ванкувър положението на Корейския полуостров под председателството на Канада и САЩ. Очаква се в преговорите да участват министри от 16 страни, повечето съюзници в Корейската война, сражавали се срещу КНДР, посочва ТАСС.", "date": "2018.01.10", "title": "Китай няма да участва в преговорите за Корейския полуостров във Ванкувър"}
{"url": "https://www.24chasa.bg/novini/article/6655962", "text": "Президентът на Южна Корея Мун Дже-ин заяви, че американския му колега Доналд Тръмп има огромна заслуга за провеждането на първите междукорейски разговори от повече от две години и предупреди Пхенян, че ако продължи с провокациите ще получи още по-тежки санкции, предава Ройтерс, цитирана от Фокус. Разговорите се проведоха във вторник от южнокорейската страна на демилитаризираната зона, разделяща Корея на две след 1953 година. Диалогът се проведе след дълъг период на високо напрежение на Корейския полуостров заради ядрената и ракетната програма на Северна Корея. „Мисля, че президентът (на САЩ Доналд) Тръмп има голяма заслуга за провеждането на междукорейските разговори. Искам да изразя огромната си благодарност към него“, заяви Мун пред репортерите по време на новогодишната си пресконференция. „Това (междукорейските разговори) може да е резултат от санкциите и натиска на САЩ“. „Този първоначален кръг от разговори цели подобряването на отношенията между Севера и Юга. В бъдеще нашата цел ще бъде денуклеаризацията на Корейския полуостров“, подчерта южнокорейския държавен глава. „Това е в основата на позицията ни и никога не сме се отказвали от нея“. Освен това, Мун заяви, че е готов да се срещне с лидера на Северна Корея Ким Чен-ун по всяко време, за да подобри двустранните отношения, ако условията го позволяват и „определени резултати са гарантирани“.", "date": "2018.01.10", "title": "Южна Корея: Тръмп има огромна заслуга за разговорите ни със Северна Корея"}
{"url": "https://www.24chasa.bg/novini/article/6655996", "text": "Петркратният носител на световната купа по ски Марк Жирардели изпрати писмо до премиера Бойко Борисов, с което го поздравява за решението на правителството за Банско. Ето и пълният текст: Скъпи министър-председателю Борисов, Скъпи Бойко, Моля да приемеш моите искренни поздравления за взетото единствено правилно решение за развитието на скизоната в Банско и допускането на повече българи и чужденци да влязат в природен парк \"Пирин\". Скиорите, сноубордистите и планинарите по цял свят са най-истинските приятели на природата, защото те имат най-силната връзка с планината. Развитието на планината и инфраструктурата за ски позволява повече хора да практикуват спорт и туризъм и така да се радват на изключителните чудеса на природата в България. Надявам се, че решението е само началото на нова ера по отношение на българския туризъм, спорт и опазване на природата, защото няма нищо по-добро от тези три неща заедно да работят към определените цели. Пожелавам всичко най-добро за новата 2018 година и очаквам да ви видя отново на пистите в Банско! С уважение, Марк Жирардели", "date": "2018.01.10", "title": "Марк Жирардели: Г-н премиер, взехте правилното решение за Банско"}
{"url": "https://www.24chasa.bg/novini/article/6655997", "text": "Синагога бе подпалена в Тунис при протестите, обхванали няколко града, предадоха световните агенции, цитирани от БТА. В туниския остров Джерба протести не е имало, но неизвестни лица използвали, че полицията била изпратена да охранява протестите в други градове. Те хвърлили два коктейла \"Молотов\" по синагогата, към която имало и еврейско училище. Пожарът бързо бил овладян, а ранени няма. Подпалената синагога Ал Гриба е построена преди 2500 години. През 2002 г. срещу нея бе извършен самоубийствен атентат, в който загинаха 21 души, в това число 14 германски туристи. На остров Джерба живеят повечето евреи в Тунис. Туниското еврейско малцинство наброява около 1800 души. Евреи живеят в Тунис от повече от 2000 години.  Хората излязоха по улиците, за да изразят недоволство от мерките за икономии, срещу покачването на цените и новите данъци, въведени от 1 януари, припомня Ройтерс. В протестите, прераснали в сблъсъци с полицията, почина един мъж. Задържани бяха 206 души, ранени бяха десетки, сред които 49 полицаи, припомня Франс прес.", "date": "2018.01.10", "title": "Подпалиха синагога в Тунис при протестите, обхванали няколко града"}
{"url": "https://www.24chasa.bg/novini/article/6656006", "text": "Обилно пияна варненка, на 44 години и непълнолетно момиче предизвикаха две тежки катастрофи. При инцидентите няма загинали, но няколко души са вкарани в болница. 44-годишната дама била зад волана микробус опел и пътувала към местността Ален мак край Варна. Около 20 часа вечерта, поради неспазване на достатъчна дистанция, застигнала и блъснала ситроен, който излетял от удара и се преобърнал встрани от пътя. Непълнолетно момче от микробуса и малолетно момиче от втория автомобил са били откарани с различни контузии в болница. Виновната шофьорка спряла дрегера на 2,59 промила в издишания въздух. Според лекари, това отговаря на солидно количество концентрат. Другият тежът инцидент е предизвикан от непълнолетно момиче, което смело седнало зад волана родниниски хюндай, въпреки че няма книжка. Девойката подкарала смело колата, но заради високата скорост по мокрия асфалт, не успяла да овладее возилото и да намали скоростта. Застигнала и блъснала хондата, която била пред нея. При сблъсъка пострадал 71-годишният шофьор на ударената кола, който е с различни контузии и 66-годишната му съпруга, който е настанена в болница, под лекарско наблюдение, с фрактура на гръбначен прешлен и контузия на гръден кош. Няма опасност за живота на пострадалите. По случая има образувано досъдебно производство.", "date": "2018.01.10", "title": "Пияна варненка и непълнолетна предизвикаха тежки катастрофи в морската столица"}
{"url": "https://www.24chasa.bg/novini/article/6655950", "text": "Във ВИП ложата на стадион „Локомотив“ в Горна Оряховица ще бъде запазено кресло с името на застреляния Петър Христов, съобщава regnews.net, позовавайки се на съболезнователно съобщение от клуба. Ръководството на ОФК „Локомотив“ го разпростани по повод кончината на Петър Христов - първият президент в професионалната история на горнооряховския клуб. \"„Локомотив“ загуби човек, който през всичките години е живял с болките и тревогите на клуба. Той участваше активно в проекта за възраждане на клуба и до последния си дъх не щадеше сили и средства по отношение финансирането на \"Локомотив\", се казва в съобщението. Завинаги един от нас, завършва то.", "date": "2018.01.10", "title": "Пазят кресло с името на Петър Христов\nна стадион \"Локомотив\" в Горна Оряховица"}
{"url": "https://www.24chasa.bg/novini/article/6656023", "text": "\"Могат ли институциите да отговарят за сигурността на гражданите?\". На този въпрос ще поискат отговор социалистите от премиера Бойко Борисов на пленарното заседание утре. Това обяви председателят на областната Софийска организация на БСП Кирил Добрев пред журналисти в централата на червените по-рано днес. \"Европредседателството започва. Обвиняват ни, че го съботираме и искаме страната ни да се изложи пред чужденците. Това, което стана през последните месеци и дни, няма как да не ни изложи\", зави Добрев. Той припомни няколко от случаите с убийства, станали в страната през последно време - \"отвлечено момче, за което е платен откуп от седем цифрена сума\", опит за убийство на данъчен в София, шесторното убийство в Нови Искър. \"Шесторното убийство, което се твърди, че е битова драма. Човек с присъда от 8 г. не могат да го приберат в затвора. С \"успокоение\" разбрах, че тези случаи са около 500-600\", посочи Добрев. \"А убийството на Петър Христов. Дали е политическо? Незнам. В последно време границата между политиката и бизнеса е много размита. Ако е политическо, управляващите трябва да бъдат много притеснени, че някой с 1 куршум може да отнеме живота им на правителственото трасе\", допълни той. Според Добрев Велико Търново (б.а. - градът, от който е Петър Христов и в който неговата фирма строи комплекс за милиони) се е превърнало във \"феодално владение\" и най-вероятно на тези, които са искали да правят бизнес там им се е налагало да говорят с Христов. \"Това е нещо подобно на Добрич, където някой се вихреше със суджуци\", допълни Добрев. \"Да не ми пробутват случая с \"Наглите\" и \"Килърите\". В качеството си на какъв този човек се е срещал с вътрешния министър в лицето на Цветан Цветанов\", попита още Добрев.", "date": "2018.01.10", "title": "БСП питат Борисов: Могат ли институциите да отговарят за сигурността на гражданите?"}
{"url": "https://www.24chasa.bg/novini/article/6655999", "text": "Проверката на МВР заради   приключи. Взрив не е открит. Терминал 1 и Терминал 2 на аерогарата работят нормално от 14,20, казаха от Гранична полиция за \"24 часа\".  Пътниците бяха изведени от двата терминала по обяд след получен сигнал, че има бомби. Оказва се, че това е поредната фалшива тревога. ", "date": "2018.01.10", "title": "Няма бомба на Летище София"}
{"url": "https://www.24chasa.bg/novini/article/6656021", "text": "Потвърждава се ефективността на управление на стареенето на АЕЦ „Козлодуй“. Това става ясно от доклад на Агенцията за ядрено регулиране от партньорска проверка, одобрен на днешното заседание на Министерския съвет. Националният доклад е разработен в изпълнение на изискванията на директиви на Европейския съюз, свързани с общностна рамка за безопасност на ядрените инсталации. Актуализираната и допълнена директива по ядрена безопасност въвежда европейска система за тематични партньорски проверки, които ще се провеждат на всеки шест години. Целта им е да предоставят на страните-членки на ЕС механизъм за проверка на теми от стратегическо значение за ядрената безопасност. Изготвянето на допълнителни специализирани програми за експлоатационен контрол на атомната централа в Козлодуй се определят в доклада като добри практики. Като основен извод от доклада се посочва, че през последните осем години влияние върху управлението на стареенето на АЕЦ „Козлодуй“ оказват дейностите, свързани с удължаване живота на двата енергоблока. Правителството прие Отчет за изпълнението на Националната статистическа програма и за дейността на Националния статистически институт (НСИ) през 2017 година и програма за 2018 година. През изминалата година НСИ осъществи общо 257 статистически изследвания и дейности като съкрати сроковете за производство и разпространение на данните до крайните потребители. Въведе електронни въпросници и специално разработени уеббазирани приложения за статистически изследвания в различни области, което значително повиши качеството и усъвършенства споделянето на информацията. За първи път бяха представени „Макроикономическа статистика - Финансова статистика и нефинансови национални сметки“, уеббазирано приложение „Лечебни и здравни заведения“, данни за цените на природния газ и електроенергията за битови и крайни небитови клиенти, тримесечни индекси на цените на „Юридически и счетоводни дейности; консултантски дейности в областта на управлението“ и други. Включени са нови изследвания и дейности за 2018 г„ сред които пилотно изследване за насилието, базирано на полов признак, анонимизирани данни за научни и изследователски цели, разработване на система от статистически индикатори „Цели за устойчиво развитие 2030“, Статистика на цените. Показатели за недвижимите имоти. Мария Беломорова - директор на дирекция „Бюджет и финанси“ в Министерството на здравеопазването е определена за член на Надзорния съвет на Националния осигурителен институт. Тя заема мястото на Мирослав Ненков. Промяната в състава на Надзорния съвет на Националния осигурителен институт (НОИ) е във връзка с промените в ръководството на Министерството на здравеопазването. По закон надзорът се състои от по един представител на всяка от национално представителните организации на работодателите и синдикатите и равен на тях брой членове, определени от правителството, един от които задължително е заместник изпълнителен директор на Националната агенция за приходите. Правителството предлага на Президента да издаде указ, с който да освободи генерал-майор Тодор Дочев от длъжността „Заместник-командващ на Съвместното командване на силите“. Генерал-майор Дочев е номиниран за заемане на длъжност извън територията на страната. Одобрено беше отнемането на имот от Професионалната гимназия по облекло „Княгиня Мария Луиза“ в София, бул. Черни връх №37, за да бъде предоставен безвъзмездно на Софийският университет „Св. Климент Охридски“. Той е с площ 9830 кв. м. и се предоставя с построената в него четириетажна сграда на площ от 1175,74 кв. м. Предоставянето на имота ще даде условия за създаването на учебна база за обучение по предклиничните дисциплини на студентите от Медицинския факултет към университета. През 2015 г., поради неизползването на пълния капацитет на сградата - собственост на гимназията, министърът на образованието и науката е определил държавен имот на ул. „Балша“ №2 за нов официален адрес на Професионалната гимназия по облекло, който да се ползва съвместно с Професионалната гимназия по текстил и моден дизайн, считано от учебната 2018/2019 година. Правителството одобри и решение за отчуждаване на имоти и части от имоти - частна собственост, за държавна нужда, необходими за изграждането на АМ „Струма“, лот 3.3, с обхват от км 397+600 и етапна връзка към съществуващ път I-1 (Е79) и нова пътна връзка на път I-1 (Е79) с общински път с. Ново Делчево - с. Дамяница. Имотите са в землището на община Сандански, а финансирането се осигурява от Агенция „Пътна инфраструктура“. Министерският съвет прие и решение за продажба на имот, собственост на България в град Монтевидео, Източна република Уругвай. Имотът е апартамент, който не е бил използван от закриването на дипломатическото ни представителство през 1998 г., но продължава да генерира разходи под различни такси и застраховки. Недвижимата собственост ще бъде продадена за не по-малко от 285 хил. щатски долара. Беше одобрено и решение Министерство на транспорта, информационните технологии и съобщенията да получи безвъзмездно поземлен имот с площ 102 кв. м. и начин на трайно ползване - ж.п. линия в землището на село Завой, община Тунджа. Той ще бъде използван за реализацията на обект „Рехабилитация на железопътния участък Пловдив-Бургас - фаза 2“. До сега имотът - публична държавна собственост се е управлявал от областния управител на Ямбол. Кабинетът отне правото на управление върху имот публична държавна собственост от Изпълнителната агенция по селекция и репродукция в животновъдството към Министерството на земеделието, храните и горите и го предостави за управление на областния управител на Добрич. Причината е, че имотът е с отпаднала необходимост за земеделското ведомство. Имотът е с площ 11 696 кв. м. заедно с построените в него две селскостопански сгради и се намира в гр. Добрич, промишлена зона „Север“, бул. „25-и септември“ № 98. Министерският съвет прие решения, с което одобрява изпълнението на Пакет от способности CP 9А0995 „Вместимости за горива за летища на НАТО\" на територията на България. Той обхваща съоръженията за съхранение на горива и горивопроводите за нуждите на военновъздушните бази. Реализира се по Програмата на НАТО за инвестиции в сигурността (NATO Security Investment Program, NSIP). Целта на документа е да осигури адекватна инфраструктура за горива (резервоари, тръби, помпи и съоръжения) за летищата на военните сили на НАТО, както и експлоатацията, финансирането и поддържането на инфраструктурата за съхранение на горива в подкрепа на оперативните изисквания за въздушно базиране на НАТО. Така България ще бъде в състояние да изпълни поетите военни ангажименти, произтичащи от пълноправното членство на страната в НАТО, с което ще бъдат повишени оперативните способности за гарантиране на националната сигурност и интегриране към колективната отбрана. Правителството предлага на Народното събрание да ратифицира със закон Техническо споразумение между министъра на отбраната на Кралство Белгия, министъра на отбраната на Френската република, Федералното министерство на отбраната на Федерална република Германия, Министерството на отбраната на Италианската република, министъра на отбраната на Кралство Нидерландия, Министерството на отбраната на Кралство Норвегия, министъра на отбраната на Кралство Испания и държавния секретар по отбрана на Обединеното кралство Великобритания и Северна Ирландия относно взаимна поддръжка чрез обмен на услуги в областта на въздушния транспорт и дейности на военновъздушните сили и Техническо споразумение между Министерството на отбраната на Кралство Дания, министъра на отбраната на Кралство Нидерландия, министерството на отбраната на Кралство Норвегия и Министерството на отбраната на Обединеното кралство Великобритания и Северна Ирландия относно взаимна поддръжка чрез обмен на услуги в областта на транспорта по повърхността за осигуряване на дейности на въоръжените сили. Техническите споразумения и проектите на Ноти за присъединяване на към тях бяха одобрени от Министерския съвет на 30 август 2017 г. Нотите за присъединяване са подписани от българска страна на 20 октомври 2017 г. С цитираното Решение на Министерския съвет, Република България ще бъде в състояние да изпълни поетите ангажименти, произтичащи от членството на страната в НАТО, с което ще бъдат повишени отбранителните способности за гарантиране на националната сигурност и интегриране към колективната отбрана. Министерският съвет одобри проект на Споразумение между Съвета на министрите на Босна и Херцеговина и правителствата на другите страни членки на Инициативата за готовност и превенция при бедствия в Югоизточна Европа. Подписването на Споразумението ще бъде важен израз на волята на страните - членки на Инициативата за готовност и превенция при бедствия в Югоизточна Европа (DPPI SEE) за установяване на по-тясно регионално сътрудничество и надграждане на ангажиментите съгласно Меморандума за разбирателство относно националната рамка на DPPI SEE, подписан от Съвета на министрите на Република Албания, Съвета на министрите на Босна и Херцеговина, правителствата на България, Хърватия, Република Македония, Черна гора, Словения, Сърбия, Турция и Румъния в съответствие с националното законодателство и международните договори, по които държавите са страни. Компетентен орган за прилагане на споразумението от българска страна е Министерство на вътрешните работи. Правителството одобри присъединяването на Румъния към техническо споразумение между министъра на отбраната на Кралство Белгия, Министерството на отбраната на Република България, Министерството на отбраната на Чешката република, министъра на отбраната на Френската република, Федералното министерство на отбраната на Федерална република Германия, Министерството на отбраната на Италианската република, министъра на отбраната на Великото херцогство Люксембург, министъра на отбраната на Кралство Нидерландия, Министерството на отбраната на Кралство Норвегия, Министерството на националната отбрана на Португалската република и министъра на отбраната на Кралство Испания относно Европейската програма за тактически въздушен транспорт и установяването в Испания на Европейски център за тактически въздушен транспорт (ЕПТВТ И ЕЦТВТ ТС). С решението се създават необходимите условия за задълбочаване на добросъседските взаимоотношения с Румъния, както и за повишаване на оперативната съвместимост между компонентите за тактически въздушен транспорт на Европейските държави. България и Катар ще си сътрудничат в областта на младежта и спорта. Министерският съвет одобри Меморандум за разбирателство за сътрудничество в областта на младежта и спорта между двете правителства, като основа за водене на преговори. Двете страни ще насърчават двустранното приятелство и ще укрепват сътрудничеството, в областта на младежта и спорта, чрез обмяна на информация и мнения по въпроси, касаещи младежта и спорта, размяна на покани за участие в срещи и други форуми, както и насърчаване на обмен на делегации, треньори, младежи, специалисти и ръководители в областта на младежта и спорта. Сферите на сътрудничество обхващат спорта за всички, спорта за хора с увреждания, спорта за високи постижения, спортната медицина, антидопинговата дейност, младежките политики, разработването и изпълнението на проекти в сферата на младежта, спортни лагери, управление и поддръжка на спортни съоръжения и др. Предвижда се учредяването на смесена комисия, която да работи за изпълнението на клаузите в Меморандума. Тази комисия ще се събира веднъж годишно и ще проследява организацията и координирането на програмите. Правителството определи Изпълнителната агенция „Оперативна програма „Наука и образование за интелигентен растеж“ за Управляващ орган на Оперативна програма „Наука и образование за интелигентен растеж“. С решението се предвиждат и промени в Националната методология за определяне на размерите на единна ставка за финансиране на дейности за организация и управление на проекти, съфинансирани от Европейските структурни и инвестиционни фондове, като се прецизира определянето на основата за изчисление на конкретния размер на единната ставка. По този начин се очаква да се облекчи административната тежест за бенефициентите и Управляващите органи при отчитане и верифициране на разходите за организация и управление, както и да се намали нивото на грешка на програмите, за да се допринесе за по- ефективното използване на европейските фондове. България ще подкрепи Полша в искането й за отмяна решението на Европейската комисия от 31-ви юли 2017 г. за най-добри налични техники за големите горивни инсталации. Министерският съвет одобри на днешното заседание позицията на страната ни по дело Т-699/17, образувано по жалба на Република Полша срещу ЕК пред Общия съд на Европейския съюз. В позицията на страната ни се отбелязва, че приетите стойности за нива на вредни емисии са амбициозни и нереалистични за постигане от съществуващите в България големи горивни инсталации. С приетото от Комисията тази година решение се завишават в значителна степен изискванията към топлоелектрическите централи по отношение на емисионните нива на вредни вещества в атмосферата. Прилагането му у нас би наложило инвестирането на значителни финансови средства от топлоелектрическите централи, които произвеждат над 40% от електроенергията в България. Правителство осигурява допълнителни средства в размер 10 млн. лв. За Софийския университет „Св. Климент Охридски” за 2018 година. Част от средствата ще се използва за поддръжката на сградите, които Софийският университет стопанисва. Това са 18 сгради, които са обявени за недвижими паметници на културата - сред тях са централната сграда на Университета Ректората, Университетска библиотека, сградите на Биологическия факултет, Факултетът по журналистика и масова комуникация, Богословският факултет и др. Тези сгради, строени през XIX-XX век, са в тежко състояние по отношение на енергийна ефективност, инсталации, фасади и дограма. Те се нуждаят от неотложни ремонти и изискват сериозен финансов ресурс за експлоатация, стопанисване, ремонтни и реставрационни дейности. Стопанисването им през последните 9 години е сериозен проблем, въпреки че университетът непрекъснато търси допълнителни ресурси, както с проекти, така и с помощи. Допълнителните средства са за поддръжка и благоустройство, консервация и реставрация, аварийни и текущи ремонти и изменения, опазване и стопанисване на сградите, обявени за недвижими паметници на културата от Националния институт за паметниците на културата (НИПК). Друга част от средствата ще е за въвеждане на единна информационна система, която съгласно концепцията за развитие на университета би позволила да се оптимизират основните дейности и процеси и преосмисли тяхната цена, което да доведе до подобряване на финансовото състояние на институцията. Със системата ще се обхванат всички обучаеми, човешки ресурси, клиенти, доставчици и остойностяване на всяка дейност. Така ще се създаде възможност да се разширят предлаганите услуги и да се предлагат нови. Необходимите средства за обезпечаване на тези разходи са в размер на 1 млн. лева. Правителството прие Решение за изменение на Програмата за морско дело и рибарство 2014-2020 г. (ПМДР). Измененията имат за цел да подобрят управлението и отчитането на резултатите от прилагането на Програмата. Промените обхващат актуализиране на органите за управление и контрол на ПМДР и прецизиране на дублирани или липсващи индикатори в нея. С Решение на Министерския съвет № 573 от 2016 г.за изменение на Решение № 792 на Министерския съвет от 2013 г. за определяне на органи, отговорни за управлението, контрола, координацията и одита на Европейските структурни и инвестиционни фондове и други инструменти и инициативи на Европейския съюз през периода 2014-2020 г., ИАРА е изключена като междинно звено на Управляващия орган на ПМДР. А съгласно Решение на Министерския съвет № 223 от 2017 г. за одитен орган за програмата, финансирана със средства от Европейския фонд за морско дело и рибарство, е определена ИА „Сертификационен одит на средствата от Европейските земеделски фондове“. С настоящото решение тези две промени се отразяват в ПМДР. Направени са и технически корекции, с които се премахват дублиране в различните текстове на индикатори за резултат по проектите, като промяна на горивната ефективност на плавателния съд при риболов, промяна в стойността на продукцията от аквакултури и промяна в нетната печалба на бенефициента. Допълват се и липсващи индикатори като създаване на работни места и други. Правителството прие позиция за сезиране от името на Република България на Общия съд на Европейския съюз. Тя се отнася за изключване от финансиране от ЕС на някои разходи, направени от Европейския фонд за гарантиране на земеделието (ЕФГЗ) и Европейския земеделски фонд за развитие на селските райони (ЕЗФРСР). Оспорва се Решение за изпълнение (ЕС) 2017/2014 на Европейската комисия от 8 ноември 2017 г. Българските власти считат, че при определяне на размера на финансовата корекция, ЕК е нарушила приложимото секторно законодателство в рамките на финансирането на селските райони, насоките за определяне на финансови корекции и правните принципи. Основни мотиви на българските власти са неясните критерии и насоки на ЕК по отношение на изискуемия обхват на контрол в нарушение на принципа на правна сигурност и позоваване на пропуски в контрола, прилаган от Република България в нарушение на принципите на целесъобразност и добро финансово управление, както и нарушена процедура по чл. 52 от Регламент (ЕС) № 1306/2013 на Европейския парламент и на Съвета от 17 декември 2013 г. Искането за отмяна на Решението за изпълнение 2017/2014 на Комисията е допустимо поради факта, че Съдът на Европейския съюз осъществява контрол относно законосъобразността на актовете на Комисията и е компетентен да се произнася по искове на държавата-членка по силата на чл. 263 от Договора за функционирането на Европейския съюз. С решението България поставя искане към Общия съд на Европейския съюз да отмени решението в части от него по бюджетна позиция 6711, в които се изключват от финансиране от страна на ЕС по ЕЗФРСР някои разходи на Република България в размер на 11 685 774,48 евро. България поставя искане към съда и да осъди Европейската комисия да заплати съдебните разноски. Правителството отпусна 300 000 евро за обновяване и разширяване на Българския културен дом в Будапеща, Унгария. Средствата ще бъдат заделени от бюджета на Министерството на външните работи за 2018 г. в полза на Българското републиканско самоуправление в Будапеща, което, заедно с Дружеството на българите в Унгария, активно подпомагат отличните исторически и културни връзки между България и унгарската страна. Българският културен дом в Будапеща е открит през 1957 г. и е построен с дарения на семействата на българските градинари в Унгария, домът се е превърнал в най-важният духовен и културен център на общността. В него се отбелязват всички български национални и традиционни празници. В сегашното си състояние Българският културен дом не отговаря на изискванията за многофункционално културно средище и има нужда от ремонт. По тази причина Българското републиканско самоуправление и Дружеството на българите в Унгария планират неговото обновяване и разширяване, като вече са готови проучвателните и макетните проекти за реконструкцията. Правителството предлага на Народното събрание промени в Закона за морските пространства, вътрешните водни пътища и пристанищата на Република България. Главната цел на промените в Закона е да бъдат въведени в българското законодателство изискванията на Директива 2014/89/ЕС на Европейския парламент и на Съвета от 23 юли 2014 г. за установяване на рамка за морско пространствено планиране. По този начин ще се определят обхвата, задачите и съдържанието на Морския пространствен план на Република България, реда и условията за неговото съгласуване, приемане, одобряване и поддържане в актуално състояние, както и способите за осигуряване на неговата публичност. Като компетентен орган за прилагане на морското пространствено планиране и за изработване на Морския пространствен план на Република България се определя министърът на регионалното развитие и благоустройството. За всички кораби, които се намират или преминават през морските пространства и вътрешните водни пътища на България, се въвежда изискване да използват в оборудването си система за автоматична идентификация (AIS) непрекъснато през целия период, в който тези кораби са в морските ни пространства, съответно и в българския участък на река Дунав. Законопроектът включва значителна група норми, с които се усъвършенства законовата регламентация на устройственото планиране, инвестиционното проектиране и строителството на пристанища и специализирани пристанищни обекти. Промените предвиждат Министерският съвет по предложение на министъра на транспорта, информационните технологии и съобщенията, министъра на отбраната и министъра на вътрешните работи да приеме Национален план за търсене и спасяване в района, за който България отговаря. Правителството одобри Наредба за съществените изисквания и оценяване на съответствието на личните предпазни средства. Тя касае както потребителски продукти, сред които слънчеви очила, скиорски каски и каски за велосипедисти, така и за професионална употреба - защитно облекло и обувки, индустриални каски и др. Наредбата създава необходимите условия за директното прилагане на Регламент (ЕС) 2016/425 на Европейският парламент и на Съвета от 9 март 2016 г. относно личните предпазни средства. Регламентът ще се прилага за по-широк кръг продукти, като например такива, които предпазват потребителя от изгаряне в домакинството. От гледна точка на риска определени видове лични предпазни средства вече се налага да бъдат оценени спрямо по-високи критерии. Ново положение е, че производителят на лични предпазни средства ще трябва да предоставя ЕС декларацията за съответствие заедно със самия продукт или поне да посочи интернет адреса, на който тази декларация е достъпна. Производителите на лични предпазни средства, които ще продължат да се предлагат на пазара след 21 април 2019 г., ще трябва да установят доколко променените изисквания в новоприетото европейско законодателство налагат ново оценяване на съответствието на техните продукти. Декларациите за съответствие и сертификатите, издадени по реда на старата директива остават валидни до 21 април 2023 г. Въвежда се ново задължение за производителите, вносителите и дистрибуторите, свързано с осигуряване на проследимост на личните предпазни средства. Тези икономически оператори ще трябва да поддържат информация (регистър) за всеки икономически оператор, който им е доставил даден продукт, и за всеки на когото те са доставили даден продукт. Тази информация трябва да е налична за срок от 10 години от датата на доставката. Правителството прие промяна на Наредбата за реда за класифициране на растенията и веществата като наркотични, с която се поставят под контрол нови десет вещества чрез включването им в Списък I – „Растения и вещества с висока степен на риск за общественото здраве, поради вредния ефект от злоупотребата с тях, забранени за приложение в хуманната и ветеринарната медицина“ и Списък III – „Рискови вещества“ на Наредбата. Очакваният резултат от предлаганата промяна е да се ограничи рискът от злоупотреба с веществата, предотвратяване на трафика и разпространението им. Пет от веществата се включват в Списък I, съобразно решение на Комисията по наркотичните вещества към ООН, с което се поставят под международен контрол нови вещества чрез включване в списъците на Конвенциите на ООН по упойващите и психотропните вещества. Четири вещества се включват по предложение на Министерството на вътрешните работи и Военномедицинска академия, въз основа на становище на Експертния съвет към Националния съвет по наркотичните вещества. В Списък III на Наредбата се включва вещество въз основа на становище па Експертния съвет към Националния съвет по наркотичните вещества, на база получена нота от Международния съвет за контрол на наркотиците, с която се информират държавите за нови вещества, поставени под международен контрол съгласно Конвенцията за психотропните вещества. С промяната също така се прехвърлят от Списък II - „Вещества с висока степен на риск, намиращи приложение в хуманната п ветеринарната медицина“ в Списък I метаболитите на веществото кокаин - екгонин и неговите естери и деривати.", "date": "2018.01.10", "title": "Вижте решенията на Министерския съвет от днес"}
{"url": "https://www.24chasa.bg/novini/article/6656094", "text": "Областният управител Гюнай Хюсмен върна за ново обсъждане решението на Общинския съвет в Разград за прехвърляне чрез дарение на община Пазарджик на двете малки лъвчета, родени в началото на септември 2017 г. Това съобщиха от областната администрация. Според областния управител решението на общинския съвет е незаконосъобразно, тъй като в него липсват мотиви то да бъде прието, не са представени и доказателства, че лъвчетата Максуд и Терез са собственост на община Разград. \"За протокола община Разград се легитимира като собственик на лъвчетата, единствено и само с издадените им паспорти по реда на Закона за ветеринарно медицинската дейност. Паспортите са издадени, едва след транспортирането им за лечение в клиника \"Добро хрумване\" в София и те не удостоверяват собствеността върху лъвчетата\", се казва в писмото на областния управител. В приетото решение, не са посочени и фактическите основания, мотивирали общинския съвет да го приеме. Липсват мотиви и от страна на съответните постоянни комисии, дали предложение за вземане на това решение, аргументира се областният управител. От писмото му става ясно още, че към проекторешението не са приложени доказателства за минималните изисквания и условия за отглеждане на животни в зоологически градини и центрове за отглеждане и размножаване на защитени видове животни.", "date": "2018.01.10", "title": "Върнаха за ново разглеждане решението за дарение на двете малки лъвчета от Разград"}
{"url": "https://www.24chasa.bg/novini/article/6656093", "text": "Икономическият растеж на България през 2018 и 2019 г. ще достигне съответно 3,9% и 4%. Това се казва в   за световните икономически перспективи, предава  . Данните на банката показват, че българската икономика постепенно набира обороти и плавно увеличава своя ръст от 2015 г. насам. В сравнение с останалите балкански държави България има стабилни позиции. Сърбия, която е страна със сходни размери на територията и населението, се представя значително по-зле. За нея банката предвижда ръст от 3 и 3,5% за 2018 и 2019 г. Македония демонстрира сходен на България растеж от 3,9 и 4%, но това е прогнозата за тях през 2019 и 2020 г., като за тази Световната банка прогнозира 3,2%. Най-силната икономика в нашия балкански регион - турската, също ще се радва на много високи икономически темпове. Страната, която намира място в топ 20 на световните икономики, ще нарасне с 3,5 и 4% през тази и следващата година. Световната икономика през тази година ще отбележи ръст от 3,1%, сочи още прогнозата на СБ. През тази година растежът на икономиката в развитите страни, както се очаква, ще достигне 2,2%, в развиващите се страни и страните с формиращите се пазари – 4,5%. Световната банка очаква и увеличение на обема на световната търговия през текущата година с 4%, а през 2019 г. - с 3,9%. Петролът през 2018-а може да поскъпне с 9,4% и с 1,7% през 2019-а.", "date": "2018.01.10", "title": "Икономическият растеж на България ще достигне 3,9%"}
{"url": "https://www.24chasa.bg/novini/article/6656123", "text": "Незаконно присъединен жилищен блок към топлопреносната мрежа е установила при рутинна проверка \"Топлофикация\" - Перник, съобщи директорът на дружеството Любомир Спасов. Живущите в новопостроения блок номер 14 на ул.\"Найчо Цанов\" в центъра на града в продължение на около пет години не са плащали парно и топла вода, предава БТА.  Блокът е предаден за експлоатация през 2012 г., разказаха от \"Топлофикация\". Сградата е била присъединена към топлопреносната мрежа от друго дружество, не от \"Топлофикация\", заради това блокът не е воден като наш абонат, обясни Спасов. Собствениците на 12-те апартамента и търговските помещения в сградата не открили партиди и не сключили договори с \"Топлофикация\" за обслужване на абонатната станция и доставка на топлоенергия. През целия период обаче ползвали парно и топла вода, без да ги заплащат. За случая е информирана полицията в Перник, топлоподаването към сградата е прекъснато. Живущите вече са заявили желание да сключат договори за доставка на топлоенергия, от \"Топлофикация\" обаче искат обезщетение за времето, през което неправомерно обитателите на сградата са ползвали парно и топла вода.", "date": "2018.01.10", "title": "Блок в Перник ползвал пет години безплатно парно и топла вода"}
{"url": "https://www.24chasa.bg/novini/article/6655558", "text": "От Института за пътна безопасност предлагат да се създаде държавен орган към МС, който да прави постоянен мониторинг на обстановката по пътищата. Полина Пешева настоя и за незабавни промени в Закона за движение по пътищата. Така ще бъде пресечено агресивното поведение на пътя с нулева толeрантност към системните нарушители, предаде БТА. Нужна е и нова национална стратегия по безопасност на движението, съобразена с малкото време, посочено в европейската програма по пътна безопасност до 2020 година. Нарушителите да бъдат глобявани с малки глоби, но редовно, за да могат тези пари да бъдат събрани. Има хора с по 20 глоби за година. Нужна е нова процедура по връчване на актовете за административни нарушения. Минаването на червено, пресичането неправилно и неправилното паркиране също да се санкционират по-ефективно. Също и да има стимул при плащането на глоби. Например глоба от 200 лева, ако бъде платена в първите дни, санкцията може да е 100 лева. Предишният председател на транспортната комисия в НС Настимир Ананиев заяви, че редица институции се занимават с пътна безопасност, но почти никой няма експерти. Държавата, според него, трявба да обяви пътната безопасност за приоритет. Необходима ни е нова стратегия за пътна безопасност, защото сегашната не е актуална със световните изисквания, каза Богдан Милчев от института. Освен това е нужен и екшън план, каза той.", "date": "2018.01.10", "title": "Предлагат да има държавен орган към МС за постоянен мониторинг на пътната обстановка"}
{"url": "https://www.24chasa.bg/novini/article/6655547", "text": "Пешеходка бе ранена при пътно произшествие вчера в Пловдив. Сигналът е подаден в полицията около 17.30 часа, чрез тел. 112, предаде  На кръстовище между ул. “Силистра” и ул. “Царевец” лек автомобил “Опел” с 18-годишен водач предприел ляв завой и отнел предимството на пресичащата 58-годишна жена. След оказана медицинска помощ пострадалата е освободена за домашно лечение. Алкохолната проба на младия шофьор е отрицателна. Причините и обстоятелствата около катастрофата се изясняват в рамките на образувано досъдебно производство във Второ РУ.", "date": "2018.01.10", "title": "18-годишен блъсна жена на пешеходна пътека в Пловдив"}
{"url": "https://www.24chasa.bg/novini/article/6655563", "text": "Рейтинговата агенция Moody's повиши перспективата на УниКредит от „стабилна“ на „положителна“. Останалите части от рейтинговата оценка на групата са потвърдени – съответно 'Baa1' за дългосрочните задължения и депозити и Prime-2 като краткосрочен рейтинг, съобщават от банката. Наскоро УниКредит оповести успешното изпълнение на стратегическия си план Transform 2019, който дава осезаеми резултати. В Деня на капиталовите пазари в средата на декември миналата година главният изпълнителен директор на УниКредит Жан Пиер Мустие потвърди всички първоначални ключови цели от плана и по-специално целта за възвръщаемост на капитала от над 9%, като в същото време се постига подобряване на рисковия профил и допълнително намаляване на необслужваните експозиции на групата с допълнителни 4 млрд. евро до края на 2025 г. Информацията за повишената перспектива на групата е публикувана като прессъобщение и на сайта на Moody’s - www.moodys.com.", "date": "2018.01.10", "title": "Рейтинговата агенция Moody’s повиши перспективата на УниКредит"}
{"url": "https://www.24chasa.bg/novini/article/6655552", "text": "Тялото на убития бизнесмен Петър Христов ще бъде кремирано, а урната ще бъде положена в гробищата във Велико Търново. Това е решението на неговото семейство, каза кметът на с.Самоводене Николай Милаковски, който ще обяви и ден на траур в родното му село. Готви се и поклонение в Двореца на културата и спорта \"Васил Левски\" в Търново. Очаква се то да е в петък, но всичко зависело от това кога прокуратурата ще освободи тялото и то ще бъде предадено на близките. \"Помолих майка му Момка Манолова да има и време, в което тленните останки да са и в Самоводене, защото не всички, които искат да се простят с Петър ще могат да отидат до Велико Търново\", каза Милаковски. Опелото на разстреляния бизнесмен пък щяло да е в Преображенския манастир в тесен семеен кръг.", "date": "2018.01.10", "title": "Убитият Петър Христов ще бъде кремиран, готвят поклонение във Велико Търново"}
{"url": "https://www.24chasa.bg/novini/article/6655588", "text": "Мъж на 70 години от Шумен е бил измамен с 1000 лева след телефонно обаждане и обещание за доживотна месечна парична награда към пенсията, съобщиха от пресцентъра на ОД на МВР. Преди обяд вчера на стационарния му телефон се обадил непознат, който съобщил, че дъщеря му е пострадала и за лечението й били необходими 4000 лева. Мъжът разбрал, че това е телефонна измама. Последвало второ обаждане, в което отново непознат се представил за полицай. Мнимият служител на реда му обяснил, че се провежда акция за залавяне на телефонни измамници и поискал от мъжа да окаже съдействие на полицията. За \"услугата\" той щял да получи доживотна месечна награда към пенсията от кмета в размер на 50 лева. За целта трябвало да остави пред дома си в торба всички налични парични средства, за да могат полицаите да задържат на място измамниците. С идеята, че помага на полицията 70-годишният шуменец сложил в торба 1000 лева, оставил я пред дома си и чакал обаждане с което да му потвърдят, че измамниците са задържани. След като разбрал, че е излъган и измамен подал сигнал в полицейското управление в Шумен. Образувано е досъдебно производство.", "date": "2018.01.10", "title": "Телефонни измамници обещали на пенсионер доживотна парична награда"}
{"url": "https://www.24chasa.bg/novini/article/6655599", "text": "Дойде време лекари да прегледат 71-годишния Доналд Тръмп, който има в края на седмицата запазен час във военна болница край Вашингтон. Но и критиците, открито задаващи въпроси за умственото му здраве, и безусловните му поддръжници, заклеймяващи гнусните според тях нападки, ще останат разочаровани: медиците изглежда само ще регистрират теглото, кръвното и нивото на холестерола. Човекът, който сам се нарече със странния израз \"стабилен гений\", няма изобщо да бъде подложен на психиатрична проверка. Въпреки че в предизборната кампания личният му лекар Харолд Борнстейн увери - по-скоро във фолклорен, а не в научен стил, че Тръмп ще бъде \"човекът в най-добро здраве, избиран някога за президент\", въпросите остават. Задава ги отново в полемичната си книга журналистът Майкъл Улф, който описва с най-черни краски бившия магнат от пазара на недвижими имоти и твърди, че приближените му се питат дали е способен да управлява. Нищо не задължава стопанина на Белия дом да минава медицински преглед, нито да оповестява резултата. Но такава е традицията. Правителството обеща Доналд Тръмп - най-възрастният президент в историята на САЩ, да последва примера на своите предшественици. Въпросът предизвика бурни дебати през втория мандат на Роналд Рейгън - някои наблюдатели от 80-те се питаха не отслабват ли умствените му способности. Години след като напусна поста, той съобщи, че страда от болестта на Алцхаймер. През 1994 г. бившият американски президент Джими Картър сам би тревога в списанието на Американската медицинска асоциация по повод \"опасността\" за САЩ, в случай че \"неврологично заболяване\" увреди способностите на някой държавен глава. Но оттогава нещата нищо не се е променило. Законопроект Конгресменът демократ Джейми Раскин внесе през април законопроект за създаване на 11-членна комисия, включваща главно психиатри и невролози, която да се произнася, ако е необходимо, за психичното здраве на президента. Той се позовава на 25-ата поправка в конституцията, ратифицирана през 1967 г., според която при неспособност на държавния глава управлява вицепрезидентът. Но текстът не посочва орган, овластен да проверява душевното здраве на лидера. \"Имаме нужда от такъв орган - не само за този президентски мандат, но и за всички бъдещи\", обясни Раскин пред АФП. \"Авторите на 25-ата поправка са разбрали колко е опасно да имаме ограничено дееспособен президент, щом живеем в днешния ядрен век\", изтъкна той. \"Включа ли телевизора или радиото, кипят дебати дали президентът е умствено здрав. Всъщност имаме нужда от процедура, в чиито рамки проблемът да се разглежда в случай на криза\", добави политикът. В сегашния конгрес с републиканско мнозинство, проектът няма как да бъде приет. Но може да отвори възможност за по-широки дискусии по темата. Засега някои медии търсят специалисти, които да прегледат дистанционно 45-я президент на САЩ - монолозите му в Туитър, смайващите понякога жестове, моментните говорни нарушения дадоха повод за безбройни тълкувания - точни или не чак толкова, но винаги непълни. \"Журналистите пренебрегват най-елементарното си задължение, осланяйки се на психиатри, които не са разменили и дума с президента. Отвратително\", възмутен заяви в понеделник Хоган Гидли, говорител на Белия дом. Медицинският преглед на Доналд Тръмп в болница \"Уолтър Рийд\" е насрочен за петък.", "date": "2018.01.10", "title": "Предстоящ медицински преглед на Тръмп даде повод за безкрайни спекулации"}
{"url": "https://www.24chasa.bg/novini/article/6655594", "text": "Около 03,45 часа тази нощ в оперативната дежурна част на Районно управление на МВР-Омуртаг е получен сигнал на тел. 112 за възникнало пътно-транспортно произшествие на първокласен път I-4/София- Варна/, км 195+100 – в община Омуртаг, при което правоспособният водач Р. О., на 62 год., от Търговище,  Това съобщиха от пресцентъра на ОДМВР-Търговоще. Линейката е навлязла в лентата за насрещно движение и се е блъснала челно с правомерно движещ се там автобус „Бова Футура“ със софийска регистрация – фирмена собственост, управляван от правоспособния водач Д. Д., на 52 год., от с. Оброчище, община Балчик. В резултат на пътния инцидент на място е загинал водачът на специализирания автомобил. На двете МПС са нанесени значителни материални щети. На водача на автобуса е взета проба по надлежния ред – с техническо средство алкотест „Дрегер“, за евентуално наличие на алкохол в издишания от него въздух, която е отрицателна. Взета му е кръвна проба за химическо изследване. По случая е образувано досъдебно производство по описа на РУ- Омуртаг.", "date": "2018.01.10", "title": "Мокър път и несъобразена скорост причинили катастрофата на пътя София - Варна"}
{"url": "https://www.24chasa.bg/novini/article/6655611", "text": "2017-а е третата най-гореща година в Австралия, откакто се води статистика, като при това за горещините не е допринесъл феноменът Ел Ниньо, сочат данни на Австралийската метеорологична служба, цитирани от световните информационни агенции. Седем от 10-те най-горещи години в Австралия са след 2005 г. Единствено 2011 г. е била по-хладна в сравнение със средните показатели, предава БТА. \"Въпреки липсата на феномена Ел Ниньо, който обикновено се свързва с най-горещите години, 2017 г. се отличава с високи температури - заяви Карл Браганца от службата. - Дневните и нощните температури бяха по-високи от средните температурни стойности\". Най-силно засегнати са щатите Нов Южен Уелс и Куинсланд, за които 2017 г. е най-горещата. Същевременно температурата на водата в моретата и океаните край Австралия значително надхвърли средните температурни стойности. Повишаването на температурата на водата предизвика избелване на корали в Големия бариерен риф. Това води до загуба на симбиотични водорасли, които придават цвета на коралите и ги снабдяват с хранителни вещества. От Австралийската метеорологична служба допълват, че средната годишна температура в страната се е увеличила с 1,1 градуса Целзий от 1910 г. и че голяма част от затоплянето е регистрирано след 1950 г.", "date": "2018.01.10", "title": "2017-а е била третата най-гореща година в Австралия"}
{"url": "https://www.24chasa.bg/novini/article/6655626", "text": "Правителството отпусна 10 млн. лв. и нова сграда на Софийския университет \"Св. Климент Охридски\". Това стана по време на днешното правителствено заседание, което се проведе в Зала 3 на НДК, предаде БТА. Министърът на образованието Красимир Вълчев информира, че 9 млн. лева ще бъдат използвани за поддръжка и модернизиране на сградата на университета. По думите му по-голяма част от сградите, които ползват различните факултети на Софийския университет, са паметници на културата. \"Част от тях формират архитектурния облик на София и предполагат разходи за тяхното поддържане и модернизиране\", обясни образователният министър. Той оповести, че 1 млн. лева от средствата ще бъдат използвани за придобиването на дълготрайни материални и нематериални активи, както и въвеждането на единна информационна система, която да поддържа всички процеси във висшето училище. Премиерът Борисов припомни, че правителството е поело ангажимент за подпомагане на научните изследвания и библиотеката в университета. Висшето училище ще получи и бившата сграда на Професионалната гимназия по облекло на софийския булевард \"Черни връх\". Тя трябва да се използва за обучението на студентите от Медицинския факултет. Ректорът на СУ Анастас Герджиков благодари на премиера за бързата реакция и справедливото решение и добави, че университетът има нужда от тази сграда за обучението на студентите.", "date": "2018.01.10", "title": "Отпуснаха 10 млн. лева и нова сграда на Софийския университет"}
{"url": "https://www.24chasa.bg/novini/article/6655623", "text": "Крадец обра денонощен магазин в Перник, след като заплаши продавачката с пистолет. За нападението сигнализира собственикът на обекта. В рубриката на    „Моята новина” той изпрати и видео от охранителна камера, запечатала момента на кражбата. На кадрите се вижда как мъж с качулка и прикрито лице нахлува в магазина, размахвайки оръжие. Насочва го към жената зад щанда, с което я принуждава да му даде парите от оборота – около 800 лева. Веднага след това напръсква продавачката със спрей в очите. Обирът е извършен в нощта срещу сряда.", "date": "2018.01.10", "title": "Въоръжен с пистолет мъж обра магазин в Перник (Видео)"}
{"url": "https://www.24chasa.bg/novini/article/6655634", "text": "Престолонаследникът на Саудитска Арабия, съвместяващ длъжността министър на отбраната заедно с редица други ключови постове, Мохамед бин Салман създаде мини-армия по аналогия с най-голямата световна военна компания Blackwater, според съобщение на кувейтското издание Sabq, предава ТАСС. Структурата, на получилата названието “Мечът на ал Аджраб“, е била сформирана още през 2015 година, но досега не се знаеше, че в състава на Кралската гвардия съществува подразделение, подчиняващо се директно и единствено на кронпринца. В състава на групата влизат 5 хиляди редови войници и офицери, преминали сериозна военна подготовка. Това са сили за бързо реагиране, въздушен десант, бойни плувци, отряди за потушаване на граждански безредици, разминиране, както и снайперисти, предава Фокус. Както отбелязва катарското издание, сред задачите на елитната бригада са защитата на краля и престолонаследника, ВИП-персони, кралската резиденция, както и осигуряването на безопасността на всички мероприятия, организирани от монарха и неговия син. Както се твърди, подконтролните на Мохамед бин Салман отряди са участвали в операцията по задържането на заподозрените в корупция лица в началото на ноември м.г. Тогава десетки бизнесмени, бивши и настоящи министри и принцове бяха задържани в ултра-луксозния хотел Риц-Карлтън в Рияд. Наименованието на новата бойна единица също не е случайно. „Ал Аджраб“ е меч, свързан с основателя на втората Саудитска държава (1824-1834 година) имам Турки бен Абдал бен Мохамед ал Сауд (1755-1834 гг.). През XIX век артефактът е предаден от имам Сауд бен Файсал ал Сауд на шейх Иса бен Халиф – тогавашният управник на Бахрейн. Мечът се е съхранявал в управляващата династия Ал Халиф 140 години и през 2010 година е върнат на саудитския крал Абдула бен Абдел Азиз ал Сауд, а след това той преминава в наследство към действащия монарх Салман бен Абдел Азиз ал Сауд, възкачил се на престола през 2015 година.", "date": "2018.01.10", "title": "Саудитският престолонаследник създаде лична мини-армия от 5 000 души"}
{"url": "https://www.24chasa.bg/novini/article/6655661", "text": "Взрив е избухнал в 3 часа тази нощ до заведение на площад \"Алеко Константинов\" в Монтана, съобщиха от Областната дирекция на МВР в града. Няма пострадали хора, нанесени са материални щети на заведението - счупени стъклени прозорци и повреден дървен под. От сутринта районът около заведението, е отцепен от полицията. Специалисти от отряда за борба с тероризма се очаква да установят вида на взривното вещество и има ли опасност от нов взрив, предава БТА. По случая е образувано досъдебно производство, търсят се поръчителите на взрива и неговите извършители, обявиха от полицейската дирекция в Монтана.", "date": "2018.01.10", "title": "Взрив е избухнал тази нощ до заведение в центъра на Монтана"}
{"url": "https://www.24chasa.bg/novini/article/6655664", "text": "Окръжна прокуратура – Плевен внесе в съда обвинителен акт срещу  . Обвинението срещу Т. С. е за това, че на 03.05.2017 г. в гр. Славяново, като непълнолетен, но могъл да разбира свойството и значението на деянието и да ръководи постъпките си причинил смърт по непредпазливост на Радослав Д. /непълнолетен/ в следствие на умишлено нанесена лека телесна повреда. Престъпление по чл.124 вр. чл.130, вр. чл.63 от НК. На 03.05.2017 г. обвиняемият бил в училище. В началото на трети час – биология между обвиняемия и пострадалия възникнало леко спречкване при което Т. С. нанесъл удар с ръка в брадичката на Р. Д. Последният също ръкомахал, но без да успее да удари съученика си. В този момент Т.С. ударил момчето втори път в главата. Ударът бил силен и съвпаднал с посоката на завъртане на тялото на Р.Д., който загубил равновесие и паднал на пътечката между чиновете, като при падането ударил главата си в пода. Учениците и учителката веднага скочили, за да преустановят инцидента. В това време падналият на земята ученик започнал да трепери, получил гърчове и конвулсии и не бил контактен. Присъстващите се обадили на тел.112 и съобщили за инцидента, но виждайки, състоянието на момчето веднага го откарали с автомобил до поликлиниката. Пристигайки в поликлиниката, лекарите установили, че е неконтактен и не дава признаци на живот. Веднага започнали реанимационни процедури, обадили се и на Спешна помощ, опитали сърдечен масаж, обдишване с кислород и други, но всички усилия останали напразни, като Р. Д. починал. Причината за смъртта е черепно-мозъчна травма, в резултат на нанасяне на два удара в областта на лицето, падане на тялото и удар на главата. Предстои насрочване на делото за разглеждане от съда.", "date": "2018.01.10", "title": "15-годишен с обвинение - убил съученик по непредпазливост"}
{"url": "https://www.24chasa.bg/novini/article/6655676", "text": "Синдикална федерация на служителите в МВР (СФСМВР) получи предложение от правителството на Република България  , съобщиха от пресцентъра на синдиката. От Федерацията оценяват изключително високо този жест на правителството за възстановяване на една несправедливост, но заявяват че няма да се възползват от това предложение. Те смятат, че в момента е много по-важно да бъде решен проблемът с ниските възнаграждения на служителите в МВР, които водят до сериозна демотивация на работещите в системата, правят професиите „полицай“, „пожарникар“ и „спасител“ неатрактивни и занижават качеството на услугата „сигурност“, която доставя МВР. Представителите на СФСМВР заявяват, че предпочитат на планираната на 11.01.2018 среща с министър-председателя на Република България да бъдат решени устойчиво проблемите с ниското заплащане на работещите и да се обсъдят възможностите за изготвяне на стратегия за обществен ред и сигурност и реформиране на МВР с хоризонт 2030. От Федерацията отдават много по-голямо значение на това, отколкото на един билборд.", "date": "2018.01.10", "title": "Полицаите отказаха билборда от Борисов, искат среща с него"}
{"url": "https://www.24chasa.bg/novini/article/6655673", "text": "Провокационната дейност на руско-украинската граница в района на Крим продължава, във връзка с това Русия предприема мерки по обезпечаването на сигурността на своята територия. Това заяви пред журналисти говорителят на руския президент Дмитрий Песков, коментирайки съобщенията за разместване на системи С-400 на полуострова, предава ТАСС, цитирана от Фокус. „Знаем, че провокационната дейност край руско-украинската граница в района на Крим продължава, както и диверсионната дейност“, заяви Песков, напомняйки разкритите факти за подобна дейност. „Затова приетите от руската страна всички необходими мерки по обезпечаването на своята сигурност не трябва да се възприемат като заплаха, за който и да е, а трябва да се възприемат именно като мерки по обезпечаването на собствената сигурност, за което, естествено, Русия е в пълното си суверенно право“, заключи говорителят на Путин. Както съобщи в края на декември м.г. командващият на 4-а армия на ВВС и ПВО генерал-лейтенант Виктор Севостянов, два дивизиона зенитни-ракетни системи С-400 трябва да застъпят на бойно дежурство в Крим в началото на 2018 година.", "date": "2018.01.10", "title": "Песков: Мерките на Русия за сигурността в Крим не трябва да се приемат като заплаха"}
{"url": "https://www.24chasa.bg/novini/article/6655732", "text": "Над четири пъти е било превишението на фини прахови частици /ФПЧ/ в \"Хиподрума\" вчера, сочат данните от Националната система за контрол на качеството на атмосферния въздух в реално време на Изпълнителната агенция по околна среда. В района е регистрирано наличие на 4,19 пъти повече ФПЧ от допустимото.  , предаде БТА. Подобно повторно превишение има и в кварталите - \"Павлово\" - 3,86 пъти, а в \"Надежда\" - 2,54 пъти. Превишение отново има и в \"Младост\" - 2,58 пъти, а в \"Дружба\" - 1,62. За цялата страна това са едни от най-високите превишения. Извън София превишение над три пъти е имало в Благоевград - 3,15 пъти. В пловдивския квартал \"Тракия\" вчера превишението е било по-ниско - 2,16 пъти, докато завчера то е било 3,39 пъти.", "date": "2018.01.10", "title": "Над 4 пъти превишени фини прахови частици в \"Хиподрума\" в София"}
{"url": "https://www.24chasa.bg/novini/article/6655750", "text": "От началото на февруари данъците ще могат да се плащат директно по банкова сметка на НАП в БНБ и то без да се удържат такси, съобщи пред журналисти днес Росен Бъчваров, говорител на приходната агенция, цитиран от БТА. Данъците ще се плащат или чрез ПОС терминали в офисите на НАП или през интернет в специално приложение с електронен подпис или персонален идентификационен код /ПИК/. Кодът се получава безплатно от офисите на НАП. Плащането ще отнема секунди и така ще отпаднат проблеми за хората и фирмите, които превеждат пари в последния момент, но искат данъчни облекчения. От нареждане на плащането през търговска банка до получаване на парите в НАП обикновено минават един или два работни дни и ако данъкът се плати в последния момент, се получава забавяне и задължения за лихви. Макар и малки, тези лихви пречат на хората да искат данъчни отстъпки, каза Бъчваров. В НАП вече са получени над две хиляди данъчни декларации, каза Бъчваров.", "date": "2018.01.10", "title": "От февруари можем да плащаме данъците по банкова сметка на НАП в БНБ без такси"}
{"url": "https://www.24chasa.bg/novini/article/6655773", "text": "Лидерите на седем страни от Юга на ЕС се срещат днес в Рим, за да демонстрират единен фронт за миграцията, с която много от тях се сблъскват, предаде Франс прес. В срещата участват държавните и правителствените ръководители на Италия, Франция, Испания, Португалия, Гърция, Кипър и Малта. Срещата ще е кратка и ще започне в 18 ч. по Гринуич. После лидерите ще дадат обща пресконференция и ще имат работна вечеря, предава БТА. Това е четвъртата среща на върха на тази група от европейски държави. Първата се състоя по инициатива на гръцкия премиер Алексис Ципрас в Атина през 2016 г. Другите две срещи бяха през 2017 г. - в Лисабон през януари и в Мадрид през април. Освен темата за миграцията, лидерите на 7-те страни от Юга на ЕС ще обсъждат бъдещето на еврозоната, насърчаването на икономическия растеж, заетостта и инвестициите и подготовката за европейските избори през 2019 г. Срещата на върха в Рим ще бъде в момент, когато се появиха информации за изчезнали 100 мигранти край бреговете на Либия. Мигрантите потеглили ден по-рано с плавателен съд, който потънал в района на либийския град Ал Хомс. Спасени са само 17 души засега. Вчера при различни операции либийската брегова охрана спаси 279 мигранти в Средиземно море. Франс прес припомня, че миналата година в Средиземно море се удавиха или изчезнаха безследно 3116 мигранти. През 2016 г. те бяха близо 5000. Миналата година в Италия дойдоха 119 000 мигранти, в Испания - близо 23 000, а в Гърция - 28 800.", "date": "2018.01.10", "title": "Лидерите на 7 страни от Юга на ЕС се събират в Рим на среща на върха"}
{"url": "https://www.24chasa.bg/novini/article/6655769", "text": "Президентът на Франция Еманюел Макрон призова в сряда за европейско единство в лицето на увеличаващата се икономическа мощ на Китай, след като коронова държавното си посещение в Пекин с няколко бизнес сделки, предава АФП. Макрон, който, според Франс прес, иска да стане водещият глас на Европейския съюз, призова Брюксел да се включи в китайския мегапроект „Нов Път на коприната“. Но той също предупреди, че европейците трябва да са нащрек и да защитят стратегическите сектори, тъй като Китай преследва свои цели чрез инициативата, предвиждаща да свърже Пекин с Европа и Африка чрез железопътна инфраструктура, морски пътища и магистрали. „Трябва да излезем с обща позиция на европейско ниво“ по отношение на „Новия Път на коприната“, заяви Макрон по време на пресконференция. „Не можем да се отстраним от тази инициатива. Това ще означава, че после ще трябва да се справяме с последствията от една огромна стратегическа грешка“, предупреди той, добавяйки че европейците са разделени по въпроса за китайската инициатива. „Някои страни са много по открити за сътрудничество с Китай, понякога дори за сметка на европейските интереси. Не можем да ги виним за това, защото им наложихме много тежка приватизация“, заяви той, визирайки Гърция, която продаде пристанището на Пирея на китайска компания и получава сериозни финансови помощи от Китай. Благодарение на това, през юни, Гърция блокира европейска декларация осъждаща нарушенията на човешките права в „Поднебесната империя“. Но „Китай няма как да уважава континент, в който някои от страните-членки отварят всяка врата, където е лесно да се купи ключова инфраструктура. Така че, когато Франция или Европа започне да защитава стратегическите си сектори, това ще бъде добре за нас и за диалога(с Пекин)“, подчерта Макрон.", "date": "2018.01.10", "title": "Макрон призова за европейско единство в лицето на икономическата мощ на Китай"}
{"url": "https://www.24chasa.bg/novini/article/6655797", "text": "Мравките жертват болните си събратя, които не могат да се излекуват, за да предотвратят разпространението на зарази, откри проучване на международна група учени от Европа и Австралия, цитирано от агенция ЮПИ. Представителите на вида Lasius neglectus убиват неизлечимо болните мравки, носители на смъртоносна гъбична инфекция, предаде БТА. \"Мравките могат да подушат дали членовете на тяхната колония са неизлечимо болни. Тези гъбички застрашават цялата колония дори ако само една мравка е носител, така че те са създали ефективен начин да се справят, като я убият\", каза Кристофър Пул, изследовател от Кралския университет Холоуей в Лондон. Мравките убиват болните си събратя, като ги инжектират с мравчена киселина, като първо се опитват да унищожат само гъбичната инфекция. Заразените мравки произвеждат по-голямо количество въглевороди. Човешките клетки функционират по подобен начин. Болните клетки в организма сигнализират за състоянието си чрез отделянето на химични вещества, за да помогнат на имунната система да ги идентифицира и атакува. \"Това е наистина интересно откритие. Мравките в колонията работят заедно като клетките в тялото. Здравите мравки са клетките на кръвта, които убиват други мравки, идентифицирани като заплаха\", добави Кристофър Пул.", "date": "2018.01.10", "title": "Мравките жертват болните в колонията, за да спрат разпространението на зараза"}
{"url": "https://www.24chasa.bg/novini/article/6655798", "text": "Турските съдилища ще издадат присъди по всички дела срещу лица, заподозрени в участие в опита за преврат през 2016 г., до края на годината, заяви днес турският премиер Бинали Йълдъръм, цитиран от Ройтерс и БТА.  Йълдъръм каза на пресконференция в Анкара, че всички дела, които се отнасят до пуча през 2016 г., ще бъдат разделени на две групи - дела, включващи лица, които се смята, че директно са участвали в пуча, и процеси срещу лица, обвинени в индиректно участие в опита за преврат. Той посочи, че делата ще бъдат приключени до края на 2018 г.", "date": "2018.01.10", "title": "Йълдъръм: Ще има присъди за всички, заподозрени в опита за преврат през 2016"}
{"url": "https://www.24chasa.bg/novini/article/6655815", "text": "В Брюксел цари оптимизъм, че Гърция ще доведе до окончателен край третия преглед по напредъка на спасителната програма, в резултат на което на срещата на Еврогрупата на 22 януари страната ще може да получи следващия транш от договорените заеми, съобщава в. \"Нафтемборики\". Източник от еврозоната в белгийската столица подчертал, че състоялата се по-рано тази седмица телеконферентна връзка с Гърция е протекла при добра атмосфера, че на нея не е била констатиран никакъв проблем, и институциите са поискали от правителството в Атина само някои уточнения по отделни въпроси, предава БТА. Обсъждането щяло да продължи утре на ниво Работна група, от която се очаква да подготви срещата на финансовите министри от еврозоната. Това, което е изтекло от телеконферентната връзка, е било свързано с ангажимент, поет от гръцка страна, че всички изисквани от нея мерки ще бъдат изпълнени преди заседанието на Еврогрупата на 22 януари, така че да бъде доведен до край третия преглед на програмата и след това дебатите да се съсредоточат върху въпросите, свързани с възможността за облекчаване на гръцкия дълг и с подготовката за излизане на Гърция от спасителната програма, планирано за последната деседневка на август. Същият източник изразил мнение, че след приключване на третия преглед на програмата от февруари е възможно да стартират и разговорите за облекчаване на гръцкия дълг.", "date": "2018.01.10", "title": "Оптимизъм в Брюксел за финализиране на третия преглед на гръцката спасителна програма"}
{"url": "https://www.24chasa.bg/novini/article/6655821", "text": "Временно движението по път I-4 Севлиево - В. Търново при с. Ново село се осъществява двупосочно в една лента, поради ПТП, съобщиха от пресцентъра на АПИ Затворена за движение е лентата в посока София. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2018.01.10", "title": "Катастрофа затруднява движението по пътя Севлиево - В. Търново"}
{"url": "https://www.24chasa.bg/novini/article/6656041", "text": "„Между България и Китай има отлични отношения и ние бихме желали те да получат широка всеобхватност“. Това заяви държавният глава Румен Радев, който прие днес на „Дондуков“ 2 известния китайски учен и писател проф. Гордън Уан, съобщават от прессекретариата на президентството. Гостът, който е заместник-председател на Алианса на цивилизациите към ООН, е на посещение в България. В срещата участва и извънредния и пълномощен посланик на Китай у нас Джан Хайджоу. Президентът Радев и проф. Уан споделиха виждане, че е необходимо двустранният потенциал за сътрудничество да се развива едновременно във всички области. „Към политическите и икономически отношения трябва да добавим и развиваме културата, духовността и образованието“, посочи в хода на разговора Румен Радев. Държавният глава беше категоричен, че за да се случи това, е необходимо да се подобрят свързаността и прякото общуване между хората в двете страни. „Благодаря на посланик Джан Хайджоу, че днес е тук и използвам възможността да се обърна към него, защото вярваме, че ако китайската държава открие директна самолетна линия до България, това ще доведе до засилване на туристическия поток и повече китайски туристи ще посетят страната ни“, заяви още президентът Радев. По време на разговора държавният глава посочи, че България подкрепя и високо оценява инициативата за сътрудничеството между Китай и страните от Централна и Източна Европа „16+1”. Румен Радев изрази задоволството си, че нашата страна ще бъде домакин на срещата през настоящата година. Проф. Уан благодари за топлото гостоприемство, което е получил в страната ни, и сподели възхищението си от научния потенциал на родните учени, с които е имал възможност да разговаря.", "date": "2018.01.10", "title": "Президентът Радев се срещна с известния китайски учен и писател проф. Гордън Уан"}
{"url": "https://www.24chasa.bg/novini/article/6655881", "text": "Два товарни и един лек автомобил са участниците в катастрофата на пътя София - Варна в района на Ново село край Велико Търново, съобщиха от пресцентъра на ОД на МВР в областния град. При катастрофата няма пострадали. Временно е ограничено движението на автомобили в лентата, в посока София. В района има и мъгла, която допълнително усложнява обстановката. Екипи на полицията регулират движението и апелират към водачите да шофират с повишено внимание. Произшествието ще бъде обработено по административен ред.", "date": "2018.01.10", "title": "Катастрофата на пътя Севлиево - В. Търново е между два камиона и кола"}
{"url": "https://www.24chasa.bg/novini/article/6655870", "text": "Проверка за бонове от масовата приватизация ще може да се прави безплатно по интернет. Това ще става с персоналния идентификационен код, издаван от Националната агенция за приходите, съобщи Боряна Георгиева от данъчните. От началото на февруари ще може безплатно да се правят картови плащания по интернет и в офис на НАП за погасяването на задължения към хазната. С новата услуга - картови плащания към сметките на приходната агенция, ще се преодолеят няколко неудобства, уточни говорителят на данъчните Росен Бъчваров. Плащането е напълно безплатно, няма никакви такси и второ, плащането отнема не 24 или 48 часа, а отнема 30 секунди, предава  .  По този начин ще отпадне и проблемът с натрупването на лихвите. От тази година всички данъчни облекчения ще могат да се ползват само, ако няма абсолютно никакви забавени плащания към хазната, допълни Боряна Георгиева от данъчните. Затова съветваме нашите клиенти преди да подадат декларацията си да направят задължително справка в НАП, дали имат неплатени задължения. До края на януари можем да използваме пет процента от данъка за довнасяне, но трябва да декларираме задълженията си онлайн и да ги платим до края на януари. Иначе декларации и плащания могат да се правят до края на април.", "date": "2018.01.10", "title": "Проверка за бонове от масовата приватизация вече безплатно по интернет"}
{"url": "https://www.24chasa.bg/novini/article/6655848", "text": "По искане на Районна прокуратура – Велико Търново е наложена мярка за неотклонение \"задържане под стража\" на извършител на кражби на вещи от автомобили, съобщиха от Апелативната прокуратура. Прокуратурата е привлякла Валентин Н. в качеството на обвиняем за това, че в периода от 15.12.2017 г. до 05.01.2018г.  в гр. Велико Търново, при условията на продължавано престъпление,  присвои чужди движими вещи на обща стойност 585,60 лева. Кражбите са извършени от автомобили, паркирани на различни улици в града. След счупване на предно стъкло Валентин Н. отмъквал предимно аудио уредби, флаш памет, акумулатори, тасове за гуми и други. Престъпление по чл. 195, вр. чл. 194, вр. чл. 26 от НК. Преценено е, че от събраните до момента доказателства може да се направи обосновано предположение за авторството на деянието в лицето на Валентин Н. и е налице опасност да се укрие или да извърши друго престъпление. Разследването продължава под ръководството на Великотърновската районна прокуратура.", "date": "2018.01.10", "title": "Оставиха в ареста сериен крадец на вещи от коли във Велико Търново"}
{"url": "https://www.24chasa.bg/novini/article/6655893", "text": "Откриха едно от телата на загиналите при пожара в село Камен, съобщиха от ОДМВР – Велико Търново. Огънят е унищожил изцяло двуетажната къща. В нея били 76-годишният стопанин, 74-годишната му съпруга и 54- годишната им дъщеря.", "date": "2018.01.10", "title": "Откриха едно от телата на загиналите при пожара в Стражишко"}
{"url": "https://www.24chasa.bg/novini/article/6656124", "text": "Солидна подготовка направил бандит, решавайки да обере аптека в Троян. Вероятно заимствайки атрибути от криминалните филми той влетял във фармацевтичния обект на ул. \"Ген.Карцов\" във вторник вечерта. На лицето му имало маска, нахлузил бил и ръкавици. Изкарал акъла на 59-годишната служителка като й отправил заплахи с нож, за да му отвори чекмеджето с оборота. Но не му било ден на бандюгата - вътре имало само 20 лева. Е, за да не е съвсем капо ги взел и си тръгнал. По случая е образувано досъдебно производство. Работата по издирването на пишман грабителя продължава.", "date": "2018.01.10", "title": "Маскиран атакува аптека в Троян за 20 лева"}
{"url": "https://www.24chasa.bg/novini/article/6656138", "text": "На 12 януари (петък) достъпът до централната сграда на НДК ще бъде ограничен. Промяната е във връзка с първото събитие на високо ниво от календара на Българското председателство на Съвета на ЕС, съобщиха от пресцентъра на НДК. Затворени за посетители ще бъдат Литературен клуб „Перото“ и Билетен център на НДК. Подобни ограничения ще бъдат в сила до юли 2018 г. за всички събития от клас „А“ и „С“ по време на Председателството. За улеснение на почитателите на културните събития НДК разкрива целодневна билетна каса в кино „Люмиер Лидл“, която ще работи в дните, в които достъпът до централната сграда на НДК ще бъде ограничен. На разположение остава и системата за онлайн резервация на билети – http://maniakino.com/npc_ws_pg_home.php. „С пълна сила са въведени и постоянните мерки за сигурност, свързани с пропускателния режим на територията на Двореца. Всички посетители и гости ще преминават през проверки при влизане в сградата“. Това обяви Лъчезар Милушев, ръководител на направление „Сигурност и комуникация“ в НДК на брифинг пред журналисти в зала 6. Той апелира всички посетители и гости на Двореца да отделят повече време и да идват по-рано на културни събития. Успоредно със събитията от програмата на Председателството НДК ще продължи да функционира като културен и конгресен център – ще се провеждат изложби, изложения, концерти в зала 1, спектакли в Театър Азарян, ДНК, прожекции в кино „Люмиер Лидл” и събития в Литературен клуб „Перото” и зала 42. В пресконференцията участие взеха още старши комисар Антон Златанов от СДВР и Евгени Крусев – заместник кмет по транспорта, които отново апелираха за разбиране от страна на гражданите във връзка с въведените мерки за сигурност. Промени настъпват и в движението в центъра на София и около НДК. От 17:30 часа на 11 януари (четвъртък) до приключване на мероприятията на 12 януари (петък), се забранява престоят и паркирането на пътни превозни средства, с изключение на автомобилите, превозващи участниците в събитията, на улиците „Доспат” между бул. „Витоша” и ул. „Баба Неделя”; ул. „Баба Неделя” и ул. „Д-р Христо Стамболски”.", "date": "2018.01.10", "title": "Достъпът до сградата на НДК ще бъде ограничен на 12 януари"}
{"url": "https://www.24chasa.bg/novini/article/6656151", "text": "Русия приветства споразуменията, постигнати в разговорите между представители на Северна и Южна Корея, заяви в декларация днес руското външно министерство, цитирано от Ройтерс и БТА. \"Ние се надяваме, че тяхното изпълнение ще помогне за деескалация на напрежението на Корейския полуостров и ще допринесе за повече стабилност в този регион\", отбелязва министерството. Разговорите се състояха вчера в Панминчжон - в демилитаризираната зона, разделяща двете страни, след продължителен период на напрежение на полуострова заради ракетните и ядрените опити на Северна Корея.", "date": "2018.01.10", "title": "Русия приветства споразуменията между \nСеверна и Южна Корея"}
{"url": "https://www.24chasa.bg/novini/article/6656157", "text": "Бивш руски полицай, осъден за убийството на 22 жени, застана пред съда по обвинения в убийството на още 59, съобщи АФП. Ако бъде доказана вината на Михаил Попков (53 г.), той ще се превърне в най-големия масов убиец в Русия, изпреварвайки печално известния Андрей Чикатило, който има 52 доказани убийства по времето на СССР, предава  .  Попков бе изправен в сряда пред съд в Иркутск, след като призна пред следствието още 59 убийства и един опит за убийство в периода 1992-2010 г. Той вече излежава присъда за изнасилване и убийство на 22 жени и опит за убийство на още две. Попков убивал жертвите си, след като им предлагал да ги откара късно през нощта, понякога с полицейска кола, докато давал дежурства в град Ангарск, недалеч от Иркутск. Руските медии го наричат „върколака“ или „Ангарския маниак“. Делото е закрито за медии, за да бъде избегната публичност за детайлите на неговите сексуални атаки. Попков се смятал за „чистач“, тъй като смятал, че прочиства града от проститутки. В интервю за новинарския сайт Медуза през декември той казва, че използвал чук или брадва за убийствата и че не се страхувал от разкриване на престъпленията му. Заявява още, че негова мишена били жени, които били пияни или живеели по начин, смятан от него за неморален. Попков извършил престъпленията като полицай и след пенсионирането си през 1998 г. Той бе заловен през 2012 г., когато следователи повторно преглеждали неразрешени случаи и извършили ДНК анализ на жители с фокус върху тези, карали коли, чиито следи били открити на местопрестъпленията. След ДНК съвпадения Попков показал къде е заровил телата. Сред жертвите му има алкохолични и наркоманки, но повечето били обикновени жени със семейства.", "date": "2018.01.10", "title": "Съдят бивш руски полицай за още 59 убийства"}
{"url": "https://www.24chasa.bg/novini/article/6656119", "text": "Разследващи дават брифинг за убийството на шестима души в Нови Искър. Този брифинг ще сложи край на спекулациите, че самоубилият се Росен Ангелов е извършителят на деянието,  . \"Освен за шесторното убийство ще говорим и за самоубийството на Росен Ангелов. Последните дни чета медийни публикации, коитот иражират версии. Колкото повече чета, толкова повече някои от тези анализи ме забавляват\", каза шефът на следствието и зам.-главен прокурор Борислав Сарафов. \"С този брифинг искаме да сложим всички факти за случая. Преди да започнем днешния брифинг синтезирах всички основни въпроси и теории на конспирациите в медийното пространство. Няма да скрием никакви доказателства относно разследванията, които сме провели, стига те да не са следствена тайна\", добави той.  \"У нас няма никакво съмнение кой е извършителят на шесторното убийство. Както стана ясно, спрямо Росен Ангелов бяха открити процесуални обвинения\", каза още Сарафов.  \"Дали той самият е самоубит или се е самоубил сам, ще отговори прокурор Наталия Николова, която отиде лично на местопрестъплението\", добави той. \"През цялото врем на разследването съм поддържал лично връзка с директора на Научноизследователски институт по криминалистика към МВР госпожа Добринка Маркова, с която сме обсъдили заключенията от експертизите от института по криминология\", каза още Сарафов. \"Почти не считам за необходимо да коментирам доказателства за авторството на убийството. Едно и също оръжие е умъртвило Кети Кюхова и останалите петима души, със същото оръжие е умъртвен и Росен Ангелов, барутни частици от същото оръжие са открити и по Росен Ангелов. Иззети са дрехи на самият Росен Ангелов, по които категорично има кръв на Кети, както и на Неделчо. Не мисля, че тези доказателства са малко. За нас несъмнено извършител на шесторното убийство е Росен Ангелов\", добави той и заяви, че самият Росен Ангелов категорично се е самоубил. \"Както вече стана ясно, на 7 януари беше открит трупа на Росен в изоставена постройка в местността Сърце. Беше назначена съдебно-медицинска експертиза, чието заключение показа, че смъртта на Ангелов се дължи на огнестрелно нараняване, причинено с един изстрел. Установено е сляпо завършващо прострелване в главата в слепоочието\", каза окръжният прокурор Наталия Николова. \"Самоубийствато е станало вероятно в петък Последното влизане от таблета на Росен Ангелов е от 4-ти в изключително гнусни сайтове за детско порно\", добави тя. \"При комплексната оценка направлението на изстрела дала категорично основание, че е възможно Ангелов да е възпроизвел изстрел в слепоочието със собствената си ръка, което е доказателство за самоубийството му\", каза още Николова. \"Не се установяват охлузвания по горната част на лицето, тоест няма никакви данни за наличие на каквото и да е борба. По долните крайници има нараняване, което е с доста голяма давност - 10-15 дни. В тялото няма наличие на етилов алкохол, морфин, кокаин, хероин, тоест никакви упойващи вещества или лекарства\", каза още окръжният прокурор. \"Тази експертиза дава заключение относно това дали е възможно едно лице да се самоубие. Това се съпоставя със всички останали доказателства за делото. На база комплексен анализ на доказателствата ние може да твърдим, че става дума за самоубийство. Това е просто човек, който е легнал и се е самоубил\", добави Борислав Сарафов. \"Заглушителят е направен саморъчно по схема, която той самият е видял от интернет. Направен е заглушителят от маслен филтър. Идентичен маслен филтър има в гаража, където той е живял\", каза Сарафов. \"По време на предишния брифинг ние не знаехме какви можеха да са действията на Росен Ангелов, още беше жив. Сега можем да кажем - мотивът за убийството е смесен - както емоционален, така и финансов. Кети се е занимавала с почистване на домове на заможни българи в София и околностите, а Росен Ангелов е искал да ограби някои от тези домове. Именно това е причината за разрива в отношенията на двамата. Росен е искал ключове и достъп до алармените системи на някои от тези домове. Кети е разбрала, че любовта му не е била съвсем безкористна. Именно затова са били заличени всички свидетели. Искал е да заличи всички следи към него. Той е убил семейството на Кети, защото след смъртта й именно те са заинтересовани от разследване\", добави той. \"Човекът, който е видял Росен Ангелов на 1-ви януари, не е имал мотив да отиде в близко РПУ и да свидетелства за това. Според нас ДНК анализът е неопровержимо доказателство за престъпление. Още през август 2007 Росен Ангелов има направена полицейска регистрация, когато са взети негови ДНК проби. Оттам имахме ДНК материал за сравнителен анализ. ДНК анализът беше извършен бързо, защото това беше приоритетна задача, по която работеше целият експертен състав. Не е далеч от действителността това, което гледате в много сериали и филми по телевизията. Отново искам да подчертая тяхното значение. 48 часа от изземването до анализът е достатъчно време\", каза още Сарафов. \"Действията на Росен Ангелов - тежък социопат, не бихме могли да вникнем в емоционалните му мотиви за тях. Никой нормален човек няма да убие ей така 6 души. Хронологично първо е убийството на Кети\", добави шефът на следствието. \"С оглед всички факти мога да ви кажа, че убийството е станало в тъмната част на денонощието на 31-ви срещу 1-ви. Евентуално първото убийство е станало след 19,30 часа в района около къщата, където е намерено семейството. Кети Кюхова е излязла да разходи кучето си и около 23 часа е извършено и петорнотоо убийство. Тялото на Кети е изхвърлено след това. Роднините на Кети са я търсили през времето, когато я е нямало. Росен Ангелов е превозил тялото на Кети с джипа. Той е знаел къде Кюхова разхожда кучето\", каза главният разследващ полицай в СДВР Стойно Цветков. \"Освен хората, които са убити в къщата, не е имало други хора и свидетели. Има доказателства по делото, че семейството е било притеснено, че Кети е излязла и не се е прибрала. Имаме доказателства и, че до 23 часа семейството е било живо. От доказателствата е ясно, че Росен Ангелов обичайно е носил с раница, в която е носил дрехи. Той е оставал да нощува по различни места. Именно в тази раница са били дънките, по които сме установили кръвта на жертвите и днк на Росен Ангелов\", каза градският прокурор Емилия Русинова. \"Тефтерът все още не е ясно как е попаднал там, предполагаме, че е изхвърлен\", каза Цветков. \"Някои от цифрите в това уравнение може би ще останат неизвестни за нас докрай. За нас обаче е от изключително значение кой е извършителят на престъплението. За разлика от конспиративните теории ние можем да боравим само с факти. От 3-ти до 5-ти сме издирвали лицето Росен Ангелов. Районът беше разделен на квадранти и бяха претърсени методично. След като не сме го установили, следовите кучета не са ни дали местонахождението. Огледът на къщата, в която е живеел, беше направен сутринта на 4-ти. В рамките на цялото разследване сме работили с оперативни източници на информация. Аутопсията дава данни, че смъртта е настъпила в петък. Това е близък район, ако гледате по въздух. Всъщност това е пресен район и е много трудно достъпен.\", каза Сарафов. \"ДНК на Росен Ангелов е иззето още 2007 година. Оперативно установихме кой е извършител. Направихме претърсване на местообитанието- този гараж. Там установихме дрехи на Росен Ангелов, по които установихме ДНК, както на Кети, така и на Неделчо. Ние знаехме кой е убиецът още след 24 часа, но го доказахме след 48 часа\", добави той. \"Доказателствата бяха категорични, че Росен Ангелов е извършител на деянието. СРС-та използвахме, за да опитаме да издирим местонахождението му чрез GPS-локализация\", каза Русинова. \"Хронологията на телефона е изтрита, последна интернет дейност има от таблета с влизане в сайтове с детска порнография\", добави Стойно Цветков. \"Ангелов е издирван в цяла България. Направих си труда да проверя действията извършени по присъдната преписка. Всички необходими и възможни действия са били приложени към лицето Росен Ангелов. В момента, когато е трябвало да се изпълнява присъдата му, законодателството ни беше друго. Възможността за укриване на лицето е пресечена с промяната на законодателството\", каза Русинова. \"Като цяло къщата от установените до момента данни е незаконна постройка. В целия този район има около 500 къщи, повечето от които необитаеми, особено зимата. Очевидно това е един благодатен за незаконно настаняване регион. Направено е незаконно прекачване към електропреносната мрежа. Интернет е ползвал през устройство, наречено бисквитка. Къщата е без административен адрес. Престъплението с блудството е било в същата махала, но не знам дали е било в същата къща\", каза Сарафов. По повод убийството на бизнесмена Петър Христов Сарафов заяви: \"В момента се работи по горещи следи, изнасянето по обстоятелствата по това дело, не е разрешение, защото това би опорочило следствените действия. Изнасянето на информация по този казус ще навреди на разследването и е недопустимо. Не мога да си позволя лукса да говоря версии и конспиративни теории.\"                                                                                                                                                                                                                                                                                                                       ", "date": "2018.01.10", "title": "Прокурори отговарят на слуховете около убийствата в Нови Искър"}
{"url": "https://www.24chasa.bg/novini/article/6656170", "text": "Потвърждава се ефективността на управление на стареенето на АЕЦ \"Козлодуй\", съобщиха от пресслужбата на кабинета. Това става известно от доклад на Агенцията за ядрено регулиране от партньорска проверка, одобрен на днешното заседание на Министерския съвет, съобщи БТА. Националният доклад е разработен в изпълнение на изискванията на директиви на Европейския съюз, свързани с общностна рамка за безопасност на ядрените инсталации. Актуализираната и допълнена директива по ядрена безопасност въвежда европейска система за тематични партньорски проверки, които ще се провеждат на всеки шест години. Целта им е да предоставят на страните-членки на ЕС механизъм за проверка на теми от стратегическо значение за ядрената безопасност. Изготвянето на допълнителни специализирани програми за експлоатационен контрол на атомната централа в Козлодуй се определят в доклада като добри практики. Като основен извод от доклада се посочва, че през последните осем години влияние върху управлението на стареенето на АЕЦ \"Козлодуй\" оказват дейностите, свързани с удължаване живота на двата енергоблока.", "date": "2018.01.10", "title": "Проверка потвърдила ефективността на управлението на стареенето на АЕЦ \"Козлодуй\""}
{"url": "https://www.24chasa.bg/novini/article/6656173", "text": "Църква в западната част на Германия бе разрушена тази седмица, за да се разшири огромна въглищна мина въпреки протестите на местни жители и екологични активисти, съобщиха местни вестници, цитирани от Франс прес. Разрушаването на църквата в селцето Имерат - символично заредена сграда в този селски район между Рур и Холандия, че вярващите я бяха преименували на \"катедрала\", е последният етап от изселването на хиляди души за освобождаване на място за огромна открита мина, предаде БТА. \"Който унищожава културата, унищожава и хората\", пишеше на транспарант на активисти на \"Грийнпийс\" в понеделник сутринта, но през следващите два дни булдозерите разрушиха църквата пред погледите на събрали се доскорошни местни жители. Целта е да може германската енергийна компания РВЕ, която притежава най-големия парк ТЕЦ-ове в Европа, да извлича повече лигнитни въглища от огромния съседен залеж в Гарцвайлер. Село Имерат бе изоставено през 2013 г., след като 900-те му жители бяха прехвърлени в новопостроено селище в същата община Еркеленц в провинция Северен Рейн-Вестфалия. Това стана в рамките на план за изселване на общо 7600 жители от района.", "date": "2018.01.10", "title": "Разрушиха църква в Германия, за да разширят въгледобивна мина"}
{"url": "https://www.24chasa.bg/novini/article/6656183", "text": "В списъка на нежелани лица, на които е забранено да влизат в САЩ, има 37 етнически албанци - 33 от Косово, 3 от Македония и 1 от Албания, предаде агенция МИА. Това съобщава косовският в. \"Бота сот\" в статия \"Черният списък: това са политиците от Косово, които не могат да пътуват в Америка\". Материалът започва с факта, че премиерът Рамуш Харадинай не е получил виза за пътуване в САЩ, но освен него има още 37 албанци, които са описани като \"опасни личности\" в черния списък на САЩ, предава БТА.  Според вестника в списъка има и трима македонски албанци, включително лидера на Демократичната партия на албанците Мендух Тачи. Единственият албанец от Албания в черния списък е Идает Бекири, адвокат и лидер на Партията за национално обединение на албанците, посочва \"Бота сот\".", "date": "2018.01.10", "title": "В черния списък на САЩ има 37 албанци"}
{"url": "https://www.24chasa.bg/novini/article/6656195", "text": "Варненският районен съд осъди условно 62-годишна чистачка от елитна варненска гимназия, обрала парите от якетата на 11 ученици. Престъпленията били извършени в периода от началото на учебната 2015-а, до 9 ноември същата година. Тъй като чистачката имала ключове за класните стаи, тя се възползвала от часовете по физическо, за да пребърка джобовете на якетата на учениците. Тъй като зачестили случаите на подобни кражби, самите деца оставили включени камерите на няколко мобилни телефона и спипали лелката. Записите били предадени първо на директора, а след това и на полицията. Отнетите от учениците суми за по-малко от месец са на обща стойност 200 лева. 62-годишната Т. Т. е с чисто съдебно минало. Към момента причинените имуществени вреди са възстановени на пострадалите. По силата на постигнато споразумение между страните, съдът наложи на подсъдимата наказание от 6 месеца лишаване от свобода, изтърпяването на което бе отложено с изпитателен срок от 3 години. Съдебният акт е окончателен.", "date": "2018.01.10", "title": "Осъдиха чистачка, преджобила 11 деца"}
{"url": "https://www.24chasa.bg/novini/article/6656169", "text": "Намерени са телата и на другите двама, за които се предполагаше, че са били в изгорялата къща в с.Камен, съобщиха от ОД МВР Велико Търново. По случая е започнато досъдебно производство.  Сигнал за огнената стихия бил подаден  в 5.45 ч. На мястото веднага били изпратени две пожарни и петима огнеборци от Стражица, но домът изгорял напълно. В двуетажната къща са намерили смъртта си Вергил Митов, бивш общински съветник от БСП в Стражица и експредседател на частна земеделска кооперация в село Лозен. Изгоряла е и 74-годишната му съпруга Стефка, те спели на втория етаж. За зла участ 54-годишната им дъщеря Снежана също е била в жилището. Жената, която живее във Велико Търново и работела в Агенцията по храните, била в отпуск и отишла при родителите си, заедно с внучката. Тя усетила дима и първо извела момичето на безопасно растояние. Разбудила комшиите и се втурнала в горящата къща, за да помогне на родителите си, но върху нея се срутили вторият етаж и покривът на сградата - факла.  По първоначална информация данни за умишлен палеж няма. Най-вероятно огънят е тръгнал от печка на твърдо гориво.", "date": "2018.01.10", "title": "Намериха и трите тела в\nпепелището на къща в Стражишко"}
{"url": "https://www.24chasa.bg/novini/article/6656221", "text": "Премиерът на Полша Матеуш Моравецки защити спорните реформи в съдебната система, след като председателят на Европейската комисия Жан-Клод Юнкер обсъди с него критиките на комисията, предаде ДПА. Миналия месец полският президент Анджей Дуда подписа два закона, които според критици политизират прекомерно Националния съдебен съвет и Върховния съд на Полша. По този повод Европейската комисия започна официална процедура без прецедент срещу Полша, която може да доведе до лишаването й от глас при вземане на решенията на ЕС, предаде БТА.  Срещата вчера в Брюксел между Моравецки и Юнкер е преминала в приятелски тон според двете страни, но полският премиер от консервативната партия \"Право и справедливост\" подчерта, че Варшава няма да се поддаде на натиска и да се откаже от реформите. \"Обяснихме какво означават за нас съдебните реформи\", каза снощи пред полски журналисти Моравецки след срещата. \"Нашите намерения са да подобрим системата, да я направим по-справедлива и по-обективна\", заяви той, цитиран от ПАП и добави: \"Придържаме се към позицията си\". Брюксел и Варшава още не са обсъждали очи в очи миграционната политика на ЕС, която Полша критикува и отказва да приеме бежанци от определената й квота., припомни ДПА.", "date": "2018.01.10", "title": "Премиерът на Полша защити съдебната реформа"}
{"url": "https://www.24chasa.bg/novini/article/6656247", "text": "Стотина затворници са били откарани по спешност в болница в югоизточния турски окръг Адъяман след предполагаемо отравяне с инсектицид, съобщава електронното издание \"Хюриет дейли нюз\", цитирано от БТА. Отравянето вероятно е резултат от препарат, използван в кухнята на затвора. Някои затворници влезли в помещението, въпреки че имало знак да не се влиза. След известно време част от затворниците се почувствали зле. По-късно техният брой нараснал и на мястото пристигнали линейки, които да ги извозят до лечебно заведение. Общо 98 лишени от свобода са били откарани в болница. Общото състояние на пострадалите е добро, като голям брой от тях са вече изписани след проведено лечение. По случая се води разследване.", "date": "2018.01.10", "title": "Стотина турски затворници в болница заради отравяне с препарат"}
{"url": "https://www.24chasa.bg/novini/article/6656416", "text": "\"Всички дебати покрай антикорупционния закон и особено събитията от днес показват, че наистина няма политическа воля за реална, всеобхватна и ефективна борба с корупцията\". Това заяви президентът Румен Радев пред журналисти по повод  \"Явно тази борба ще продължи да се води от гражданите и от медиите. Това е моята оценка за това, което става днес, за съжаление. Този закон няма да доведе до реални промени, които очакваме за по-ефективна борба\", допълни Радев. На въпрос дали се притеснява от това, че утре с девет протеста ще бъде посрещната делегацията по председателството, той отговори така: Тези протести не би трябвало да притесняват мен. Нормално е. България е демократична страна. Всеки, който има някакви искания е свободен да ги изложи. Разбира се в законово установените форми. За мен първо е нужно един изчерпват дебат по темата за Истанбулската конвенция, коментира Радев по темата за спорния документ, въвеждащ понятието \"социален пол\". \"Виждате, че случая в Нови Искър показа, че един педофил с ефективна присъда може да вилнее в продължение на години при пълното безразличие на местна власт, на държавни институции. Това е много сериозно. Ние и сега имаме закони, които защитават и правата на жените, на децата и срещу домашното насилие, но не можем да ги приложим явно както трябва. Бързаме да поемаме международни ангажименти, без да знаем точно за какво става въпрос и без да сме провели един наистина задълбочен дебат. Това е безотговорно. Борбата срещу домашното насилие и насилието върху жени би трябвало да се води от полицията, от съда тук и сега. А ние трябва да знаем какво се подписва и какво се ратифицира. А не постфактум да установяваме какво сме приели\", категоричен бе той.", "date": "2018.01.10", "title": "Радев: Дебатите показаха, че няма воля за реална борба с корупцията"}
{"url": "https://www.24chasa.bg/novini/article/6656411", "text": "Преустановено е движението през ГКПП Лесово за всички МПС в двете посоки поради технически проблем на съпределния турски пункт Хамзабейли. Към момента товарните автомобили на изход са по-малко от километър, леките автомобили са в зоната на пункт, съобщават от АПИ, цитирани от БТА. На ГКПП Капитан Андреево трафикът е интензивен в двете посоки, чакащите на изход камиони са около 3 км. Днес между 11 и 13.40 преминаването само на товарни автомобили беше преустановено поради проблем в митническата система.", "date": "2018.01.10", "title": "Преустановиха движението през ГКПП Лесово и в двете посоки"}
{"url": "https://www.24chasa.bg/novini/article/6656485", "text": "Управляващите в Полша консерватори националисти биха се опитали да извадят страната си от Европейския съюз веднага щом страната стане нетен вносител в бюджета на ЕС. Това увери председателят на Европейския съвет, бившият полски премиер центрист, Доналд Туск, цитиран от Франс прес и БТА. В интервю за полския либерален католически седмичник \"Тигодник повшехни\" Туск отбелязва, че много от ключовите решения на консервативното правителство във Варшава \"отговарят на интересите и очакванията на Москва\". Бившият полски премиер е основен съперник на управляващата партия \"Право и справедливост\" (ПиС) на Ярослав Качински. Той направи това изявление на фона на поредицата конфликти с ЕС, в които затъна Полша заради спорните си съдебни реформи, накарали миналия месец Брюксел да задейства безпрецедентни наказателни процедури, отбелязва Франс прес. \"За ПиС ползата от членството в ЕС се свежда до финансовата страна, без да се вземат предвид другите предимства като общия пазар, законовия ред, гаранциите за сигурността и т. н.\" казва Туск. Докато получените европейски средства надхвърлят вноската ни, членството, според тях, си струва. Допускам, че в деня, когато Полша стане част от нетните вносители, полските управляващи ще решат да попитат поляците дали все още искат страната им да остане в ЕС, а после ще се постараят да ги накарат да вярват, че трябва да се сбогуват с Евросъюза, обяснява той своята позиция. Няма известен начин да се прогнозира кога Полша би могла да стане нетен вносител. За момента тя е най-големият бенефициент на европейски фондове със 7,1 милиарда евро през 2016 г., припомня АФП. В интервюто Туск изразява съжаление, че Брюксел е бил принуден да задейства чл. 7 от Европейския договор по отношение на Полша поради опасения, че създава \"системна заплаха\" за правовата държава. Той казва, че ПиС може да сложи край на кризата, отказвайки се от промените, които въведе в съдебната система. \"Поведението към ЕС, опитите за създаване на отделна група на страните преки и непреки съседи на Русия, които все повече се отдалечават от западния център, отношението към либералната демокрация, към неправителствените организации, към независимостта на съдилищата и медиите, към половите малцинства - бих могъл да изброя още много въпроси, по които ПиС и Москва имат общи цели и сходни виждания\", подчертава в интервюто Туск. При все това той изтъква, че \"Брюксел все още храни огромни надежди (не говоря за доверието, което изчезна много отдавна), че Полша ще остане в ЕС\".", "date": "2018.01.10", "title": "Туск: Единствено еврофондовете задържат полските консерватори в ЕС"}
{"url": "https://www.24chasa.bg/novini/article/6656464", "text": "\"Петър Христов е човекът, подпомогнал не само разкриването на престъпленията на \"Наглите\", но и на други. И днес бих повторил тогавашните си действия.  Като министър на вътрешните работи, когато някой иска среща във връзка с \"Наглите\", бях длъжен да се срещна с него. Аналогия с някакви други случаи, смятам, че са несъстоятелни. Защо в периода, в който БСП управляваше, не разкриха отвличанията? По мое време във вътрешното министерство отвличанията бяха спрени\". Това каза зам.-председателят на ГЕРБ и председател на парламентарната група на партията Цветан Цветанов в \"Лице в лице\" по \"Христов не е бил част от тази престъпна група. Той ще остане в паметта на всички, които са го познавали. Познавам го, откакто реших да се занимавам с политика. Той бе десен човек, симпатизираше на синята идея, после на създаващата се партия ГЕРБ. Аз обаче контактувам с много хора в страната. Когато си политик, си публична личност. Нямам притеснения. Срещал съм се с много хора от бизнеса, не само с Христов. Доколкото съм информиран, Христов е бил коректен бизнесмен. Единственото притеснение, което ми е споделял, е по случая с \"Наглите\", допълни Цветанов. „Всичко свързано с представители на организираната престъпност ми се вижда достоверно”, заяви Цветанов по повод твърденията на разследващия журналист Катя Илиева, която е работила и седем години в ГДБОП, че „Килърите” готвят нови убийства и бягство от затвора.", "date": "2018.01.10", "title": "Цветанов: Познавам Христов, откакто реших да се занимавам с политика"}
{"url": "https://www.24chasa.bg/novini/article/6656524", "text": "Вицепрезидентът на САЩ Майк Пенс ще оглави американската делегация на Зимните олимпийски игри в южнокорейския град Пьончан идния месец, съобщи висш представител на Белия дом, цитиран от Ройтерс, предаде БТА. При пътуването си Пенс ще посети също Аляска и Япония. Вицепрезидентът на САЩ ще направи преглед на системата за отбрана срещу междуконтинентални балистични ракети (МКБР) и ще потвърди за пореден път пред японските и южнокорейските лидери, че САЩ са изцяло ангажирани със стабилността в региона, посочи цитираният представител на Белия дом. Зимната олимпиада в Пьончан, която се открива на 9 февруари, ще се състои на фона на ескалация на напрежението на Корейския полуостров заради севернокорейските ядрени опити и размяната на остри изказвания между американския президент Доналд Тръмп и севернокорейския ръководител Ким Чен-ун, отбелязва Ройтерс. Северна Корея ще изпрати на Олимпиадата високопоставени представители, атлети и мажоретки, обяви вчера висш южнокорейски служител. Държавният департамент на САЩ каза, че за момента няма каквито и да било планове за среща на американската делегация с тази на КНДР. Американският сенатор републиканец Линдзи Греъм заяви, че е против поканата севернокорейска делегация да присъства на игрите. \"Нямам нищо против преговорите със Северна Корея, но наистина съм сериозно обезпокоен от легитимирането на най-варваския лидер на планетата\", написа Греъм вчера в Туитър.", "date": "2018.01.10", "title": "Вицепрезидентът Майк Пенс ще оглави делегацията на САЩ на зимната олимпиада"}
{"url": "https://www.24chasa.bg/novini/article/6656540", "text": "Възстановено е движението през ГКПП \"Лесово\" в двете посоки, съобщи пресцентърът на Агенция \"Пътна инфреструктура\". По-рано днес през пункта не преминаваха автомобили поради технически проблем на съпределния турски пункт Хамзабейли.                                                                                                                                                                                                                                                                                                                       ", "date": "2018.01.10", "title": "Възстановиха движението през ГКПП \"Лесово\""}
{"url": "https://www.24chasa.bg/novini/article/6656549", "text": "Днес задкулисието само излезе на светло, за да представи поредния си пасквил, наречен „Бяла книга за медийната свобода в България“. Тези, които години наред узурпираха истината и менторстваха над обществото, за да прикрият истинската си същност, тези – които надменно приемат себе си за „елита“ на нацията, се събраха днес в луксозен хотел, за да се „оплачат“ пред представителите на Европа, че в България вече има мнение, различно от тяхното, че има медии, които ги разобличават. Да има. Удовлетворен съм от факта, че притежаваните от мен „Телеграф“ и „Монитор“ разказаха на хората за олигарсите Иво Прокопиев, Огнян Донев и Сашо Дончев, но най- вече, че нашият труд дава своя резултат – тези хора, ограбили страната ни, вече са под светлината на прожектори и това ги е изнервило до краен предел. Няма да ме уплашат жалките им мероприятия, фалшивата пропаганда и несъстоятелни тези. Защото аз не съм олигарх, не съм приватизирал без пари „Каолин“ или „Софарма“, не притежавам соларни паркове за скъпа електроенергия, не притежавам газопреносни мрежи и не богатея от таксите, плащани от хората, не използвам пенсионните спестявания във фондовете за лично финансиране, не продавам прескъпи лекарства, не укривам данъци, не водя съдебни искове срещу своята Родина и не я клеветя в Брюксел или зад океана, аз, господа олигарси Прокопиев, Донев и Дончев, притежавам само медии, с които да разобличавам такива като вас. И ще продължа да го правя, защото вярвам в истината, в правото на всеки да изразява мнението си свободно, вярвам в бъдещето на България и не съм част от т.н. „Преход“, ограбил страната ни, към който вие всички принадлежите. Гледам ви събрани заедно – Прокопиев, Донев и Дончев, българските олигарси, приватизирали икономиката на страната, узурпирали националните телевизии и съдебната система, създатели на политически проекти (като ДСБ и „Да, България“) и на мрежи от зависими НПО-та за уличен натиск, слезнали от луксозните си лимузини в петзвездния хотел „Балкан“, да обяснявате на придворните си журналисти и зависими грантаджии как трябва да „изглежда“ медийната среда, след като до скоро нямаше друга медия или друго мнение, различно от вашите, неминуемо ви асоциирам с мафиотите от филма „Кръсникът“, събрани на фамилна среща. Липсва само Вашия създател – „Капо ди тути капи“ Иван Костов. Но колкото и романтичен да изглежда днес „Кръстникът“, времената вече са различни, а вашето време исторически изтича.", "date": "2018.01.10", "title": "Обръщение от Делян Славчев Пеевски"}
{"url": "https://www.24chasa.bg/novini/article/6656556", "text": "Вицепрезидентът Илияна Йотова определи като много тревожно началото на българското европредседателство заради натрупването на престъпления в последните дни. „Едва ли в такава напрегната ситуация можем да се съсредоточим върху най-силните послания, които отправим към нашите европейски партньори”, каза тя в предаването „Лице в лице” по „Единственото лекарство е компетентното и бързо разрешаване. Само това може да убеди нашите европейски партньори, че сме стигнали критериите, заради които сме в ЕС”, отбеляза Йотова. „Не ми харесва една теза, която се налага в последните дни. Тя е доста наивна и като граждани не я заслужаваме – че като започнете от мръсния въздух в столицата и в по-големите градове, минете през корупцията и стигнете до убийствата, видите ли, такива неща има и в другите страни. Това не може да бъде теза, не може да бъде сериозно поведение на хора, които са избрани от българските граждани, за да решават проблемите им”, каза още вицепрезидентът.", "date": "2018.01.10", "title": "Илияна Йотова: Не ми харесва тезата, че навсякъде има мръсен въздух и убийства"}
