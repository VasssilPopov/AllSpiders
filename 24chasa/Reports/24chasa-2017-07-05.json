{"url": "https://www.24chasa.bg/novini/article/6319542", "text": "Един от трите терминала на летището в британския град Манчестър беше евакуиран днес за няколко часа заради подозрителна чанта, предаде БТА. Специалисти за обезвреждане на бомби са извършили няколко контролирани взривявания на чантата. Според органите на реда случаят не е бил свързан с тероризъм. Другите два терминала на летището останаха отворени, а след евакуацията продължиха да излитат и кацат самолети.", "date": "05.07.2017 16:30", "title": "Отвориха летището в Манчестър след евакуация заради подозрителна чанта"}
{"url": "https://www.24chasa.bg/novini/article/6319277", "text": "Напусна ни проф. Емил Мирчев - приятел, колега и прекрасен художник, който с големия си творчески заряд подготви и вдъхнови поколения студенти и художници. Това съобщиха от Националната художествена академия, предаде БТА. С активната си дейност той допринесе както за развитието на катедра \"Скулптура\", така и за издигането на престижа на Националната художествена академия. Емил Мирчев работи активно в областта на монументалната и кавалетна скулптура, посочиха от НХА. Негови творби са притежание на много престижни галерии и колекции. Роден е на 23 април 1950 в с. Друган, Софийска област. Завършва средното си образование в ССХУ, гр. София. През 1974 г. се дипломира в НХА, в специалност \"Скулптура\". Член на Съюза на българските художници.", "date": "05.07.2017 15:34", "title": "Почина скулпторът проф. Емил Мирчев"}
{"url": "https://www.24chasa.bg/novini/article/6319261", "text": "Един човек загина, а много къщи бяха наводнени в резултат на силни дъждове в Югозападна Япония, последвали преминаването на тайфун, предаде Асошиейтед прес. Японската полиция съобщи днес, че е открила изхвърлено на брега тялото на 93-годишен мъж. Предполага се, че той е бил отнесен от високите води в Асакита, населено място в префектура Хирошима, цитира БТА. Според съобщения в медиите на над 20 000 души в префектура Фукуока е било препоръчано да се евакуират. Японската метеорологична служба заяви, че в тази префектура са паднали рекордни количества дъжд, и призова гражданите да бъдат бдителни и да вземат предпазни мерки. Към вечерта на днешния ден (местно време) в Югозападна Япония продължаваше да вали проливен дъжд, носейки със себе си заплахата от свлачища и още наводнения. По-рано тази седмица тайфунът \"Нанмадол\" донесе силни валежи и наводнения в Япония, докато се движеше в източна посока.", "date": "05.07.2017 15:34", "title": "Един загинал в наводнения в Югозападна Япония, дължащи се на проливни дъждове (Видео)"}
{"url": "https://www.24chasa.bg/novini/article/6319285", "text": "Сирийските бежанци в Турция са отговорни само за 1,32 процента от всички престъпления, извършени в страната през последните 3 години, съобщи днес турското министерство на вътрешните работи, опровергавайки твърденията, че мигрантите имат голям дял в престъпността, предаде БТА. В социалните мрежи и особено в националистическите среди в Турция се разпространяват твърдения и се изказва нарастващо безпокойство, че сирийските бежанци са виновни за голям процент от престъпленията. Министерството отбеляза, че разпространяваните информации са \"изопачени и преувеличени\" с цел да предизвикат обществени вълнения. Министерството подчерта нуждата от запазване на държавната политика на гостоприемство. Турция е приела около 3 милиона бежанци, повече от които сирийци, бягащи от гражданската война.", "date": "05.07.2017 15:40", "title": "Сирийските бежанци в Турция имат\nминимален дял в престъпността в страната"}
{"url": "https://www.24chasa.bg/novini/article/6319366", "text": "Първото заседание по делото, образувано по жалба срещу избора на членове на ВСС от квотата на съдиите, е насрочено на 14 юли от 10.30 ч. в Съдебната палата. Това съобщиха от пресцентъра на Върховния касационен съд /ВКС/. Петчленен смесен състав ще разгледа протеста на Методи Лалов - бивш председател на Софийски районен съд и кандидат за член на ВСС. Той се състои от трима съдии от ВКС и двама от ВАС. Магистратите трябва да се произнесат в 14-дневен срок по внесената жалба. Според Лалов няма достатъчно доказателства, че електронната система за гласуване, използвана от съдиите при вота за избор на членове на ВСС, не е достатъчно сигурна и надеждна.", "date": "05.07.2017 15:53", "title": "Насрочиха делото по жалбата срещу избора на членове на ВСС от съдиите"}
{"url": "https://www.24chasa.bg/novini/article/6319373", "text": "Таджикистанската полиция уби четирима роднини на бивш командир от елитните полицейски сили, който дезертирал преди две години и се присъединил към групировката \"Ислямска държава\", заявиха днес източници от областта на сигурността, предаде БТА. Четиримата роднини на Гулмурод Халимов били убити снощи при акция в село в южната част на Таджикистан, близо до афганистанската граница. Полицията подозирала, че някои от роднините на Халимов също са били свързани с \"Ислямска държава\" и се готвели да преминат през границата в Афганистан. При акцията в къща в село Ибрат е бил ранен най-малко един полицай, след като заподозрените са оказали съпротива. Органите на реда са убили двама братя и двама племенници на Халимов и са задържали няколко човека. Таджикистанското вътрешно министерство потвърди, че един служител на реда е получил рана от нож, но не даде повече подробности. През август миналата година САЩ предложиха 3 милиона долара за информация за Халимов, който е бил обучаван от тях в антитероризъм, преди да се присъедини към \"Ислямска държава\". Вашингтон го определя като \"ключов лидер\" на групировката. През април тази година таджикистанските сили за сигурност задържаха най-големия му син Бехруз, който според тях е възнамерявал да се присъедини към баща си. Хиляди граждани на предимно мюсюлманските бивши съветски републики в Централна Азия са се присъединили към \"Ислямска държава\", а няколко човека от региона бяха задържани тази година във връзка с бомбения атентат в метрото на Санкт Петербург и нападението с камион в Стокхолм.", "date": "05.07.2017 15:59", "title": "Полицията в Таджикистан уби 4-ма роднини на бивш полицай, присъединил се към ИД"}
{"url": "https://www.24chasa.bg/novini/article/6319391", "text": "Русия и Китай са против каквито и да е опити за уреждане на севернокорейската криза със сила или като бъде задушавана КНДР в икономически план, заяви днес руският външен министър Сергей Лавров, предаде БТА. \"Задачата за освобождаване на целия Корейски полуостров от ядрени оръжия не може и не бива да бъде използвана като прикритие за опити за смяна на режима в Северна Корея. Това е нашата обща позиция\", каза Лавров. По думите му Русия и Китай ще представят днес в Съвета за сигурност на ООН подписана вчера съвместна инициатива за уреждане на ситуацията на Корейския полуостров. \"Инициативата е комплексна. Преди всичко тя подчертава необходимостта от цялостно изпълнение на резолюциите на Съвета за сигурност на ООН, но отбелязва, че в тези резолюции става дума не само за искания за прекратяване на ракетно-ядрените изпитания на КНДР. В нея се съдържа констатация, че е необходимо да се възобновят мирните преговори и да се намери единствено политическо-дипломатическо решение на сегашната ситуация на Корейския полуостров\", каза Лавров.", "date": "05.07.2017 16:02", "title": "Лавров: Севернокорейският ядрен проблем\nне може да бъде решен със сила"}
{"url": "https://www.24chasa.bg/novini/article/6319381", "text": "Преди две години полицай Джоди Томпсън от щата Оклахома получава по радиостанцията сигнал за насилие върху дете. По това време той не е на работа, но се явява на мястото. Там заварва умиращо от глад момче, съобщава  .   Китките му са завързани с колани, а целият му гръб е в синини. 8-годишното дете било натъпкано в контейнер за боклук, пълен с ледена вода, разказва Си Би Ес Нюз. То тежало едва 27 килограма. „По тялото му нямаше нито едно място без рана или синина. Това беше най-ужасната гледка, която съм виждал някога”, спомня си Томпсън. Той покрива детето, чието име е Джон, с одеяло и го отнася в детски център, а после и в спешното отделение. Не се отделя от него в нито един момент и остава при него през цялата нощ. ", "date": "05.07.2017 16:02", "title": "Полицай осинови дете, държано от родителите си в кофа за боклук"}
{"url": "https://www.24chasa.bg/novini/article/6319286", "text": "Шест вили, селскостопански постройки и няколко автомобила изгоряха в пожар, избухнал днес в бургаския квартал Черно море. Пострадали хора няма, огънят е овладян около 15 часа, съобщиха от община Бургас. Щетите можеха да са още по-големи, ако огънят не беше срещнал организиран отпор. Бургаските пожарникари реагираха бързо, спешно бяха мобилизирани и доброволци, коментираха от общинската администрация. Кметът Димитър Николов също бе на мястото на пожара. Огънят е тръгнал от група постройки вътре в квартала и е тръгнал към селскостопанските площи. Периметърът на пожара е ограничен с насипани ивици от негорим инертен материал, за да не излезе извън \"Черно море\". Причините за огнения ад в бургаския квартал тепърва ще се уточняват.   ", "date": "05.07.2017 16:05", "title": "Пожар погълна вили, коли и постройки в бургаски квартал (Снимки)"}
{"url": "https://www.24chasa.bg/novini/article/6319427", "text": "Отношенията между Китай и Германия предстои да навлязат в нова фаза, заяви днес китайският президент Си Цзинпин след среща с германския канцлер Ангела Меркел, предаде Ройтерс, цитирана от БТА. \"Китайско-германските отношения ще имат ново начало, в което се нуждаем от пробиви\", каза Си на съвместна пресконференция с Меркел. Той допълни, че по време на визитата си в Германия се надява двете страни да планират \"нови проекти, да се фокусират върху нови цели и да намерят нови начини\" за сътрудничество. \"Добре сте дошли тук в тези бурни времена за света\", каза германският канцлер на китайския президент в момент, когато новото ракетно изпитание на Северна Корея може да хвърли сянка върху започващата в петък среща на лидерите на Г-20, предаде ДПА. По думите на Меркел Китай и Германия могат да допринесат за \"успокояване на тази необузданост и за създаване на по-спокоен свят\" Германия и Китай, които са на противоположни мнения с американския президент Доналд Тръмп по въпроса с климата, обещаха да работят заедно в областта на търговията и въздушно-космическите разработки, да постигнат напредък към споразумение за свободна търговия и да си съдействат за развитието на Африка и Афганистан. Тръмп критикува Пекин и Берлин и по различни търговски въпроси. \"Надявам се, че все пак можем да преодолеем някои препятствия, макар и още да не знаем какъв ще е финалният резултат\" на срещата на 20-те най-развити икономики в Хамбург, каза Меркел. Двамата лидери се срещнаха, когато Китай обяви, че ще позволи на експерти по рак на черния дроб от Германия, САЩ и други страни да се включат в медицинския екип, лекуващ нобеловия лауреат Лю Сяобо. Нито един от двамата обаче не спомена Лю в изявленията си пред медии в канцлерството. Меркел каза, че са обсъдили колко е важно да има силно гражданско общество и че двете страни трябва да водят диалог за човешките права. Меркел каза, че гледа с добро око на инициативата на Си, наречена \"Икономическият пояс на Пътя на коприната\", която призовава за разширяване на търговията в Азия, Африка и Европа с инвестиции в пристанища, железопътни линии и други инфраструктурни обекти. \"С удоволствие бихме участвали в такива проекти и се надяваме на прозрачен процес по обществени поръчки\", заяви германският канцлер.", "date": "05.07.2017 16:06", "title": "Китайският президент: Отношенията ни с Германия предстои да навлязат в нова фаза"}
{"url": "https://www.24chasa.bg/novini/article/6319440", "text": "Над 567,760 млн. лв. се инвестирани в БМФ след приватизацията му през 2008 г. досега, съобщиха от дружеството по повод коментарите на вицепремиера Валери Симеонов. Във вторник той заяви, че държавата може да развали приватизационния договор заради неспазени клаузи от купувача. Били придобити 18 кораба и са направени плащания по 4 новостроящи се, които ще бъдат пуснати на вода през 2017 г. и 2018 г. на стойност около 210 милиона лева. Средната възраст на корабите била намалена на 8,7 г., а при приватизацията била 24 г. Купувачът и БМФ нямали неизпълнен ангажимент към българската държава и агенцията за приватизация, а инвестициите в нови кораби щели да продължат. От БМФ уточняват, че приватизацията на БМФ е единствената в историята на България след промените, при която купувачът е задължен да изпълнява толкова сложен комплекс от задължения за период от 10 години. Настъпилата световна икономическа криза от 2009 г. довела до неколкократен спад на приходите при в различните сегменти, фалит на голяма част от корабособствениците и на корабостроителници, както и на оздравяване, сливане или изкупувания на банки, специализирани в кредитирането на търговското корабоплаване. Застрахователи отказвали да застраховат кораби на възраст над 20 години и техните товари, част от пристанищата в Европа отказвали да допускат кораби на възраст над 20 години. Търговските флотилии на страни от Черноморския регион като Украйна и Румъния фалирали. Поради това единственото адекватно пазарно поведение на БМФ било да изведе от експлоатация всички кораби, които не могат да се търгуват, корабите с високи разходи за експлоатация и да инвестира във високотехнологични, енергоспестяващи и нови кораби. От БМФ твърдят, че всяко друго решение би довело до бърз фалит без алтернативи. Вместо това БМФ бил спасен и станал лидер в превоза по море на насипни товари в региона на Черно, Балтийско и Азовско море и Атлантика. В момента БМФ оперирал с 35 морски кораба със средна численост на екипажа на всеки от 20 лица. Поради това твърденията на Валери Симеонов, че на работа останали 124 моряци била подвеждащо и невярно. Средното възнаграждение на капитан било приблизително 15 000 лв., а на главен механик 13 500 лв. Минималното възнаграждение на кораб на БМФ било над 2600 лв. Относно решението на Арбитражния съд при БТПП, с който бил променен приватизационния договор, от БМФ твърдят, че това е било направено само в частта да бъде намален размерът на тонажа на 906 920,96. От БМФ се обръщат към Валери Симеонов, че може лесно да провери данните като посети дружеството, където да се срещне с моряшките синдикати, морските лица или техните семейства, ако му останело време между обиколките на курорта \"Слънчев бряг\". Считаме медийните ви прояви по адрес на БМФ за некомпетентни, неадекватни, повърхностни, уронващи престижа на търговско дружество със 125-годишна история и обидни за хилядите професионалисти, работещи за БМФ и техните семейства, казват от дружеството. От БМФ канят Симеонов на официалното приемане на 7 юли на новопостроения 42 000-тонен кораб \"Рила\" на стойност 34 500 000 лв. На срещата ще можем да обсъдим визията ви за държавната политика относно търговското корабоплаване, допълват от БМФ.", "date": "05.07.2017 16:08", "title": "БМФ: Инвестирали сме над 567 млн. лв."}
{"url": "https://www.24chasa.bg/novini/article/6319697", "text": "Патриарх Неофит ще оглави на 7 юли, от 9.30 часа, празничната Света литургия в столичната митрополитска катедрала \"Света Неделя\". В този ден Църквата чества паметта на Света великомъченица Неделя - Кириакия, а катедралният храм в София празнува главния си храмов празник, съобщи отделът \"Връзки с обществеността\" при Светия синод на БПЦ. Заедно с патриарх Неофит в празничното богослужение ще участват Западно- и Средноевропейският митрополит Антоний и столични свещеници.", "date": "05.07.2017 17:29", "title": "Патриарх Неофит ще оглави празничната литургия за Света Неделя"}
{"url": "https://www.24chasa.bg/novini/article/6319338", "text": "Министърът на вътрешните работи Валентин Радев награди служители за постигнати трайни резултати, безукорно поведение, проявена инициативност и професионализъм при изпълнение на служебните си задължения по случай професионалния празник на МВР - 5 юли. Ето наградените:  „Почетен знак“ на МВР – I степен: Комисар Марио Янчев – ВПД началник на отдел „Специални операции“ при ГД „Борба с организираната престъпност“; Главен инспектор Петър Петров – началник на сектор „Превантивна и контролна дейност“ към Регионална дирекция „Пожарна безопасност и защита на населението“ – Ловеч при ГД „Пожарна безопасност и защита на населението“; Главен инспектор Любомир Костадинов – началник на сектор „Контрол, регулиране и осигуряване на мероприятия“ към отдел „Пътна полиция“ при Столичната дирекция на вътрешните работи. „Почетен знак“ на МВР – II степен: Старши комисар Николай Хаджиев – директор I степен на ОДМВР – Благоевград. „Почетен медал“ на МВР: Инспектор Димитър Стоянов – разузнавач I степен, сектор „Противодействие на престъпността през ГКПП“ при ГД „Гранична полиция; Старши инспектор Петър Бакалов – ВПД началник на група в сектор „Криминална полиция“ към РУ - Ямбол; Главен инспектор Димо Димов – началник на сектор „Криминална полиция“ към РУ - Ямбол; Комисар доц.д-р Иван Тодоров – декан на факултет „Пожарна безопасност и защита на населението“ при Академията на МВР. Министър Валентин Радев награди с огнестрелно оръжие главен комисар Ивайло Спиридонов - директор на ГД „Борба с организираната престъпност“, и старши комисар Асен Игнатов – заместник-директор на ГД „Пожарна безопасност и защита на населението“. По случай професионалния празник на МВР със заповеди на министъра, заместник-министрите, главния секретар и административния секретар на МВР са наградени още 477 служители на министерството.", "date": "05.07.2017 16:24", "title": "Радев награди полицаи-отличници за празника на МВР"}
{"url": "https://www.24chasa.bg/novini/article/6319515", "text": "Всички археологически паметници и повечето музеи в гръцката столица, включително прочутият Акропол, ще останат затворени в четвъртък сутринта заради стачка на охранителите, които настояват за заплащане на извънреден труд и наемане на повече персонал, съобщава Асошиейтед прес, цитирана от БТА. Тричасовата стачка, започваща в 8 часа местно време, съвпада с пика в доходния туристически сезон в Гърция. Музеите и археологическите паметници са две от главните атракции за милионите туристи, посещаващи страната всяка година, особено през лятото. Профсъюзът на служителите настоява за заплащане на извънреден труд за работа в неделя и на национални празници, както и незабавно назначаване на допълнителни 200 охранители, необходими за сигурността и нормалното функциониране на музеите и археологическите паметници.", "date": "05.07.2017 16:25", "title": "Затварят археологическите паметници\nв Атина заради стачка"}
{"url": "https://www.24chasa.bg/novini/article/6319533", "text": "2 700 са проверките, извършени за последната седмица в горите от 16-те регионални дирекции към Изпълнителна агенция по горите и 3 500 - от шестте държавни предприятия, в това число и от мобилните им екипи, съобщават от министерството на земеделието, храните и горите. Така за целия месец юни общият брой проверки на обекти, в които се извършва дърводобив, както и на превозни средства, транспортиращи дървесина и на физически лица надхвърля 20 хиляди, след инициирания от ръководството на Министерство на земеделието, храните и горите по-интензивен контрол в горите. 12 700 са обектите и лицата, проверени от инспекторите на Изпълнителната агенция по горите чрез регионалните й структури през месеца и над 8 000 - от държавните предприятия, които освен стопански, изпълняват и функции по опазване на горските територии. Над 5000 са проверените сечища през юни и близо 2 300 обекта за складиране, преработка и експедиция на дървесина. На територията на осем регионални дирекции на Изпълнителната агенция по горите са организирани временни контролни горски пунктове за проверка на превозни средства. Горските инспектори заедно с колегите им от държавните предприятия са проверили общо над 10 000 моторни превозни средства, 1100 риболовци, 150 ловци и над 1800 физически лица. Задържани са 520 куб. м дървесина, над 40 моторни превозни средства, както и кон с каруца за извозване на дървесина без редовни документи, 5 бензиномоторни триона и множество други инструменти за дърводобив. Близо 500 са съставените актове и над 600 констативни протокола за нарушения. Най-често срещаните от тях са за незаконен добив на дървесина без необходимите документи, липса на GPS система за проследяване, липса на записи за разчитане на регистрационните номера на товарните транспортни средства, влизащи в обектите, липса на камери за видеонаблюдение на всички входове и изходи в регистрирани обекти по складиране, преработка и експедиция на дървесина. Засилените действия по превенция и ограничаване нарушенията в горските територии продължават. Извършени са близо 100 проверки по сигнали на граждани, като някои от тях са с участието на разследващи журналисти и представители на неправителствени организации. И през месец юни продължи почистването на граничната бразда с Република Македония, като бяха ангажирани близо 100 служители на Югозападното държавно предприятие. Почистени от дървета и храсти са 42 километра от граничната ивица, като 16 от тях - през месец юни.", "date": "05.07.2017 16:30", "title": "Над 20 000 са проверките в горите през юни"}
{"url": "https://www.24chasa.bg/novini/article/6319529", "text": "Колона от автомобили и огромни тапи се образуваха по обходния път между Пловдив и София след катастрофата на магистрала „Тракия”.  По пътя през Костенец и Септември дори се стигна до няколко леки катастрофи, които още повече изнервиха водачите, предаде  Шофьори, които бяха отбити от пътя заявиха, че им е отнело повече от час и половина, за да стигнат от София до Белово. Други, които пътуват ежедневно през този маршрут споделиха, че им е отнело два пъти повече време, за да стигнат до крайната си точка.", "date": "05.07.2017 16:30", "title": "Kатастрофи и нерви по обходния маршрут след инцидента на „Тракия”"}
{"url": "https://www.24chasa.bg/novini/article/6319566", "text": "Два нови труса са регистрирани на територията на Македония през последните часове, показва справка на интернет страницата на Европейския средиземноморски сеизмологичен център, предаде \"Фокус\". Първият от тях със сила 3,2 по скалата на Рихтер е от 13.51 часа (местно време). Епицентърът е на седем километра източно от Охрид и пет километра североизточно от село Косел, в близост да което се намира единственият активен вулкан на Балканския полуостров – Дувалото. Малко по-късно, в 14.47 (местно време), е регистриран по-слаб трус от 2,9 по скалата на Рихтер. Епицентърът му е бил на пет километра северозападно от Ресен и на шест километра северозападно от Янковец, с дълбочина от два километра. По-слабо земетресение от 2,3 по скалата на Рихтер в района на Охрид е регистрирано в 9.47 часа (местно време).", "date": "05.07.2017 16:33", "title": "Още две земетресения са регистрирани в Македония през последните часове"}
{"url": "https://www.24chasa.bg/novini/article/6319558", "text": "Върховният административен съд е отхвърлил забраната за движение на каруци в Сливен, след протест на Окръжна прокуратура - Сливен. Това съобщиха от прокуратурата. ВАС е потвърдил решение на Административен съд - Сливен, с което е отменена част от Наредба на Общински съвет в града, с която се забранява движението на пътни превозни средства с животинска тяга на територията на населено място. В решението си ВАС е определил протестирания текст, като незаконосъобразен. Според решението на съда се засягат права и законови интереси на граждани. Констатирано е, че по отношение на улиците в населено място, които не представляват едновременно и участъци от републикански и общински пътища, е приложим закона за движение по пътищата. Според него, всеки водач на пътно превозно средство, включително и такива с животинска тяга, има право да се движи по пътища, отворени за обществено ползване, като спазва установените правила за движение. Решението на ВАС е окончателно и не подлежи на обжалване.", "date": "05.07.2017 16:35", "title": "Върховният административен съд отхвърли забраната за движение на каруци в Сливен"}
{"url": "https://www.24chasa.bg/novini/article/6319630", "text": "Националните парламенти на Молдова, Грузия и Украйна изготвиха съвместна декларация, в която призовават Брюксел да бъде повдигнат въпроса за възможното им членство в структурите на Европейския съюз. Това заяви в сряда председателят на законодателния орган в Кишинев Андриан Канду, съобщава ТАСС, цитирана от “Фокус“. „Председателите на трите парламента подписаха съвместно заявление, в което молят ЕП да приеме резолюция, за да бъде дадена гласност на перспективата за членство на тези страни в ЕС\", обясни Канду в рамките на брифинг. Молдовският политик разясни, че документът ще бъде изпратен в Брюксел в навечерието на срещата на „Източното партньорство“, планирана за тази есен. ", "date": "05.07.2017 16:43", "title": "Молдова, Грузия и Украйна изготвиха обща декларация за членството им в ЕС"}
{"url": "https://www.24chasa.bg/novini/article/6319640", "text": "Председателят на Европейската комисия Жан-Клод Юнкер защити позицията си, която  , съобщава австрийската медия ORF, цитиран от “Фокус“. Люксембургският политик обаче помоли да бъде извинен за подбора на използваните думи. В разговор с председателя на ЕП Антонио Таяни, Юнкер отново изрази своята дълбока загриженост от факта, че дебатите с лидерите на по-малките страни от ЕС очевидно се считат за по-маловажни от тези с представителите на по-големите държави от Общността.", "date": "05.07.2017 16:45", "title": "Жан-Клод Юнкер защити позицията си след гневната реч пред ЕП"}
{"url": "https://www.24chasa.bg/novini/article/6319473", "text": "Зелената зона за паркиране в София ще се разшири с още 4854 места от 1 октомври. Това решиха общинските съветници от транспортната комисия към СОС. Така паркирането ще стане платено в долната част на квартал \"Лозенец\" и в улиците около ул. \"Иван Асен II\" в кв. \"Яворов\". От 1 октомври ще влезе в сила и новото работно време на синята и зелената зона за паркиране. В делнични дни двете зони ще работят от 8,30 до 19,30 ч. В събота синята зона пък ще действа от 18 ч, а не до 14 ч. Предложенията трябва да бъдат гласувани от СОС.", "date": "05.07.2017 16:47", "title": "Зелената зона в София расте с 4854 места от октомври"}
{"url": "https://www.24chasa.bg/novini/article/6319422", "text": "Министърът на младежта и спорта Красен Кралев участва вчера в официалното откриване на фотоизложба под мотото „Спортът е за всички“ на Моста на влюбените до НДК. Тя се организира от фондация „София – Европейска столица на спорта“ съвместно с Българския олимпийски комитет (БОК) и Българската спортна федерация за деца и младежи в риск. На тържественото откриване присъстваха представителите на организаторите Белчо Горанов – генерален секретар на БОК и Анатоли Илиев – организационен секретар на „София – Европейска столица на спорта“, както и олимпийската шампионка Ваня Гешева, съобщиха от пресцентъра на министерството на младежта и спорта. Експозицията включва повече от 60 уникални снимки на фотографите Йордан Петков и Христина Бицова. Те показват другата страна на спорта, която често остава извън фокуса на медийното внимание. Авторите пречупват през призмата на художествената фотография теми като масовия спорт, спорта за здраве, активните занимания на обикновения човек близо до дома и до офиса. Целта на изложбата е да запознае повече хора с децата в риск и техните емоции, провокирани от спорта. Затова чрез магията на фотографията се представят вълнуващи мигове от живота на децата, обединени от спорта. Министър Кралев изрази благодарност към авторите и организаторите на изложбата, защото акцентират върху радостта и щастието от спорта. „Напоследък като че ли забравихме, че това е основната функция на спорта. Водят се дебати и разговори за медали, за победи, за пари, а изложбата ни показва колко малко им трябва на децата да се почувстват щастливи. Надявам се всички столичани, които видят изложбата на това оживено място, да се замислят за основните функции на спорта. И да не забравяме, че спортът освен здраве има и изключителна възпитателна сила“, заяви при откриването министър Кралев. Експозицията „Спортът е за всички“ ще остане на Моста на влюбените до НДК до 16 юли. Тя е част от новия проект на инициативата „София – Европейска столица на спорта“, който се осъществява под мотото „Емоцията е повече от победата“.", "date": "05.07.2017 16:47", "title": "Кралев участва в откриването на фотоизложба „Спортът е за всички“"}
