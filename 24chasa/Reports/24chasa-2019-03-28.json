{"url": "https://www.24chasa.bg/novini/article/7370989", "text": "Турският външен министър Мевлюд Чавушоглу се е намесил и е оставил финансирането от чужбина на вероизповеданията в България. Той направил това заради мюсюлманите, които получават пари и от Турция. Това обяви самият Чавушоглу в реч на предизборен митинг в град Текирдаг в сряда вечерта, съобщи БНР. “Проектът на България за поправки в религиозния закон беше срещу всички видове основни права и свободи. Турция беше принудена да се намеси и се наложи България да внесе промени”, заявил Чавушоглу. Турция е в контакт със София за намиране на решение за дълговете на Главното мюфтийство, каза още той. Че е имало разговор на българската външна министърка Екатерина Захариева с Чавушоглу за закона за вероизповеданията, бе потвърдено от българското външно министерство. Турският министър обяснил, че промените в закона, които ограничават финансирането от чужбина, са насочени срещу мюсюлманите. Захариева обаче настояла, че законът третира равно всички религии. “България не може да приеме намеса от чужда държава в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого”, подчертаха от българското външно министерство. Чужди държави ще могат да финансират религиозни общности в България, решиха депутатите в четвъртък. На второто четене на Закона за вероизповеданията ГЕРБ и ДПС отхвърлиха предложената от патриотите забрана. Вместо амнистия на дълговете си Главното мюфтийство получи възможност за отсрочка от 10 г. Това ще стане по модела на търговските дружества. Процедурата е разписана в ДОПК, но се отнася само за стопански субекти и е неприложима за вероизповедания. За срока ще тече лихва. А за да се даде отсрочка, ще се изисква обезпечение. Мотивите на вносителите са, че така то ще вземе държавна субсидия, без парите да се запорират заради дълговете, за които е осъдено.  “Сега чувам от вас за подобно изявление от външния министър на Турция, но България е една суверенна държава и не мисля, че има външна намеса, но ако има такава, тези въпроси би трябвало да ги насочите към лицата, които кореспондират на високо държавно ниво.” Така говорителят на Главното мюфтийство Джемал Фаик коментира изказването на турския външен министър Мевлюд Чавушоглу пред БНР. От мюфтийството приветстваха окончателните поправки в закона, както и разсрочването на дълговете им. “За нас, естествено, че първият вариант беше по-удовлетворяващ - да започнем на чисто, но след като има решение на Народното събрание да се разсрочат тези задължения, не виждам никакъв проблем”, каза Фаик. И допълни, че мюфтийството щяло да си направи график за погасяване и да го следва.", "date": "2019.03.28", "title": "Турски министър се похвали, че се преборил с България да не забрани парите от Анкара за мюсюлманите (Обзор)"}
{"url": "https://www.24chasa.bg/novini/article/7370970", "text": "Очакваното всеобщо вдигане на лихвите по кредити засега се отлага, показват данните на БНБ. Покачване през февруари има само при потребителските в левове на годишна база с 0,31 пункта до 8,14%. Ако са договорени в евро, за същия период лихвата е паднала до 4,51%. Годишният процент на разходите при левовите потребителски заеми се е повишил до 9,99%. Лихвите по ипотечните заеми продължават да падат - до средно 3,26%, ао с в лева и до 3,7% за тези в евро. Има намаление и на годишният процент на разходите. Към февруари спрямо година по-рано той е спаднал с 0,45 пункта до 3,66%. При лихвите по депозитите има много слабо раздвижване в посока нагоре. През февруари 2019 г. спрямо същия месец на миналата година средната лихва по левов депозит намалява до 0,14%, а по тези в евро - с 0,06 пункта до 0,16 на сто. БНБ запазва нулев основен лихвен процент, който за първи път бе обявен през февруари 2016 г. ", "date": "2019.03.28", "title": "Поскъпнали само потребителските заеми"}
{"url": "https://www.24chasa.bg/novini/article/7370975", "text": "Председателят на Камарата на общините на британския парламент Джон Беркоу даде зелена светлина за трето гласуване по сделката на Тереза Мей за Брекзит, която тя договори през ноември в Брюксел с ЕС, предадоха световните агенции. Вотът ще е утре, предаде БТА. \"Предложението на правителството на Мей за трети вот по сделката е ново и съществено различно\", заяви Беркоу, който миналата седмица отхвърли искането на кабинета за трети парламентарен вот с мотива, че британските депутати не могат да гласуват отново по нещо, което вече са отхвърлили. Сега според предложението на правителството на гласуване утре ще бъде подложена част от сделката за Брекзит, а именно Договорът за излизане от ЕС. Няма да се гласува по Политическата декларация за бъдещите отношения с ЕС, съгласно предложението на правителството. Британските депутати на два пъти вече отхвърлиха цялостната сделка на Мей за Брекзит, съставена от два елемента - Договор за излизане от ЕС и Политическа декларация за бъдещите отношения. Договорът за излизане дефинира условията на раздялата на Обединеното кралство с ЕС. Политическата декларация дефинира дългосрочните отношения, към които ще се стремят двете разделили се страни. Ако утре правителството спечели вота, се смята, че така то ще удовлетвори условията, поставени от ЕС за отлагане на датата за Брекзит до 22 май, отбелязва Ройтерс. Тези условия бяха установени на европейската среща на върха на 21 март. Но утрешното одобрение на Договора за излизане не означава, че парламентът е изпълнил критериите за официална ратификация на сделката за Брекзит. Критериите биха били изпълнени, ако парламентът одобри и двата елемента на сделката. Това означава, че ще има отделен вот в бъдеще. Консерваторите на Мей нямат мнозинство в 650-местната Камара на общините. Те разчитат на 10 депутати от Демократичната юнионистка партия, които подкрепят тяхното правителство. Цялостната сделка за Брекзит беше отхвърлена първо на 15 януари с рекордно мнозинство от 230 гласа. На 12 март тя беше отхвърлена отново с мнозинство от 149 гласа. За да не се повторят нещата от 12 март, ще трябва най-малко 75 депутати да променят мнението си. Демократичните юнионисти и няколко твърдолинейни пробрекзит консерватори, които се противопоставят на части от договора за излизане от ЕС, вече казаха, че ще продължават да гласуват срещу сделката. Но успехът на вота утре зависи до каква степен Мей ще успее да намали размерите на бунта в нейната собствена партия и колко депутати от опозиционната Лейбъристка партия тя би могла да спечели на своя страна.", "date": "2019.03.28", "title": "Британските депутати ще гласуват утре само по част от сделката на Мей за Брекзит"}
{"url": "https://www.24chasa.bg/novini/article/7370896", "text": "Това става ясно от внесените кандидатури в парламента.   Филипова е предложена да заеме поста на ръководител за зам.-председател на КФН, ръководещ управление „Надзор на инвестиционната дейност“. В мотивите си Атанасов посочва, че тя има \"впечатляващ на 10 г. опит в законовата, правната и нормативната дейност в сферата на финансите и държавната администрация\". В момента тя е председател на Държавната комисия по хазарта. Преди това е била старши юристконсул в Българска банка за развитие и старши експерт в Министерството на правосъдието.  Атанасов предлага Христова да оглави застрахователния надзор в КФН. Председателят на финансовия надзор мотивира кандидатурата си: \" Христова е изявен професионалист, чиято дейност винаги е била насочена към контролиране на лица в данъчната приходна администрация на България\". От 2013 г. досега тя е директор на Териториалната дирекция на НАП София.  Според правилата двете кандидатки ще бъдат изслушани в бюджетна комисия и ако бъдат одобрени, трябва да бъдат гласувани от депутатите в пленарна зала. Беше разписано, че кандидатурите трябва да бъдат придружени с писмени мотиви, които аргументират добрата професионална репутация на кандидата. Освен това трябва да има писмено съгласие на кандидата да бъде предложен за длъжността. Изискванията бяха те да имат завършена магистратура. Като тя може да бъде в областта на икономиката, финансите, правото, математиката, информатиката или друга специалност, която е подходяща с оглед надзора и регулирането на небанкови финансов сектор. Също трябва да има трудов или служебен стаж по специалността не по-малко от 5 години за последните 10 години.", "date": "2019.03.28", "title": "Бойко Атанасов внесе кандидатурите за зам.-шефове на финансовия надзор"}
{"url": "https://www.24chasa.bg/novini/article/7371019", "text": "Председателят на парламента на Венецуела Хуан Гуайдо, който се самообяви за временен венецуелски президент, няма да може да заема избираеми длъжности в продължение на 15 години, предадоха световните агенции. Мотивът за това решение е предполагаема корупция, обявиха венецуелските власти, предаде Франс прес. Главният ревизор на Венецуела Елвис Аморосо, натоварен със задачата да следи за прозрачността на венецуелската администрация, реши да забрани на гражданина Хуан Гуайдо да изпълнява всякакви избираеми длъжности за максималния предвиден от закона период. Това заяви ревизорът пред държавната телевизия. Максималният период е 15 години, предаде БТА. Аморосо уточни, че мотивът е предполагаема корупция. Имало нарушения, установени в декларацията за имуществено състояние на Гуайдо, допълва ТАСС. През февруари службата на генералния ревизор на Венецуела започна проверка на декларацията за имущество на Гуайдо. Това се наложи заради възникнали подозрения, че Гуайдо е укрил или фалшифицирал съдържащите се в декларацията данни, а също, че е получил пари от международни и национални структури, без да представи каквото и да е обоснование за това, предаде ТАСС.", "date": "2019.03.28", "title": "Властите на Венецуела забраниха на Гуайдо да заема изборна длъжност за срок от 15 г."}
{"url": "https://www.24chasa.bg/novini/article/7370897", "text": " Приятелят на арестуваната дознателка в Благоевград Розалина Кьосева - Владо Бклука, е системен нарушител в затвора, разбра наш репортер. В понеделник Кьосева бе задържана и срещу нея са повдигнати 4 обвинения. Едното е за престъпление срещу правосъдието, защото не е работила по досъдебно производство повече от година. Другите две пък са за изнасяне на служебна информация към приятеля си. За него имало издадена Европейска заповед за арест от Гърция, тя му казала и той се скрил. После му носела тайно храна. В рамките на месец пък го посещавала в затвора 5 пъти, като обяснявала, че трябва да го разпитва по разследване, което не било вярно. Фаталният мъж излежава присъда от Спецсъда за участие в ОПГ за разпространение на наркотици. Наказанието му е 1 г. и 5 месеца, като е започнал да го изтърпява през февруари 2018 г., при първоначален строг режим в Затвора в София. Малко след като влязъл зад решетките, е издадена заповед за преместването му в Бобов дол, защото това е най-близкия затвор до Благоевград. Той обаче обжалвал заповедта и настоял да си остане в София. През януари т. г. съдът отхвърля жалбата му и в началото на февруари е настанен в Бобов дол. Докато е бил в София е преместен в затворническото общежитие \"Кремиковци\". В затворническото му досие има няколко наказания. Определян е като системен нарушител. За притежание на мобилен телефон е наказан е със забрана за участие в колективни мероприятия за 3 месеца. По същата причина е лишен и от хранителна пратка за 2 месеца. Има и наказание за нерегламентирани взаимоотношения с друг лишен от свобода. За последно е хванат пак с телефон и слушалки през януари и е наказан с 3 денонощия в наказателна килия. Той обаче обжалва тази заповед. Съдът я остави в сила, но междувременно Владо Боклука е преместен в Бобов дол. Там му е предоставена възможност за ползване на личен апарат заради заболяване. Здравословни проблеми са и причината до преди дни все още не беше излежал трите си денонощия в карцера, разбра наш репортер. По време на ареста на дознателка, е обискирана и килията му в Бобов дол и отново е намерен мобилен телефон.", "date": "2019.03.28", "title": "Приятелят на арестуваната дознателка - системен нарушител в затвора"}
{"url": "https://www.24chasa.bg/novini/article/7370895", "text": "Предстоящото тази неделя представяне на листата с кандидати на ГЕРБ за членове на следващия Европейски парламент е била основната тема на днешното заседание на Националния предизборен щаб на ГЕРБ, съобщиха от пресцентъра на партията, цитирани от БТА. Председателят на Националния предизборен щаб и зам.-председател на ГЕРБ Цветан Цветанов е бил категоричен пред своите колеги, че в предстоящата предизборна кампания ГЕРБ ще насочи своите усилия върху това да покаже всички ползи за България от членството й в Европейския съюз и по какъв начин европейските средства са допринесли за изграждането на съвременен облик на населените места в страната. Членовете на Щаба са коментирали и хода на гражданските диалози под надслов \"Европа в нашия дом\", които се провеждат в цялата страна. Те са отчели факта, че залите трудно успяват да поберат стотиците желаещи да чуят за приноса на европейската солидарност за развитието на образованието, инфраструктурата и др. Цветан Цветанов е отбелязал, че от цяла България пристигат положителни отзиви за диалозите, които предоставят възможност на гражданите да зададат своите въпроси към представителите на местната, законодателната и изпълнителната власт. Той е съобщил, че през следващия месец ще бъде организирано събитие в София, на което ще бъде направено обобщение на резултатите от платформата за граждански диалози. В рамките на заседанието на Националния предизборен щаб на ГЕРБ е станало ясно, че в момента тече финализирането на политическата платформа на партията за изборите за членове на Европейския парламент. Зам.-председателят на ГЕРБ е информирал, че основните послания вече са факт, като предстои заключително прецизиране на текстовете. Всички членове на Щаба са коментирали, че днешното подписване на политическото споразумение между ГЕРБ и СДС за съвместно явяване на европейските избори е препотвърдило силната принадлежност на двете партии към европейското им политическо семейство - ЕНП. \"Като лоялен партньор нямаше как да не се вслушаме в призива на председателя на ЕНП Жозеф Дол и да позволим разпиляване на десни гласове в България\", е подчертал Цветанов. За пореден път е била отчетена отличната кондиция на структурите на ГЕРБ и готовността им за предстоящите тази година европейски и местни избори. Тема на разговора днес е било и централното събитие в предизборната кампания на ГЕРБ за европейския вот. То ще се проведе на 19 май в зала \"Арена Армеец\", а специално за него в България ще пристигне настоящият председател на Групата на ЕНП в ЕП и водещ кандидат на ЕНП за председател на следващата ЕК Манфред Вебер.", "date": "2019.03.28", "title": "Цветанов пред предизборния щаб на ГЕРБ: Да покажем ползите от членството ни в ЕС"}
{"url": "https://www.24chasa.bg/novini/article/7370908", "text": "Ние, Патриотите от ВМРО, ще поискаме изслушване на външния министър Екатерина Захариева в българския парламент, за да изясним имало ли е какъвто и да било дипломатически опит за намеса във вътрешните дела на страната ни по линия Анкара-София по темата Закон за вероизповеданията, съобщиха от пресцентъра на ВМРО, цитирани от БТА. От ВМРО искат да изяснят и поемал ли е представител на българското правителство ангажименти за промени в законодателството, облагодетелстващи турската външна политика. Ако не е имало официални анотации, то питаме следното - това, което Чавушоглу казва, фалшива новина ли е, или е вдигане на завесата на задкулисието, което тече по оста Ердоган - ДПС - ДОСТ, посочват от ВМРО. Искаме гаранции, че българската политика е защитена от външни вмешателства, заявяват от партията.", "date": "2019.03.28", "title": "ВМРО иска изслушване на Захариева в парламента заради религиозния закон"}
{"url": "https://www.24chasa.bg/novini/article/7370927", "text": "Океаните са достигнали рекордни нива на затопляне през 2018 година, алармира Световната метеорологична организация (СМО) към ООН, коeто застрашават живота в моретата заради климатичните промени, информира Франс прес, цитирана от БТА. През февруари ООН изтъкна, че периодът 2015-2018 е бил най-топлият от началото на отчитането на метеорологичните данни до ден днешен. В своя доклад за състоянието на климата СМО отчита нарастването на \"физическите проявления\" на климатичните промени и екстремните им форми, оказващи въздействие върху обществено-икономическия живот на планетата. Според метеоролозите през 2018 година са били регистрирани върхови температурни стойности в океаните на дълбочина от 0 до 700 метра и от 0 до 2000 метра, с които са били счупени рекордите от 2107 година. Покачването на нивото на океаните е продължило с ускорени темпове, като и в тази област е поставен рекорд. Феноменът е причинен от загубата на ледена маса от полюсите. Последните четири години са били най-топлите и средната температура на повърхността на планетата през 2018 година е била с 1 градус по Целзий по-висока, в сравнение с прединдустриалната епоха. През 2018 година повечето от природните бедствия, от които пострадаха 62 милиона души, бяха причинени от екстремалните метеорологични и климатични условия. Както и в миналото наводненията взеха най-много жертви - 35 милиона души.", "date": "2019.03.28", "title": "Океаните достигнали рекордни нива на затопляне през 2018 г."}
{"url": "https://www.24chasa.bg/novini/article/7370931", "text": "Изпълняващият длъжността министър на отбраната на САЩ Патрик Шанахан отхвърли днес пред репортери  , предаде Ройтерс. \"Не съм сигурен, че винаги вярвам на това, което те (руснаците - бел. ред.) казват\", заяви Шанахан пред малка група репортери във Флорида, предава БТА. По-рано днес Русия обясни, че е изпратила \"специалисти\" във Венецуела по силата на споразумение за военно сътрудничество, но посочи, че те не представляват никаква заплаха за регионалната стабилност. С това Москва отхвърли призива на президента на САЩ Доналд Тръмп да изтегли всички свои военни от Венецуела. Пред репортерите Шанахан не навлезе в подробности за това какво, според него, правят руските военни във Венецуела.", "date": "2019.03.28", "title": "Шефът на Пентагона: Не съм сигурен, че винаги вярвам на това, което руснаците казват"}
{"url": "https://www.24chasa.bg/novini/article/7370939", "text": "Лидерът на управляващата в Румъния Социалдемократическа партия (СДП) Ливиу Драгня заяви днес, че наказателната жалба срещу президента Клаус Йоханис за държавно предателство е почти готова, предаде Аджерпрес, цитирана от БТА. Същевременно Драгня отхвърли възможността за импийчмънт на президента. \"Дума да не става. Какво ще правим без Йоханис като президент? (. . .) Знам, че Йоханис иска импийчмънт. Аз не искам да бъде отстранен и няма да бъде отстранен. Йоханис трябва да стои вкопчен там, в Котрочени, за да го видят румънците в цялата му голота\", подчерта Драгня. Президентът Клаус Йоханис съобщи днес, че ще организира референдум по темата за правосъдието на 26 май. \"Сигурно е. Ще свикам референдум на 26 май, защото така повече не може. СДП продължава атаката по адрес на правосъдието\", заяви държавният глава в изявление пред медиите. Преди седмица държавният глава беше заявил, че е \"почти решен\" да свика референдум едновременно с европарламентарните избори на 26 май. Драгня заяви още, че на срещата, която Йоханис организира по-рано тази седмица с представители на магистратите по въпроса за референдума, Йоханис е показал, че смята правосъдните институции за \"подчинени на президента\". \"На срещата в Котрочени президентът Йоханис показа отново, че смята, че институциите на румънското правосъдие са на подчинение на президента\", посочи лидерът на СДП. Драгня заяви, че на тази среща Йоханис е произнесъл името му. Според него това е било послание към Върховния касационен съд, който разглежда корупционно дело срещу Драгня. \"Не индиректно, а директно и много ясно, като казал на присъстващите, че законите за правосъдието са направени за мен, за да отърват Драгня от затвора - това са думите, изречени от президента пред председателя на Върховния касационен съд, пред магистратите\", отбеляза той. \"За щастие мнозинството от присъстващите са отхвърлили този подход. Има все повече магистрати, които защитават независимостта си и тази на правосъдието\", заяви още председателят на СДП. \"Йоханис трябва да се страхува от референдума\", добави още Драгня, след като в изявлението си по-рано днес Йоханис попита социалдемократите защо се страхуват от този референдум.", "date": "2019.03.28", "title": "Драгня: Жалбата срещу Йоханис за държавно предателство  е почти готова"}
{"url": "https://www.24chasa.bg/novini/article/7370947", "text": "Гръцкият премиер Алексис Ципрас заяви днес в Солун, че гръцките предприемачи биха могли да играят ключова роля в икономическия растеж на Северна Македония, предаде агенция АНА-МПА. \"Гръцката икономика има потенциал да играе доминираща роля в икономическия растеж на Северна Македония с важния и положителен импулс, създаден от Преспанското споразумение\", каза Ципрас на среща с изтъкнати предприемачи от Северна Гърция, предаде БТА. Ципрас призова гръцките бизнесмени да се възползват от възможностите, дадени от Преспанското споразумение. Премиерът каза, че тази среща се осъществява в контекста на предстоящото му посещение в Скопие, където ще замине заедно с някои министри и с бизнес делегация. Очаква се по време на това посещение да бъдат подписани редица споразумения в различни области. Предвидена е също среща на Висшия съвет за сътрудничество между двете страни. Коментирайки реакциите против Преспанското споразумение, което реши дългогодишния спор за името на северната съседка, Ципрас каза, че е поел отговорността да реши този \"Гордиев възел\" след 30 години безполезни усилия, и подчерта нуждата всички страни в Гърция да се обединят около националните интереси.", "date": "2019.03.28", "title": "Ципрас: Гръцката икономика може да играе ключова роля за Северна Македония"}
{"url": "https://www.24chasa.bg/novini/article/7370948", "text": "Докладът за ръководеното от специалния прокурор Робърт Мълър разследване за Русия съдържа над 300 страници, заявиха днес служител на правосъдното министерство и още един запознат източник, цитирани от Асошиейтед прес, съобщи БТА. Министърът на правосъдието Уилям Бар представи в неделя обобщение от четири страници на доклада и се очаква той да оповести публична версия на документа в близките седмици. Размерите на доклада показват, че при разследването Мълър и екипът му са документирали значително повече подробности, отколкото Бар разкри пред Конгреса и обществеността в своето обобщение. Цитираният служител на правосъдното министерство каза, че вчера Бар е обсъдил обема на доклада в телефонен разговор с председателя на съдебната комисия към Камарата на представителите Джеролд Надлър. Надлър заяви, че докладът е под 1000 страници, но отказа да обсъжда точните му размери. Председателката на Камарата на представителите на американския Конгрес Нанси Пелоси разкритикува Бар, като каза, че писмото, което той написа до конгресмените за съдържанието на доклада на, Мълър е \"снизходително\". В това писмо - обобщение на доклада - Бар заяви, че разследването на Мълър не е установило доказателства, че кампанията на президента Доналд Тръмп е заговорничила с Русия с цел оказване на влияние върху изборите в САЩ през 2016 г. Пелоси определи като \"арогантно\" решението на Бар да напише писмо за доклада. Според нея Конгресът няма нужда правосъдният министър \"да бъде тълкувател на нещо, което би трябвало да покаже\" на конгресмените. Тя настоя Бар да представи доклада на Мълър пред Конгреса до вторник.", "date": "2019.03.28", "title": "Докладът на Мълър, разследващ Русия, бил над 300 страници"}
{"url": "https://www.24chasa.bg/novini/article/7370957", "text": "Европейският парламент прие днес предложението на Европейската комисия страните членки да отменят визите за косовски граждани, предаде Танюг, цитирана от БТА. Еврокомисарят по миграцията, вътрешните работи и гражданството Димитрис Аврамопулос изрази задоволство от факта, че парламентът е осъзнал важността на визовата либерализация за косовски граждани. \"Не става дума само за признаване на техните усилия, а и за осигуряване на стабилност и сигурност в региона. Става дума за европейската перспектива на целия регион\", каза Аврамопулос. Той припомни, че през юли миналата година Европейската комисия потвърди, че Косово е изпълнило всички условия за визова либерализация, включително и демаркацията на границата с Черна гора и засилването на борбата с организираната престъпност и корупцията. Еврокомисарят предупреди, че постоянното отлагане на визовата либерализация за Косово може да накара Прищина да обърне гръб на ЕС. Част от страните членки на ЕС не одобряват визовата либерализация за косовски граждани, опасявайки се от приток на мигранти от тази страна.", "date": "2019.03.28", "title": "Европарламентът призова за премахване на\nвизите за косовски граждани"}
{"url": "https://www.24chasa.bg/novini/article/7370878", "text": "Р.К. е осъден условно за извършено от него данъчно престъпление, съобщиха от прокуратурата. В периода от 13.04.2007 г. до 11.02.2011 г., в качеството си на представляващ и управляващ търговско дружество в Перник, Р. К. избегнал установяване и плащане на данъчни задължения в особено големи размери. За целта той потвърждавал неистини в подаваните справки-декларации по Закона за данък върху добавената стойност. При водене на счетоводството и при представяне на информация пред органите на приходите били използвани документи с невярно съдържание, както и неистински фактури. Общият размер на приспаднат неследващ се данъчен кредит е в размер на 712 948,85 лева. До осъдителната присъда на втора съдебна инстанция се е стигнало след подаден въззивен протест от Окръжна прокуратура - Перник срещу постановената оправдателна присъда на първа инстанция. На Р.К. е наложено наказание от три години лишаване от свобода с петгодишен изпитателен срок и конфискация на имоти.", "date": "2019.03.28", "title": "Осъдиха условно перничанин, не плащал данъци за над 700 хил. лева"}
{"url": "https://www.24chasa.bg/novini/article/7370881", "text": ", се разраства, предаде агенция МИА. Община Ново село формира кризисен щаб и екипи от общината и от горското стопанство и противопожарната служба в Струмица се опитват да потушат огъня, който бушува вече на три места, предаде БТА. Гасенето на пожарите се затруднява от непристъпността на засегнатия терен и силния вятър. Пожарникарите казват, че е трудно да се прогнозира кога ще бъдат овладени пожарите, които са обхванали рядка дъбова гора и трева на частен терен.", "date": "2019.03.28", "title": "Горският пожар на границата ни със \nСеверна Македония се разраства"}
{"url": "https://www.24chasa.bg/novini/article/7370772", "text": "Руските военни специалисти са във Венецуела, за да обслужват съществуващи още отпреди това договори за доставка на руско оръжие, заяви днес в Бишкек говорителят на Кремъл Дмитрий Песков, цитиран от Ройтерс. Песков добави, че Русия не се меси във вътрешните работи на Венецуела и посочи, че Кремъл се надява другите страни да оставят венецуелците сами да решават съдбата си, предава БТА. Вчера президентът на САЩ Доналд Тръмп заяви, че \"всички опции\" са отворени, за да бъде накарана Русия да изтегли военните си от Венецуела, след като в събота край Каракас кацнаха два руски военни самолета с около 100 руски военни.", "date": "2019.03.28", "title": "Кремъл: Нашите военни са във Венецуела, за да работят по сключени оръжейни договори"}
{"url": "https://www.24chasa.bg/novini/article/7370778", "text": "Турският президент Реджеп Тайип Ердоган заяви днес, че той отговаря за икономиката на страната и добави, че неговото правителство е осуетило атаки срещу турската лира, съобщава турският телевизионен канал НТВ. Той заяви това в реч на предизборен митинг в град Хаймана в окръг Анкара, предава БТА. Ние преживяхме период, когато курсът на долара надхвърли 7 лири, а лихвите надхвърлиха 40 процента. Веднага взехме мерки, осигурихме контрол и предприехме стъпки, които да върнат икономиката в ресли, каза Ердоган, припомняйки рязкото обезценяване на турската лира през август, което определи като резултат от атака на международни финансови институции срещу турската икономика. В края на миналата седмица пак предприеха подобна инициатива. За два дни осуетихме тази атака, добави Ердоган. След изборите ние ще осъществим бързо структурни реформи, които ще направят нашата икономика по-силна спрямо подобни атаки, обеща Ердоган.", "date": "2019.03.28", "title": "Ердоган: Аз отговарям за икономиката на Турция"}
{"url": "https://www.24chasa.bg/novini/article/7370771", "text": "64 млн. лева е инвестирал “Кауфланд” в новата си логистична база в с. Стряма, която бе открита в сряда от министъра на икономиката Емил Караниколов. “Логистичният център е най-големият в България и един от най-мащабните на Балканския полуостров и е на световно ниво”, заяви председателят на управителния съвет на “Кауфланд България” Иван Чернев. По думите му от стъпването си в страната фирмата е инвестирала над 1,4 млрд. лв. и има повече от 6000 служители. “За да бъдеш години наред водещ в толкова динамичен сектор като модерната търговия, се изисква непрестанен тежък труд. Не спираме да се развиваваме, за да бъдем най-доброто място за пазаруване и работа в България\", посочи Чернев. В новата база край Стряма, която е за нехранителни продукти, компанията е вложила над 64 милиона лева. Там ще се съхраняват кухненски уреди, домашен текстил, облекло, канцеларски материали и др. За целта са изградени 53 рампи. Създадени са 30 000 палетоместа и 5 000 зони. Компютър командва работниците, наречени комисионери, които товарят мотокарите и нареждат стоките по стелажите. В централния склад на “Кауфланд” пък складовете са с различен градусов режим, за да се гарантира свежестта на продуктите. На ден в логистичния комплекс пристигат 300 камиона от цялата страна и чужбина. Използват се сглобяеми касети, а машина определя височината и дълбочината на всеки артикул, за да се изчисляват килограмите при товарене. Центърът е изграден по последните екологични стандарти и работи с иновативни технологии. В базата край Стряма разделно се събират стъкло, хартия, фолио от 59-те филиала в страната и се предават за рециклиране. През тази година компанията предвижда да продължи с инвестициите и модернизацията на обектите си. Миналия месец във Велико Търново бе открит 59-ият хипермаркет. Работи се и по изграждане на петия магазин във Варна.", "date": "2019.03.28", "title": "“Кауфланд” с нова база за над 64 млн. лв."}
{"url": "https://www.24chasa.bg/novini/article/7370759", "text": "В предаването „бТВ Новините“ от 27 март 2019 г. бе извършена груба манипулация, целяща единствено да ме дискредитира като Председател на КПКОНПИ с несъстоятелни твърдения за разминаване в имотната ми декларация. Напълно съм наясно, както с причините, така и с истинските автори на това активно мероприятие. През последните години ръководената от мен Комисия постигна съществени резултати в противодействието на корупцията и отнемане на незаконно придобито имущество. Бяха отнети и запорирани имоти с недоказан произход за милиарди лева, което неминуемо засегна интересите на много хора. И ответната реакция на засегнатите не закъсня. Извършената срещу мен медийна манипулация е част от тази ответна реакция, организирана от обвиняеми и подсъдими лица, чието имущество е блокирано от Комисията, но които продължават да имат силно влияние и възможности за въздействие в телевизионните медии и да контролират неправителствени организации. Тези лица водят целенасочена компроматна кампания срещу мен, използваща всякакви средства. Те няма да ме уплашат и няма да ме отклонят от пътя, по който съм поел, заемайки длъжността председател на Антикорупционния държавен орган. Напротив, опитите да бъда дискредитиран показват само едно – аз и ръководената от мен Комисия добре си вършим работата. И колкото по-отчаяни стават в стремежа си да ме оклеветят, толкова по-уверен ме правят за постигнатите резултати. Няма да назовавам имената им, но по делата на Комисията ще ги разпознаете. А колкото до твърденията на т.н. „Антикорупционен“ фонд, че не съм декларирал като лична собственост плоския покрив на сградата, в която живея, както и опитът изкуствено създаденият казус с моя апартамент да бъде пришит към имотните скандали от последните дни, намирам същите за крайно тенденциозни. Представителката на фонда Лора Георгиева, коментираща осъществената от мен сделка в предаването, явно има добри математически способности, поне при изчисляването на „пазарните“ цени на имотите. Предвид твърдението й, че реалната пазарна цена на закупения и заплатен от мен апартамент не била 293 хиляди лева, а 670 хиляди лева, заявявам напълно сериозно, че съм готов веднага да й продам апартамента на тази „реална“ според нея цена. А сега някои факти за непредубедените наблюдатели: С нот.акт за покупко-продажба на недвижим имот № 193 от 26.04.2017 г. Пламен Георгиев и съпругата му са придобили собствеността върху апартамент, находящ се гр. София, ул. проф. Георги Павлов №21 за сумата 150 000 евро, равняващи се на 293 374,50 лв., от които 103 874,50 лв. заплатени по банков път след изповядване на сделката, а остатъкът от 189 500 лв. заплатена чрез кредит, отпуснат от „Първа инвестиционна банка“ АД съгласно договор за банков кредит от 24.04.2017 г. Сумата 103 874,50 лв. има за произход продажба на собствен на продавача наследствен недвижим имот, находящ се в гр. София, ж.к. Люлин с площ от 103 кв. м., продаден за сумата от 129 084 лв. Във връзка с твърденията, че сделката е сключена за цена, значително по-ниска от данъчната оценка на имота в размер на 452 785,70 лв., следва да се има предвид, че тази сума според Удостоверение за данъчна оценка изх.№ 7221014673/ 08.03.2017 г. на Столична община, ДОП, отдел ОП- Слатина, включва и оценката на „тераса на второ ниво“ на площ от 186,57 кв. на стойност 197 479,70 лв. Въпросната тераса обаче не е част от жилището, а представлява тераса-покрив, която е обща част на сградата по смисъла на чл. 38 от Закона за собствеността, поради което не е обект на индивидуални собственически права и не подлежи на деклариране от страна на етажните собственици. Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика /Решение № 75 от 26.02.2010 г. по гр.д. № 395/ 2009 г. на 2 г.о., Решение № 220 от 18.10.2013 г. по гр.д.№ 2922/ 2013 г. на 1 г.о., Решение № 54 от 18.05.2018 г. по гр.д. № 1493/ 2017 г. на 1 г.о./. На това основание е очевидно, че припадащите се на терасата-покрив 197 449,70 лв. следва да бъдат приспаднати от данъчната оценка на обекта. При това положение данъчната оценка на имота, представляваща сбора от оценките на елементите, формиращи придобитото жилище, всъщност е 255 306 лв., т.е. значително по-малка от договорената и заплатена продажна цена в размер на 293 374,50 лв. Това е цената, върху която са заплатени дължимите за прехвърлянето данъци и такси, съгласно чл.46, ал.2, т.1 от Закона за местните данъци и такси. Колкото до придобитите през 2012 г. недвижими имоти /апартамент с две подземни паркоместа, закупен с Нот.акт № 195 от 09.07.2012 г./ и подземно паркомясто /закупено с Нот.акт № 166 от 07.10.2014 г./, моля да се има предвид, както следва: Цената, заплатена от купувачите по първата сделка, е в размер на левовата равностойност на 106 000 евро, т.е. 207 317,98 лв. Данъчната оценка на обектите е в общ размер не на 264 310,30 лв., колкото по неизвестни за мен причини е посочено в нотариалния акт, а 165 192,70 лв. /според Удостоверение за данъчна оценка ДСЛ19-ГР94-10/28.03.2019г., при което е очевидно, че уговорената и заплатена продажна цена е в размер, значително по-голям от данъчната оценка. Следва да се има предвид също така, че според законодателството към момента на сключване на сделките от 2012 г. и 2014 г. паркоместата не бяха възприети като годен обект на право на собственост, при което гражданите заплащаха за такива на собствен риск, за да обезпечат нуждата си за паркиране на собствените си моторни превозни средства. Едва с промените в Закона за устройство на територията /ДВ, бр.101 от 2015 г./ беше създадена нова ал.4 на чл.37 от ЗУТ, според която в сграда в режим на етажна собственост необходимите места за паркиране се осигуряват с инвестиционния проект, вкл. чрез предвиждане на отделни места за паркиране със статут не на самостоятелни обекти, а на принадлежност към съответните самостоятелни обекти в сградата /т.3/. Следователно, към онзи момент по принцип би било оправдано закупуване на паркоместа на цена, по-малка от данъчната им оценка, тъй като от формално правна гледна точка такива договори са имали невъзможен предмет. Както стана ясно обаче, за предмета на сделката от 2012 г., включващ апартамент и 2 бр. паркоместа, съм заплатил цена, значително надхвърляща данъчната оценка на обектите. С посочването на горните факти считам, че съм направил всичко необходимо за задоволяване на обществения интерес към имущественото ми състояние по начин, който не поставя под съмнение законността и почтеността на действията ми.", "date": "2019.03.28", "title": "Пламен Георгиев: Атаката за моите апартаменти идва от обвиняеми и подсъдими"}
{"url": "https://www.24chasa.bg/novini/article/7370815", "text": "Апелативният съд в Скопие намали присъдата на бившия министър на вътрешните работи Гордана Янкулоска по делото за покупка на луксозен правителствен мерцедес на стойност 600 хиляди евро от 6 на 4 години затвор, предаде Танюг, цитирана от БТА. За покупката на мерцедеса бе осъден на две години затвор и бившият премиер Никола Груевски, който избяга в Унгария, преди да влезе в затвора. В няколко интервюта след това Груевски заяви, че не съществува друга държава в света, където някой е осъден за покупка на служебен автомобил за нуждите на институциите. Янкулоска, която оглавяваше вътрешното министерство в правителството на Груевски, бе осъдена за злоупотреба със служебно положение и власт. Според съда тя е знаела, че става дума за изключително скъп автомобил, който бившият премиер Никола Груевски я подтикнал да купи, а тя умишлено подтикнала бившия помощник-министър на вътрешните работи Гьоко Поповски да извърши покупката. Съдът сметна, че мерцедесът е бил купен със заобикаляне на законните процедури \"с цел да се изпълни желанието на Груевски\". Поповски беше осъден за този случай на 6 и половина години затвор. Процесът на Янкулоска, който се водеше отделно от този на Груевски и Поповски, започна към края на август миналата година, след като тя роди. Според закона тя има право да отложи изпълнението на присъдата си, докато бебето не навърши една година.", "date": "2019.03.28", "title": "Намалиха присъдата на бившия македонски министър Гордана Янкулоска"}
{"url": "https://www.24chasa.bg/novini/article/7370839", "text": "Бившият президент на босненската Република Сръбска по време на войната от 1992-1995 г. Радован Караджич обжалва доживотната си присъда за геноцид и престъпления срещу човечеството, произнесена на 20 март, предадоха информационните агенции. В жалбата, подписана от адвоката Питър Робинсън, са посочени 8 основания, сред които нарушаване на правата на подсъдимия Караджич, липса на мотивирано заключение на Апелативната камара и нарушение на практиката за определяне на срока за наказание за военните престъпления в бивша Югославия, предава БТА. В документа защитата предлага доживотната присъда да бъде отменена, а делото да бъде върнато за преразглеждане. Караджич, който се укрива 13 години от правосъдието, беше арестуван в Сърбия през юли 2008 г. Процесът срещу него в Международния трибунал за военните престъпления в бивша Югославия започна на 26 октомври 2009 г. и продължи до март 2016 г., когато Караджич бе осъден на 40 години затвор за геноцид в Сребреница, военни престъпления и престъпления срещу човечеството за 44-месечната обсада на Сараево, държане на заложници от мироопазващите сили на ООН и етническо прочистване, целящо прогонване на хървати и мюсюлмани от редица райони на Босна. Присъдата бе обжалвана в Международния остатъчен механизъм, създаден на довърши делата на трибунала след изтичане на мандата му. На 20 март Апелативната камара на механизма увеличи присъдата от 40 години на доживотен затвор.", "date": "2019.03.28", "title": "Радован Караджич обжалва доживотната си присъда за геноцид и престъпления срещу човечеството"}
{"url": "https://www.24chasa.bg/novini/article/7370841", "text": "Водач на автобус, употребил алкохол и предоставил личната си карта на друг за даване на кръвна проба, бе задържан в РУ- Етрополе. Това съобщиха от МВР. Около 6.15 часа вчера автопатрул на РУ-Етрополе спрял за рутинна проверка училищен автобус, без пътници в него. При тест на водача за употреба на алкохол, дрегерът отчел положителен резултат. Униформените съставили акт на нарушителя и отнели свидетелството му за управление на МПС. На 52-годишния етрополец бил издаден и талон за медицинско изследване на кръвта. Час по-късно в районното управление се получил сигнал от Филиала за спешна медицинска помощ в града, че при тях се е явил мъж, който дал кръвна проба по съставен акт, но при оформяне на документацията у медиците възникнало съмнение за разминаване на самоличността му с представената от него лична карта. В момента на обаждането към полицията мъжът избягал. Полицейските служители реагирали незабавно и в рамките на броени минути установили извършителя. 38-годишният етрополец признал, че е използвал личната карта на своя съгражданин. Водачът на автобуса е задържан с полицейска заповед за срок до 24 часа. По случая е регистрирана преписка за извършено престъпление по чл. 318 от НК.", "date": "2019.03.28", "title": "Задържаха шофьор на автобус, пил и представил чужда лична карта"}
{"url": "https://www.24chasa.bg/novini/article/7370852", "text": "Досъдебно производство е образувано спрямо 62-годишен хасковлия, разпространявал наркотик, съобщиха от пресцентъра на МВР. Вчера криминалисти от хасковското управление проследили мъжа, оставил в куриерска фирма пратка с адрес в София. Предприети са неотложни процесуално-следствени действия - претърсване и изземване. В пакета са открити 2 шишенца, обозначени като \"капки за нос\", в които веществото реагирало на метамфетамин, с тегло 40 грама. Хасковлията е признал, че той е поставил дрогата в пратката. Не е задържан по здравословни причини.", "date": "2019.03.28", "title": "Хасковлия праща дрога чрез куриерска фирма, не го задържаха по здравословни причини"}
{"url": "https://www.24chasa.bg/novini/article/7370860", "text": "Жертвите на нападението в Утрехт, извършено по-рано този месец, станаха вече четири, след като 74-годишен пенсионер, ранен при стрелбата, почина днес от раните си, предадоха Ройтерс и Франс прес, като се позоваха на съобщение на холандската прокуратура. Прокуратурата обяви, че задържаният за стрелбата, 37-годишен Гьокмен Танъш, ще бъде обвинен за убийството на четирима души по терористични подбуди. Властите разследват дали Танъш, за когото бе съобщено, че е направил самопризнания пред съдия при закрити врата, не е имал и други лични мотиви. На обвиняемия е назначена и психиатрична експертиза, предава БТА. Останалите три жертви на нападението на Танъш, извършено в трамвай в Утрехт на 18 март, са 19-годишна жена, 28-годишен мъж и 49-годишен баща на две деца, припомня Франс прес. Един ранен в нападението остава в болницата в критично състояние. Холандски съд ще разгледа до края на следващата седмица, мярката за неотклонение на заподозрения.", "date": "2019.03.28", "title": "Броят на жертвите на нападението в Утрехт нарасна до четири"}
{"url": "https://www.24chasa.bg/novini/article/7370867", "text": "647 млн. лв. са средствата от държавния бюджет, европейските фондове и Механизма за свързване на Европа, които се инвестират за изграждане и ремонт на пътища в Софийска област. Това съобщи в Сливница днес заместник-министърът на регионалното развитие и благоустройството Николай Нанков. В града той участва в дискусия за регионалното развитие, съобщиха от пресцентъра на министерството.  Основен приоритет през 2019 г. ще бъде магистралата „Калотина – Сливница“, тъй като само тази отсечка от трансевропейския коридор от Лондон до Истанбул не е с магистрални габарити. Имаше жалби по процедурата за избор на строителен надзор за участъка между Драгоман и Сливница с дължина 16,9 км, които са оттеглени. Очаква се строителството му да стартира през май и да завърши за около две години. Стойността на строителните работи на отсечката е 140 млн. лв., като 40 млн. лв. са от Механизма за свързване на Европа, съобщи заместник-министър Нанков. Избран е изпълнителят за другия участък от магистрала – от Калотина до Драгоман. Очаква се да приключи процедурата за строителен надзор и, ако няма жалби по нея, строителството може да стартира през юни. 140 млн. лв. от средствата за пътна инфраструктура са за ремонт на мостове, виадукти и тунели по магистралите „Хемус“ и „Тракия“ на територията на областта, които не са ремонтирани повече от 30 години. Съоръженията се рехабилитират поетапно. До началото на летния сезон ще приключи ремонтът на виадуктите на 13-ти, 15-ти и 20-ти км на АМ „Тракия“ в посока Пловдив. След 15 септември ще се рехабилитират и платната на съоръженията в посока София. През тази година се очаква да приключи ремонтът на тръбата в посока София на тунел „Витиня“ на АМ „Хемус“. През месец май се предвижда да завърши рехабилитацията на пътя през Петрохан, като ще се ремонтира и участък в границите на гр. Костинброд. Предстои да стартира рехабилитацията на пътя между Сливница и Брезник, който осигурява връзка между Софийска област и Перник. Николай Нанков подчерта, че с въвеждане на тол системата за тежкотоварни автомобили от 16 август 2019 г. ще се възстанови справедливостта в пътния сектор чрез принципа „който руши повече, плаща повече“. В момента само 100 млн. лв. от общо 350 млн. лв. годишни приходи от винетки са от тежкотоварни автомобили. Очаква се постъпленията да са над 1 млрд. лв. годишно, което ще позволи повече инвестиции в доизграждането и поддръжката на пътна инфраструктура. Областта е не само най-голяма като брой общини, но и с най-дълга и силно амортизирана водопреносна мрежа, обърна внимание заместник-министър Нанков. Той коментира, че присъединяването на община Ботевград към обособената територия на Асоциацията по ВиК ще даде възможност на областта да кандидатства за европейско финансиране. Важен е проектът на Министерство на здравеопазването по Оперативна програма „Региони в растеж“, по който ще се обновят всички центрове за спешна медицинска помощ и филиалите към тях в областта, подчерта Николай Нанков. 61 са сградите, за които са сключени договори за целево финансиране с Българската банка за развитие по Националната програма за енергийна ефективност на многофамилни жилищни сгради в София област. 54 от тях вече са обновени, останалите са в етап на строителство.", "date": "2019.03.28", "title": "Над 640 млн. лв. се инвестират в пътната инфраструктура в Софийска област"}
{"url": "https://www.24chasa.bg/novini/article/7370858", "text": "Министър-председателят Бойко Борисов и ръководената от него българска делегация пристигнаха в Букурещ, където утре предстои да се проведе Четиристранната среща на високо равнище между България, Гърция, Румъния и Сърбия. Лидерите на четирите балкански държави се събират в този формат по инициатива на министър-председателя Борисов, като това ще бъде седмата им среща, домакинствана по ред от Румъния. Това съобщиха от пресцентъра на Министерския съвет. Премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката. Фокус на срещата ще бъде задълбочаването на регионалното сътрудничество и развитието на добросъседските отношения. В рамките на утрешния ден ще се състои и съвместно заседание на правителствата на България и на Румъния. Разговорите между двете делегации включват теми от сферата на икономиката, транспорта и сигурността. Развитието на търговско икономическото сътрудничество ще бъде акцент с оглед на нарастването на стокообмена с Румъния с близо 7% през изминалата година и на изразения от двете страни интерес за насърчаване на взаимодействието в областта на малките и средни предприятия. Ще се разгледат възможностите за задълбочаване на връзките между румънския и българския бизнес, по-специално в сферата на иновациите и високите технологии. Подобряването на условията за корабоплаване в общия българо-румънски участък на река Дунав, както и транспортната свързаност между двете страни ще бъде друг акцент от двустранните разговори в Букурещ. Разширяването на транспортните връзки по р. Дунав е от съществено значение за улесняването на трафика, активизирането на контактите между бизнеса и хората от двете страни, както и на туристическия обмен. Акцент в разговорите ще бъде и сътрудничеството в областта на превенцията, готовността и реагирането при извънредни ситуации, природни и причинени от човека бедствия и пожари. България и Румъния ще обсъдят също така енергийни теми и въпроси от европейския дневен ред.", "date": "2019.03.28", "title": "Бойко Борисов пристигна в Букурещ за срещата с Ципрас, Дънчила и Вучич"}
{"url": "https://www.24chasa.bg/novini/article/7370873", "text": "Разглеждат се възможностите някои административни срокове за кандидатстване за войнишки длъжности да бъдат съкратени. Това каза в Ловеч командирът на Сухопътните войски генерал-майор Михаил Попов пред журналисти по време на националната кампания „Бъди войник“, съобщиха от пресцентъра на военното министерство. „Нямаме намерение да снижаваме критериите за подбор на кандидатите, защото това би могло да се отрази негативно на нашата работа“, подчерта той. Генерал-майор Михаил Попов отбеляза, че ако се запазят сегашните темпове на прием на кандидати за военна служба, некомплектът може да бъде преодолян за няколко години. „Засега първите резултати са обнадеждаващи, съдейки по броя на подадените документи в първия обявен за тази година конкурс за заемане на вакантни войнишки длъжности във военните формирования от Сухопътните войски. Надявам се до края на годината да проведем успешно още два конкурса“, посочи той. „Кампанията „Бъди войник“ и срещите с Българската армия ще дадат възможност на младите хора да помислят за своята реализация и се надявам те да направят своя избор и да се присъединят към въоръжените сили“, заяви командирът на Сухопътните войски. Множество жители на гр. Ловеч и съседните населени места проявиха интерес към статичния показ на въоръжение и техника на Българската армия. На информационната борса стана ясно, че трима пълни отличника от 11 клас вече са подали документи за кандидатстване в Националния военен университет „Васил Левски“ в гр. Велико Търново. Генерал-майор Попов отбеляза, че е радостен интересът на младите хора към Българската армия. Това не е свързано единствено с професията на военнослужещия, а и с подготовката, която те могат да получат за реакция в случай на кризи и бедствия.", "date": "2019.03.28", "title": "Заради недокомплекта: Съкращават сроковете за кандидатстване в армията"}
{"url": "https://www.24chasa.bg/novini/article/7370752", "text": "Италианският парламент прие днес нов закон за правото на самозащита на жертвите на кражби, подкрепян от твърдолинейния министър на вътрешните работи Матео Салвини, но определян от критиците му като опит за внасяне в Италия на американската \"оръжейна култура\", предаде ДПА, цитирана от БТА. Сенатът одобри окончателно нормативния акт, наречен Закон за легитимната самоотбрана с 201 срещу 38 гласа и шестима въздържали се. \"От днес престъпниците трябва да знаят, че да си крадец в Италия, ще бъде по-трудно\", каза Салвини пред репортери след гласуването. Докато говореше, той държеше тениска с надпис на нея \"Самоотбраната винаги е законна\". Законът постановява, че самоотбраната срещу някого, който е влязъл с взлом в дома или магазина на даден човек и който физически го заплашва, \"винаги е законна\". Той също така увеличава наказанията за незаконно проникване в чужд имот, за кражба с взлом и грабеж. Законът не позволява да се стреля по крадци, които бягат или са били обезвредени, нито спестява на някого разследването или евентуалното съдене, ако при престрелка се е стигнало до раняване или смърт. Според председателя на асоциацията на италианските съдии Франческо Миниши реформата, заложена в закона, \"изпраща грешен сигнал\", защото има риск тя да накара хората да си мислят, че са свободни да стрелят по предполагаеми престъпници. Джорджо Берета, активист срещу оръжейното лоби, заяви, че в Италия няма престъпна вълна, която да оправдава законодателните промени. Миналата година е имало едва 16 убийства, свързани с влизания с взлом и грабежи - най-ниският брой за последните 30 години, отбелязва той. В статия за сайта \"Осерваторио дирито\" Берета заявява, че новият закон има за цел да удовлетвори оръжейната индустрия и \"тази част от електората, която шумно призовава за по-свободен режим за огнестрелните оръжия и преди всичко за по-малко ограничения върху употребата им\".", "date": "2019.03.28", "title": "Нов закон в Италия разширява правото на законна самоотбрана срещу крадци"}
{"url": "https://www.24chasa.bg/novini/article/7370710", "text": "Сръбски митничари предотвратиха опит на 20 мигранти да се прехвърлят нелегално през границата с Унгария, скрити в казани за варене на ракия, предаде Танюг, цитирана от БТА. Митничарите на ГКПП Хоргош отворили за проверка ремаркето на камион, който превозвал казани за варене на ракия от Сърбия за Унгария. Скенерът регистрирал човешки силует в един от казаните и когато го отворили, намерили вътре скрит афганистанец. На Хоргош бяха регистрирани още пет опита на мигранти от Афганистан, скрити между транспортираните стоки - между чували с храна за кучета и котки, автомобилни гуми, бира - да се прехвърлят през границата с Унгария. На 25 март с помощта на скенер митничарите откриха още трима нелегални мигранти в камион с българска регистрация, пътуващ за Словакия и натоварен с козметични стоки, допълва агенцията.", "date": "2019.03.28", "title": "Мигранти, скрити в казани за ракия, откриха сръбски митничари"}
{"url": "https://www.24chasa.bg/novini/article/7370705", "text": "\"Аз вече успях да се дистанцирам от образа на г-н Цветанов, защото заявих, че в никакъв случай не мога да бъда Цветанов в парламента. Искам да благодаря на премиера за доверието, както и на политическото ръководство на партията, защото номинацията дойде от тях. Имаше много номинации, всички бяха еднакво достойни. Снощи бях информирана, че ще бъда предложена\". Това заяви Даниела Дариткова пред  , която заема поста на Цветан Цветанов като шеф на парламентарната група на ГЕРБ. Тя обясни, че новината за номинацията е научила и от Бойко Борисов, и от Цветан Цветанов. \"Поканих ги днес вече и отново отправям покана към тях, защото смятам, че те също носят отговорност. Те нямат отношение към това, което вълнува хората, а по-скоро има залитане към жълтата страна на нещата. Вярно е, че някой път наистина решенията се прокарват без заяждане, но пък колегите понякога са коректен опозиционен фактор\", заяви Дариткова за продължаващото отсъствие на БСП от пленарна зала. \"Ние в ГЕРБ сме показали, че винаги носим отговорност. В политиката отговорност се носи именно чрез оставки. Преодолели сме кризата и вярвам, че ще излезем по-стабилни от нея. Още нямам информация кой ще бъде новия министър на правосъдието\", обясни тя. \"Всички колеги, които бяха замесени в това координирано действие, понесоха своите последстия\", добави Дариткова по темата за \"Апартаментгейт\". \"Готова съм да се разберем с г-жа Нинова, ако се налага, не като мъже, разбира се\", коментира новата шефка на ПГ на ГЕРБ. \"Ще направя всичко възможно да не изоставя пациентите си. Надявам се от петък до вторник да мога да им бъда на разположение\", каза Дариткова, която е педиатър в Смолян. Тя обясни, че там живее в къщата на своя съпруг и все още не си е купила апартамент в София. Когато е в столицата, тя ползва жилище в кв. \"Редута\", полагащо се на Народното събрание.", "date": "2019.03.28", "title": "Даниела Дариткова: Имаше много номинации за шеф на ПГ на ГЕРБ, всички бяха достойни"}
{"url": "https://www.24chasa.bg/novini/article/7370713", "text": "Президентът на САЩ Доналд Тръмп призова днес председателя на комисията по разузнаване към Камарата на представителите да напусне Конгреса, предадоха ДПА и Ройтерс. Агенциите припомниха, че демократът от Калифорния Адам Шиф изигра активна роля в разследването за евентуална руска намеса в президентските избори през 2016 г., предава БТА. \"Конгресменът Адам Шиф, който в продължение на две години умишлено и незаконно изричаше лъжи и изнасяше информация, трябва да бъде заставен да напусне Конгреса\", написа Тръмп в \"Туитър\". Призивът на президента идва в момент, в който неговата Републиканска партия засилва контраатаките срещу демократите след огласяването в Конгреса на резюме от доклада на Робърт Мълър. След около две години работа специалният прокурор Мълър приключи разследването си в края на миналата седмица. Главният прокурор на САЩ Уилям Бар проучи доклада му и изготви обобщение на заключенията в него, което бе представено на конгресмените. В обобщението на заключенията от доклада, публикувано през уикенда от Бар, се посочва, че не е имало съглашателство между Тръмп и представители на Русия, отбелязва ДПА. В доклада, който все още е засекретен, обаче не се дава оценка за това дали е имало възпрепятстване на правосъдието - нещо, което някои коментатори тълкуват като прехвърляне на топката на Конгреса, отбелязва агенцията. Часове преди появяването на призива на Тръмп в \"Туитър\" негови съпартийци в комисията по разузнаване към Камарата използваха началото на заседание, посветено на руската намеса в изборите, за да започнат офанзива срещу Адам Шиф. Те съобщиха, че всичките деветима републиканци от комисията са подписали петиция за оттеглянето на нейния председател. Шиф, към когото няма предявено официално обвинение, че е изнасял класифицирана информация в медиите, е реагирал остро и заседанието е преминало в кавга.", "date": "2019.03.28", "title": "Тръмп призова шефа на комисията по разузнаване Адам Шиф да подаде оставка"}
{"url": "https://www.24chasa.bg/novini/article/7370544", "text": "През следващия мандат Столична община ще има заместник-кмет по сигурността, но избран от друг кмет и друго мнозинство. Това заяви лидерът на БСП - София Калоян Паргов след днешната сесия по сигурността на СОС. Той коментира това по повод отчетената дейност в тази област от страна на управляващите и пропуските в работата им, които от групата на социалистите в СОС посочиха, съобщиха от пресцентъра на БСП - София. \"По темата \"Сигурност в града\" има още много какво да се желае от Столична община от гледна точка на мерки и бюджетиране, коментира Калоян Паргов. - Въпроса за заместник-кмет по сигурността, който поставяме от началото на този мандат изобщо няма да го споменавам сега. Очевидно е, че през следващия мандат Столична община ще има заместник-кмет по сигурността, но той ще бъде избран от друг кмет и от друго мнозинство\". Калоян Паргов изрази тревога от факта, че има голям недокомплект в СДВР. \"Недокомплектът там вече е хроничен, заяви той. - Още преди две години, когато сегашният министър на вътрешните работи беше старши-комисар и ръководител на СДВР, ние му бяхме поставили този въпрос. Тогава бяхме в навечерието на българското европредседателство, а темата за мигрантите беше много актуална. Той призна, че има над 800 души недокомплект в СДВР, но обеща да го запълни до началото на българското европредседателство. Днес стана ясно, че недокомплектът към момента е 657 души. Тоест, има устойчиво не справяне с този проблем. Каква е причината? Няма желаещи да постъпят на работа в системата? Няма средства, за да бъдат обезпечени със заплати. Нека да ни кажат конкретната причина за този хроничен недокомплект\". Лидерът на БСП - София отбеляза, че в сравнение с 2018 година, бюджетът за сигурност на Столична община за 2019-а е по-малък. \"Тази година над милион е сумата за капиталови разходи. През 2018-а заделените средства за капиталови разходи не бяха похарчени. Тоест управляващите в Столична община спестиха от сигурността на софиянци, коментира Калоян Паргов. - Нашите претенции са свързани най-вече с видеонаблюдението, особено в кварталите, където е и най-голям проблемът с битовата престъпност. Той е най-важен за решаване. Трябва да бъдат направени и законови промени, за да може да бъде дадена възможност на етажните собствености, осигуряващи сами видеонаблюдението на домовете си, да се свържат със сървърите на Районните полицейски управления. По този начин ще има значително по-голяма ефективност от работата на полицейските патрули. Видеонаблюдението на една етажна собственост, по наши изчисления, струва между 800 и 1000 лева. Ако бъдат свързани с РПУ-ата, ще бъде улеснена работата на полицията. Не знам за кой път поред предлагаме всичко това, но действия все още няма. Управляващите само отчитат някаква дейност, а резултати - никакви\".", "date": "2019.03.28", "title": "Паргов: Следващият мандат СО ще има зам.-кмет по сигурността, избран от друг кмет и мнозинство"}
{"url": "https://www.24chasa.bg/novini/article/7370549", "text": "Възрастна жена от Добрич даде 1800 лева на ало-измамник. Сигналът от потърпевшата е подаден на 27 март, около 20:50 часа – съобщават от местната полиция. По данни на жената, която е на 75 години, на 26 март, около 13,30 ч. е получила обаждане на домашния си телефон от непознат мъж, представящ се за служител на МВР. Мнимият полицай заявява, че се провежда полицейска операция с цел залавяне на извършители на телефонни измами и поискал нейното съдействие. Жената оставя пред входа на жилището си по ул. „Георги Кирков” торба със сумата от 1800 лева. След като осъзнава, че е станала жертва на телефонна измама, тясигнализира в Първо Районно управление на МВР-Добрич. По случая е образувано досъдебно производство.", "date": "2019.03.28", "title": "Нова жертва даде на телефонни измамници 1800 лева"}
{"url": "https://www.24chasa.bg/novini/article/7370565", "text": "Папа Франциск обясни днес защо е отдръпвал ръката си, когато множество хора се бяха събрали на опашка по-рано тази седмица, за да целунат пръстена му - той се е страхувал от разпространение на микроби, предаде Асошиейтед прес. Говорителят на Светия престол Алесандро Джизоти каза, че Франциск е бил загрижен за хигиената, когато в понеделник в Лорето приветстваше наредилата се дълга опашка, и затова е започнал да си отдръпва ръката, за да накара хората да не целуват пръстена му и да не предават по този начин микроби на другите, предаде БТА. В интернет започна бързо да се разпространява видеозапис на случая, а консервативни критици определиха това като неуважение от страна на папата към традицията. Няма такова нещо, каза Джизоти. Той отбеляза, че Франциск е повече от щастлив да го посрещат на по-малки групи, както е станало вчера, когато много хора целунали неговия пръстен по време на общата му аудиенция.", "date": "2019.03.28", "title": "Папа Франциск дърпал ръката си, за да не му я целуват, защото се страхувал от бактерии (Видео)"}
{"url": "https://www.24chasa.bg/novini/article/7370560", "text": "Двама братя и синовете им от Кърджалийско са загиналите при жестоката катастрофа край пловдивското село Скутаре. Четиримата били строители и работели на обекти в София. Катастрофата станала когато се прибирали към домовете си в селата Брегово, Кирковско и Ридино, Джебелско. \"Голяма трагедия. Още не можем да повярваме на случилото се. Почерни се селото\", заяви кметът на Брегово Хабиб Алиосман. Телата на загиналите вече били освободени и пътували към Кърджалийско. Погребенията на загиналите ще са в петък, защото се чакали да пристигнат роднини от Турция.", "date": "2019.03.28", "title": "Двама братя и синовете им са загиналите край Скутаре, работели на обекти в София"}
{"url": "https://www.24chasa.bg/novini/article/7370508", "text": "Булка на \"Ислямска държава\" отчаяно иска да се върне в родината си - Австралия. Зехра Думен се присъединява към терористичната групировка през 2014 г. Сега е настанена в бежански лагер и желае да се прибере в Мелбърн. \"Нямам пари, не ми е позволено да имам. Не ни дават и храна, не ни позволяват да се свържем със семействата ни\", споделя тя, пише \"Дейли Мейл\". Тя се опитва да напусне Сирия в продължение на години, но не може, защото няма пари и може да бъде убита, ако я хванат. Думен се омъжва за терорист, който пет седмици след сватбата им умира. Тя се омъжва повторно и има две деца от втория си съпруг. Тя казва, че децата й са недохранени и болни: \"Искам да се върна в Австралия, моята страна. Разбирам, че гражданите там са ми ядосани за моята постъпка, но мисля че децата ми трябва да израснат в нормални условия за живот.\" \"Разбирам гнева, който хората имат към нас, но децата ни не трябва да страдат\", добавя тя. Стотици бебета умират заради лошите условия в Сирия. Бащата на Зехра споделя, че тя е с промит мозък от ИДИЛ и иска да си я върне у дома.  В един от туитовете си преди време, Думен споделя снимка с още момичета, булки на джихадистите, към която пише: \"САЩ + Австралия, как се чувствате, след като ние сме родени на вашата земя, а сега сме жадни за вашата кръв?\"", "date": "2019.03.28", "title": "Булка от ИДИЛ: Жадна съм за австралийска кръв, нямам право да имам пари"}
{"url": "https://www.24chasa.bg/novini/article/7370586", "text": "Китайският посланик в Анкара Ден Ли заяви, че Китай цели до 2021 г. да удвои инвестициите си в Турция и те да достигнат шест милиарда долара, съобщава в.\"Миллиет\". Китайският посланик уточни, че сега китайските инвестиции в Турция са в размер на 2,8 милиарда долара. Той посочи това пред журналисти в рамките на семинар в Истанбул на тема Турско-китайска търговия и инвестиции, предава БТА. Посланикът каза, че се разширяват секторите, в които китайски инвеститори проявяват интерес да инвестират в Турция. Той посочи още, че турският износ в Китай възлиза на 3 милиарда долара, като целта е до 2021 г. този износ да бъде удворен и да достигне 6 милиарда долара. Що се отнася до туризма, посланикът каза, че в момента броят на китайските туристи, посещаващи Турция, е 400 000, като целта е този брой да бъде удвоен и да достигне 800 000 души. Посланикът добави, че неговото лично очакване е, че през 2021 г. броят на китайските туристи в Турция ще достигне 1 милион и 200 хиляди души.", "date": "2019.03.28", "title": "Китай цели до 2021 г. да удвои инвестициите си в Турция"}
{"url": "https://www.24chasa.bg/novini/article/7370591", "text": "Около 100 работници и специалисти от американския завод за производство на акумулаторни батерии \"Енерсис\" (EnerSys) в Търговище ще бъдат съкратени от първи юни заради закриването на фирмения клон, предава  . Трите синдикални организации и работодателите уточняват последните детайли от преговорите за начина на обезщетяване на работещите в завода, разказа Галина Градинарова от Инспекцията по труда.", "date": "2019.03.28", "title": "100 души от завода за акумулаторни батерии в Търговище остават без работа"}
{"url": "https://www.24chasa.bg/novini/article/7370581", "text": "Шестима са задържани в Пловдив след акция на икономическа полиция и ДАИ. Те са собственици на таксиметрови фирми или упълномощени да ги представляват, съобщи окръжният прокурор Румен Попов. Операцията е извършена след сигнал за използване на фалшиви документи пред НАП. Проверката е срещу четири дружества. Две от тях са се помещавали в сградата на ДАИ. \"Смущаващото е, че служителите на автомобилната агенция не са знаели за това\", посочи окръжният прокурор. По думите му под тепетата има 1200 жълти автомобила, поне 1000 от тях са били под шапката на въпросните компании. От офисите им е иззета документация. От нея става ясно, че на шофьорите не са внасяни осигуровки. Спестени са около 5 милиона лева. Близо 2000 водачи ще бъдат разпитани. Очаквайте подробности.", "date": "2019.03.28", "title": "Шестима таксиметрови шефове арестувани в Пловдив"}
{"url": "https://www.24chasa.bg/novini/article/7370601", "text": "В препълнената зала на Софийския университет „Св. Климент Охридски“, в присъствието на ректора на университета, представители на висшите училища от Франкофонията, студенти и експерти от франкофонска Европа и Африка, българският еврокомисар Мария Габриел представи своята визия за мястото и ролята на университетите в цифровата трансформация. Тя се спря на постигнатото до момента и очерта основните предизвикателства, които стоят пред образователната общност. Това съобщиха от пресцентъра на представителството на ЕК в България. Мария Габриел открои няколко ключови момента, започвайки с реформата в авторското право. „Тази реформа ще даде тласък на дистанционното обучение и онлайн курсовете. Управлението на авторските права вече е опростено. Търсенето на авторски материали ще става по-лесно и ще е по-защитено. Всеки един от вас ще може да преговаря със своя издател за средствата, които да получи за труда си“, подчерта еврокомисарят. Тя се обърна към участниците във форума от академичните среди да се възползват от програмите, които финансира Европейската комисия. Програма Цифрова възможност е отворена за 6 хиляди студенти да придобият цифрови умения до 2020 г., като до момента над 2 хиляди млади хора са карали международен стаж. Стартираме проект и за Европейската студентска карта, която ще позволи автоматично и универсално разпознаване на статута на студента в Европа. „Нека работим заедно, за да дадем на студентите необходимите знания и умения, да се възползват от новите технологии и мобилността. Необходимо е да инвестираме и в качествено образование и в подобряване на управлението на университетите в новата цифрова среда“, посочи Мария Габриел. Тя допълни, че заедно с комисар Наврачич бе направено предложение Европа да има 20 Европейски университета до 2024. За целта са отпуснати 60 милиона евро, като до момента са получени 54 заявления от 300 университета и през юни ще станат ясни победителите от първия конкурс. Мария Габриел посочи два основни елемента на работата напред. На първо място комисарят по цифрова икономика и общество постави многогодишната финансова рамка за периода 2021-2027. „Имаме бюджет, който ясно показва, че бъдещето на Европа е цифрово. В програма Цифрова Европа са заложени 9 милиарда евро за проекти в тази област. Ресурс от 3 милиарда евро има по Механизма за свързване на Европа. В програма Хоризонт Европа има 110 милиарда евро за цифрови иновации, а с 1,8 милиарда евро разполагат програма Творческа Европа и програма Медиа. Това е огромен ресурс, който ще позволи цифровата трансформация да работи за бизнеса и гражданите. Инвестициите в образование ще са в основата на този успех”, каза още Мария Габриел. Тя призова всички да се включат в обществените консултации, касаещи бъдещия бюджет на Съюза. На второ място Мария Габриел открои включването на университетите в програмите и проектите, които финансовата рамка предлага. Това е изключително важно особено по отношение на цифровите иновационни хъбове, посочи тя. Това са структури, чиято цел е да подпомогнат процеса на цифровизация на индустрията. До момента имаме 200 такива хъба, включително и в страните от Западните Балкани, но целта да има хъб във всеки регион до края на следващата година. „Университетите ще играят основна роля в тези хъбове. Европа се нуждае от развитие на нови технологии и приложения, които да достигнат и до индустрията. Без научната и изследователска работа на университети това няма да е възможно“, каза Мария Габриел и посочи, че част от усилията на Европейската комисия са насочени и към свързване на европейските хъбове с тези от Африка. Мария Габриел отдели специално място на ролята и мястото на жените в цифровия свят. „Ние не можем да имаме успешна и просперираща Европа, ако жените не заемат своето достойно място“, заключи българският еврокомисар.", "date": "2019.03.28", "title": "Мария Габриел: Инвестициите са в основата на успеха в цифровата икономика и общество"}
{"url": "https://www.24chasa.bg/novini/article/7370614", "text": "Предстоящата смяна на часовото време, в нощта срещу неделя, ще наложи промени във времепътуването на общо 29 влака. При преминаването от зимно към лятно часово време всички влакове, които се движат след 03.00 ч., ще генерират виртуално 60 минути закъснение в нощта между 30 и 31 март 2019 г. Това съобщиха от пресслужбата на БДЖ. Смяната на часовото време тази година ще засегне 11 бързи влака, един международен влак, 9 пътнически влака, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин. Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05.00 ч.- 07.00 ч. Влаковете, които ще се движат с коригирани разписания, пътуват по направленията основно на нощните влакове: София-Варна /през Горна Оряховица и Карлово/, Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе. Подробна информация за разписанията на влаковете клиентите на националния железопътен превозвач могат да получат от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2019.03.28", "title": "Смяната на часа ще засегне разписанията на\n29 влака в нощта срещу неделя"}
{"url": "https://www.24chasa.bg/novini/article/7370583", "text": "Над една четвърт от допитаните в засегнатите от ебола райони на Демократична република Конго заявяват, че не вярват в съществуването на болестта, предаде Би Би Си. Около 35% от анкетираните също така вярват, че заболяването е измислено, за да дестабилизира страната. Авторите на изследването, публикувано в медицинското списание „Лансет“, заявяват, че недоверието е фактор за удължаването на епидемията,  Настоящото огнище започна през август и оттогава взе над 600 жертви, по данни на здравното ведомство. Над 1000 души са били заразени с вируса във втората по мащаб епидемия от ебола в историята.", "date": "2019.03.28", "title": "В Конго масово не вярват в съществуването на ебола"}
{"url": "https://www.24chasa.bg/novini/article/7370622", "text": "Най-малко 11 души загинаха и 16 бяха ранени при мощната експлозия, станала днес край ресторант в центъра на Могадишу, предаде Франс прес, като се позова на медицински източници в сомалийската столица. \"Броят на убитите, който потвърдихме до момента, е единадесет. Шестнайсет човека са ранени, но жертвите може да се увеличат\", каза Абдулкадир Адан от службите за спешна помощ, предава БТА.", "date": "2019.03.28", "title": "Най-малко 11 загинали при атентата в Могадишу (Снимки)"}
{"url": "https://www.24chasa.bg/novini/article/7370584", "text": "Японското космическо ведомство ДЖАКСА проведе изпитания на технологията за безпилотно управление, която може да бъде използвана при строителството на изследователска база на повърхността на Луната, предаде ТАСС. По време на експериментите били задействани ескаватор и трактор. Японските изследователи модифицирали тази техника, като монтирали на нея датчици и автономна система за управление. Събраните по този начин данни позволяват на оборудването самостоятелно да определи своето местоположение, а също така да извърши и част от работата, без човешка намеса, предава БТА. Подобни датчици могат да компенсират евентуален срив при приемането на сигнали от командния център на Земята, които ще се получават със закъснение от няколко секунди заради голямото разстояние между планетата и нейния естествен спътник.", "date": "2019.03.28", "title": "Япония изпробва технологията за безпилотно управление за строителство на\nлунна база"}
{"url": "https://www.24chasa.bg/novini/article/7370650", "text": "Един от създателите на групата \"Тоника\" - първият соло китарист Илчо Арабаджиев, си отиде на 75 г. след кратко боледуване. Илчо е сред музикантите, които бургаският композитор Стефан Диомов събира през далечната 1968 година и прави \"Тоника\" - една от най-популярните групи, която жъне невероятни успехи и която цяла България обожава. \"Мъчно ми е много за Илчо, съболезнования за близките. Той беше един от моите съратници при основаването на групата. Всички знаете, започнахме от един вагон на бургаската гара. Пръвоначално групата беше само от инструменталисти и Илчо беше в нейната основа - свиреше прекрасно на китара! Тогава свирехме без хонорари, правехме го с радост, обикаляхме България и печелихме конкурс след конкурс\", каза бащата на \"Тоника\" Стефан Диомов. И добави, че когато миналата година се честваха 50 г. от създаването на \"Тоника\" Илчо Арабаджиев приел поканата за концерта с изключително вълнение. \"Той беше влюбен в музиката, много обичаше да свири джаз. Често хващаше китарата вкъщи\", каза съпругата му Елена Фотева, дългогодишен фоторепортер във в.24 часа.", "date": "2019.03.28", "title": "Отиде си първият китарист на \"Тоника\", съратник на Стефан Диомов"}
{"url": "https://www.24chasa.bg/novini/article/7370658", "text": "„Според мен Сергей Станишев не трябва да бъде в листата на БСП за предстоящия евровот. Но това ще го реши окончателно Националният съвет на 14 април”. Това заяви в ефира на предаването „Плюс-Минус\"по Нова тв лидерът на социалистите Корнелия Нинова. Тя поясни, че председателят на ПЕС има много задължения като такъв и в това свое качество трябва да обединява различни становища. Нинова коментира и оставките, подадени заради аферата с имотите на властта. „Това е политически фалш, опит да се потуши скандалът”, каза Нинова. И допълни, че Цветан Цветанов напуска парламента с „тежки съмнения за политически рекет, лобистки закони и може би - за данъчни престъпления”. „ГЕРБ постигнаха съвършенството корупцията да е заложена в закона, нарушенията на изборните правила да са заложени в закона. Да се приемат закони в интерес на фирми или на изборния процес на управляващата партия”, коментира още червеният лидер. И допълни: „Това е моделът „ГЕРБ”, моделът на прехода – срастване между олигарси и политици”. Нинова е категорична, че смисъл от подаване на оставки няма, ако това реално не променя нищо. „А ние от 10 години наблюдаваме едно и също”, заяви председателят на БСП. Тя бе категорична, че левицата щяла да прекрати бойкота си и да се върне в пленарната зала, ако Цветанов бил напуснал политиката изцяло.", "date": "2019.03.28", "title": "Нинова: Станишев не трябва да бъде в листата на БСП за евровота"}
{"url": "https://www.24chasa.bg/novini/article/7370661", "text": "„Пазарната цена не е тази, която е обявена на сайтовете, а е тази, на която се изповядват и останалите около тях апартаменти. В повечето случаи реалната цена е доста по-ниска от поисканата от фирмата през реклами и оферти”. Това коментира Менда Стоянова в предаването „Плюс-Минус. Коментарът след новините” по  .  „При г-н Цветанов няма покупка, а замяна с доплащане. Така както е обявено, е около 1500 евро на въпросните 36 квадрата, които са доплатени. Категорично смятам, че няма вина г-н Цветанов”, заяви още Стоянова. „Много хора в ГЕРБ подкрепят г-н Цветанов и аз го подкрепям”. Според нея Цветанов е „несправедливо обвинен”, „издава се присъда през медиите, а фактите не са изяснени”. „Това, което видях в нотариалния акт – тези квадратури, които е докупил, са на по 1500 евро квадратният метър, другото е замяна”, заяви още Стоянова. По думите й вече става въпрос „да се минимизират щетите от тази координирана атака”. „И да се потвърди позицията на ГЕРБ, която винаги е следвана в годините назад, да се поема морална отговорност, дори когато няма доказателства за вина”, коментира депутатката от ГЕРБ. „Много хора и в ГЕРБ смятат, че когато няма доказана вина, не трябва да се хвърлят оставки. Такава е позицията и на останалите политически партии. В последните години ГЕРБ наложи друг стандарт в тази насока – когато има съмнения, политическото лице да се отдръпне и да даде нова сила на каузата ГЕРБ”.", "date": "2019.03.28", "title": "Менда Стоянова за апартаментите: Пазарната цена не е тази, която е обявена в сайтовете"}
{"url": "https://www.24chasa.bg/novini/article/7370317", "text": "Усвояването на нови площи за добив на въглища от участък в Пернишкия въглищен басейн ще бъде преустановено, информираха от Министерството на енергетиката. Ведомството ще изпрати предписание до концесионера - \"Мин индъстри\" ЕООД, до края на днешния ден, за преустановяване на напредъка на минните работи в земите, засегнати от дейността на участък I, хоризонт Север на рудник ОРО на Пернишкия въглищен басейн. По повод създалото се напрежение сред местните жители от няколко пернишки села министърът на енергетиката Теменужка Петкова е разговаряла днес с представители на концесионера и ги е запознала с получено вчера във ведомството писмо от Общинската служба по земеделие - Перник. От него ставало ясно, че в момента службата извършва проверка във връзка с уреждане на статута на земите, засегнати от добива. До изясняването на въпроса и произнасянето на компетентните органи, нови площи не трябва да бъдат засегнати, категорична била министър Петкова. Тя изискала от концесионера информация за предприетите от него действия по уреждане на статута на земите. По време на срещата представителите на \"Мин индъстри\" ЕООД информирали, че от общо 170 дка земеделски земи, концесионерът е закупил около 120 дка в съсобственост. Придобиването на останалата част е възпрепятствано от множеството собственици на парцелите, част от които не могат да бъдат открити.", "date": "2019.03.28", "title": "Спират усвояването на нови площи за добив на въглища в Пернишкия въглищен басейн"}
{"url": "https://www.24chasa.bg/novini/article/7370302", "text": "Баща и син са сред четирите жертви на мелето край Пловдив, съобщи окръжният прокурор Румен Попов. Те са от Кърджали, както и другите двама, издъхнали при катастрофата. Тя е станала край жп прелеза на пловдивското село Скутаре около 21:00 ч. снощи.  Виновникът е 20-годишен шофьор на \"БМВ\" от Пловдив, който е навлязъл в насрещното и е блъснал \"Сеата\" на четиримата от Кърджали. \"Въпросният водач е навършил 20 години само преди седмица, пробите му са за алкохол и наркотици са отрицателни\", посочи Румен Попов.", "date": "2019.03.28", "title": "Баща и син са сред четиримата загинали край Пловдив (Снимки)"}
{"url": "https://www.24chasa.bg/novini/article/7370320", "text": "Европейският парламент и Съветът на ЕС постигнаха съгласие по предложението на Европейската комисия за обособяването на запас от 10 000 граничари до 2027 година. Посоченият запас ще бъде постоянен, се отбелязва в съобщение на ЕП. Граничарите ще охраняват и ще връщат незаконно пребиваващи в ЕС чужденци по искане на приемащата държава. Предвижда се те да участват и в борбата с трансграничната престъпност. През 2021 г. се предвижда в запас да бъдат осигурени 5000 служители. Ръководителите на граничната служба на ЕС ще трябва да присъстват на съвместни заседания на ЕП и националните парламенти. Преди да влязат в сила, одобрените днес законодателни текстове подлежат на допълнително утвърждаване от евродепутатите и европейските министри.", "date": "2019.03.28", "title": "ЕП и Съветът на ЕС одобриха обособяването на запас от 10 000 граничари"}
{"url": "https://www.24chasa.bg/novini/article/7370321", "text": "Борис Джонсън, един от лидерите на кампанията за излизането на Великобритания от ЕС, е заявил, че отхвърленото на два пъти споразумение на премиера Тереза Мей за Брекзит е \"мъртво\". Това съобщи вестник \"Ивнинг стандард\", цитиран от Ройтерс. \"Борис: Споразумението на Мей е мъртво\", с такова заглавие излезе днес на първа страница лондонското издание, предаде БТА. Според вестника Джонсън, който започна да подкрепя сделката, след като Мей обеща да подаде оставка, ако тя бъде одобрена, казал пред свои приятели: \"(Споразумението) така или иначе е мъртво\".", "date": "2019.03.28", "title": "Борис Джонсън: Споразумението за Брекзит на премиера Мей е \"мъртво\""}
{"url": "https://www.24chasa.bg/novini/article/7370331", "text": "Белгия е предприела или предстои да предприеме поне 250 мерки в случай, че Великобритания напусне ЕС без споразумение. Това съобщи служебният премиер Шарл Мишел, цитиран от местни медии. Той отбелязва, че мерките са основно законодателни и обхващат включително въпроси за правата на белгийските граждани на труд и социална защита. Мишел изразява очакването на 10 или 11 април да бъде свикан извънреден Европейски съвет заради възможността на 12 април Великобритания да напусне ЕС без сделка, информира БТА. По неговите думи на тази извънредна среща държавните и правителствените ръководители на страните от ЕС ще очакват британската страна да внесе яснота. Мишел уточнява, че това ще се наложи, ако парламентът в Лондон дотогава не одобри постигнатото с ЕС споразумение. По неговите думи съществува \"реална опасност\" Великобритания да напусне без договореност.", "date": "2019.03.28", "title": "Белгия предприема 250 мерки, ако Великобритания напусне ЕС без сделка"}
{"url": "https://www.24chasa.bg/novini/article/7370358", "text": "Присъствието на руски военни в Киргизстан има съществен принос за укрепване на отбранителната способност на тази страна, както и за гарантиране на сигурността в Централна Азия като цяло. Това заяви руският президент Владимир Путин след разговори в Бишкек днес с киргизстанския си колега Сооронбай Жеенбеков, предаде ТАСС. \"Руската военна база в Киргизстан има съществен принос в укрепването на отбранителната способност на републиката и присъствието й е важен фактор за сигурността и стабилността в Централна Азия, каза Путин. Руският президент допълни, че с киргизстанския си колега са се договорили да укрепват двустранното сътрудничество във военната и военно-техническата сфера, информира БТА. Путин каза още, че на разговорите в Бишкек са били констатирани съвпадение или близост в позициите на двете държави по ключови регионални проблеми. Постигната е договореност и занапред да координира работата в ООН и други водещи международни организации. По-рано днес, по време на посещението на Путин в Бишкек, беше подписан протокол за промяна и допълнения в споразумение от 2012 г. за условията и статута на присъствие на обединената руска военна база на киргизстанска територия. Според промените Русия ще увеличи малко площта на наеманата земя, върху която са военните обекти - с близо 60 хектара, и пропорционално на това ще се увеличи и наемът на базата - с 291,5 хиляди долара, достигайки до почти 4,8 милиона долара годишно. В момента на киргизстанска територия е разположена обединена военна база на Руската федерация, в чийто състав влизат няколко военни обекта, включително и авиобаза в град Кант. Руските военни в Киргизстан са с дипломатически статут и се ползват с неприкосновеност. Киргизстанският президент подари на руския си колега състезателен кон орловска порода и киргизко кученце тайган, кръстоска между хрътка и овчарка.", "date": "2019.03.28", "title": "Президентът на Киргизстан подари на Путин състезателен кон и кученце тайган"}
{"url": "https://www.24chasa.bg/novini/article/7370349", "text": "Във връзка с последните развития по пакета „Мобилност“, ние, долуподписаните членове на Европейския парламент от България, заявяваме: Изминалата седмица показа, че Европейският парламент продължава да бъде дълбоко разделен по пакет „Мобилност 1“. Това отчетливо пролича в няколко ключови момента: ? още в началото на сесията, предложението пакетът да отпадне от дневния ред беше отхвърлено едва с два гласа, при 154 „за“ срещу 156 „против“ и 14 „въздържали се“; ? липсата на съгласие пролича още по-категорично с внасянето на нови 1224 изменения, както и допълнителни предложения за разделно гласуване по тях, което би означавало над 3000 гласувания; Същото пълно противопоставяне се прояви и по време на дебатите в пленарна зала по темата, в хода на които отново бяха еднозначно аргументирани двете противоположни гледни точки. Едната – че с „пакета“ се осигуряват ясни европейски правила за международния транспорт и защита на правата на шофьорите. И другата – че на практика се получава обратното, поради различната географска отдалеченост, т.нар. периферни страни се поставят в неравностойно положение по отношение на достъпа до единния транспортен пазар, което би довело до фалити на превозвачи от съответните страни и загуба на стотици хиляди работни места. В тази ситуация, решението на председателя на ЕП Антонио Таяни да отмени гласуването на пакета за тази сесия, след подадени сигнали от български членове на ЕП за процедурни и правни неуредици, напълно съответстваше на Правилника за дейността на Парламента. Същите изключват пристъпването към вот при такъв голям брой внесени изменения без наличието на превод на всички официални езици, както и на минимална възможност членовете на ЕП да се запознаят сериозно с предложенията. Според правилата и установената практика, компромисни изменения могат да бъдат изработени само след консултации между всички докладчици и докладчици в сянка от всички политически групи по съответните законодателни предложения. За нас, членовете на ЕП от България, остава под въпрос, дали връщането на спорните текстове в Транспортната комисия за обсъждане през първата седмица на април с оглед на евентуално пристъпване към гласуване в сесията на 3-4 април, ще може да създаде реални възможности за постигане на взаимноприемливи и трайни компромисни решения. За нас по-скоро е очевидно, че при трайно очерталото се разделение по въпросите и предвид практически изчерпания ресурс от време за сериозни обсъждания, отговорното решение е да се даде възможност на следващия състав на ЕП да се върне към темата в една нормална работна обстановка. Продължаваме да отстояваме позицията, че пакетът „Мобилност“ не трябва да бъде подлаган на гласуване в пленарна зала, докато не се постигне широк консенсус. Очакваме, че председателят на ЕП Антонио Таяни ще продължи да съблюдава демократичните принципи за прозрачност и стриктното изпълнение на процедурите от Правилника за дейността на Парламента, както и че няма да допусне възникването на нови процедурни и правни неуредици, които да поставят под съмнение легитимността на европейското законодателство. Асим АДЕМОВ Неджми АЛИ Ангел ДЖАМБАЗКИ Филиз ХЮСМЕНОВА Андрей КОВАЧЕВ Петър КУРУМБАШЕВ Илхан КЮЧЮК Ева МАЙДЕЛ Светослав МАЛИНОВ Искра МИХАЙЛОВА Момчил НЕКОВ Андрей НОВАКОВ Георги ПИРИНСКИ Емил РАДЕВ Сергей СТАНИШЕВ Владимир УРУЧЕВ", "date": "2019.03.28", "title": "Българските евродепутати: Пакетът \"Мобилност\" да не влиза в пленарна зала"}
{"url": "https://www.24chasa.bg/novini/article/7370340", "text": "България е домакин на Съвета на регулаторите на Консултативния форум на националните регулаторни органи на държавите от Балканския регион. Това съобщиха от Комисията за енергийно и водно регулиране /КЕВР/. В нея ще участват председатели и членове на регулаторите на страните, които в Солун подписаха Споразумение за учредяване на организацията. Инициативата за създаване на Форума беше издигната от КЕВР през пролетта на 2018 г. и получи подкрепата на националните регулаторни органи на държавите от региона. Българският енергиен и воден регулатор е домакин на срещата на Съвета на регулаторите в качеството си на председателстващ на Консултативния форум през първата година на дейността му. Целта на Консултативния форум е чрез дискусии и обмяна на опит по въпроси от взаимен интерес да стимулира ползотворния многостранен диалог между страните от региона и да подпомага формирането на общи позиции и препоръки по регулаторни въпроси. Страните-членки на организацията ще си сътрудничат за развитие на стабилна регулаторна и пазарна рамка, допринасяща за инвестициите в газовия, електроенергийния и водния сектор и за осигуряването на устойчиви, конкурентни и достъпни услуги за потребителите. Дневният ред на срещата предвижда участниците да обсъдят междинен доклад, посветен на процеса на либерализация на газовия пазар в региона на Балканите. Докладът е изготвен от експерти в създадената работна група към Съвета на регулаторите. По тази тема ще има дискусия по проект за обща позиция за ускорено развитие на либерализацията на регионалния газов пазар и ролята на националните регулатори. Предвидени са разговори и обмяна на мнения и по друга важна регулаторната дейност - наблюдението на регионалните пазари на електроенергия на едро и въвеждането на правилата по REMIT. В рамките на срещата са предвидени и презентации на високотехнологични компании в електроенергийния сектор, представящи най-новите тенденции и добри практики в областта на енергийния мениджмънт и мониторинг, прилагането на устойчиви енергийни политики, участието на енергийните пазари, управлението на енергийните процеси и др.", "date": "2019.03.28", "title": "Форум събира регулаторни органи на държавите от Балканския регион в България"}
{"url": "https://www.24chasa.bg/novini/article/7370383", "text": "Политически фалш и формална оставка. Така определи напускането на парламента от Цветан Цветанов зам.-шефът на групата на БСП Крум Зарков в нарочно изявление. Оставката на Цветанов не е морален акт, нито осъзната отговорност, а прозрачен трик за опазване на влияние, коментира Зарков. И обясни, че новата шефка на групата на ГЕРБ Даниела Дариткова е верен последовател на Цветанов. Коалиционните партньори - скрити и явни, са спокойни, защото знаят, че нещо уж се е променило, за да остане същото, допълни соцдепутатът. Оставките в тази страна служат само на един човек. Те не подобряват живота на хората, не променят модела на управление, единствено осигуряват комфорт на Бойко Борисов като премиер да следващия скандал и следващата оставка, допълни Зарков. Затова БСП отново поиска предсрочни избори, на които санкцията да дойде от избирателя. Вместо фалшиви оставки, искаме реална отговорност, заяви Зарков.", "date": "2019.03.28", "title": "БСП: Оставката на Цветанов е формална и политически фалш"}
{"url": "https://www.24chasa.bg/novini/article/7370378", "text": "11-годишно момиче скочи от 3-тия етаж на жилищна сграда в квартал „Захарна фабрика”. Това съобщиха от Софийска градска прокуратура. Предполага се, че момичето се е опитало да се самоубие заради отношението на баща си. И двамата му родителите са откарани в Районно управление на полицията. Детето е транспортирано в \"Пирогов\", информира  . От лечебното заведение съобщиха, че състоянието на пострадалата е тежко. Настанена е в реанимация с множество травми.", "date": "2019.03.28", "title": "11-годишно момиче скочи от третия етаж на сграда в \"Захарна фабрика\", в \"Пирогов\" е"}
{"url": "https://www.24chasa.bg/novini/article/7370297", "text": "Британското правителство ще внесе утре за гласуване в парламента за трети път споразумението с ЕС за Брекзит, обяви лидерът на Камарата на общините и министър за връзките с парламента Андреа Ледсъм, цитирана от Франс прес. Не е ясно обаче дали ще има официално трето гласуване по предложената от правителството сделка за Брекзит, посочва Ройтерс. \"Проект за излизане на Обединеното кралство от Европейския съюз ще бъде внесен в петък\", съобщи Ледсъм пред депутатите, които вече отхвърлиха този текст на две гласувания - през януари и в средата на март, информира БТА. Още не е ясно дали председателят на Камарата на общините Джон Бъркоу ще допусне трето гласуване, след като миналата седмица отказа с мотива, че парламентът не може да обсъжда в една парламентарна сесия за трети път един и същи текст, ако в него не са внесени съществени промени. \"Наясно сме, че всеки проект, внесен утре, трябва да бъде съобразен с решенията на председателя. Дискусията продължава\", добави Ледсъм.", "date": "2019.03.28", "title": "Британският парламент гласува за трети път сделката за Брекзит утре (Обновена)"}
{"url": "https://www.24chasa.bg/novini/article/7370118", "text": "Малкият турски танкер \"Ел Хиблу 1\", който бе отвлечен от мигранти, а впоследствие - щурмуван от малтийските въоръжени сили, пристигна днес в пристанището на Валета, предаде Ройтерс, цитирана от БТА. Над 100 мигранти бяха спасени в Средиземно море от кораба, който бе отвлечен от мигрантите, когато те разбрали, че екипажът му е поел курс към Либия. В района на пристанището на малтийската столица бяха разположени полицейски бусове и войници, които да охраняват мигрантите.", "date": "2019.03.28", "title": "Отвлеченият от мигранти турски танкер пристигна в Малта (Видео)"}
{"url": "https://www.24chasa.bg/novini/article/7370396", "text": "Представители на Търговската камара в Солун отхвърлиха поканата да се включат в бизнес делегация, която ще придружава гръцкия премиер Алексис Ципрас при посещението му в Северна Македония, предаде агенция МИА. Решението за отказа било взето на среща на изпълнителния комитет, а председателят на камарата Михалис Зорпидис го свърза с новото име Северна Македония, предава БТА. \"Камарата на търговците от Солун реши да не участва в никаква дейност, която се свързва със съседната страна, докато тя използва име, което не й принадлежи\", каза председателят на камарата. Същевременно днес Ципрас е в Солун, където ще участва в дебат с бизнесмени от Северна Гърция на тема \"Развойните перспективи на бизнеса в Северна Гърция след Преспанския договор /за новото име на Северна Македония/\".", "date": "2019.03.28", "title": "Представители на Търговската камара в Солун отказаха да заминат за Скопие с Ципрас"}
{"url": "https://www.24chasa.bg/novini/article/7370401", "text": "4000 компании са коригирали материалните си запаси, като са съставили протоколи за корекции в последния месец и половина в отговор на изпратени от НАП писма и течащите инвентаризации и проверки. Това съобщиха от пресцентъра на НАП. По време на контролните действия на НАП, инспекторите често откриват липсваща стока, което потвърждава съмнението на данъчните, че част от нея е отдавна продадена без документи, като не са платени дължимите корпоративен данък и ДДС. Припомняме, че в края на миналата година на 13 000 фирми с нелогично високи материални запаси спрямо продажбите им, бяха изпратени предупредителни писма, в които бе даден едномесечен срок за доброволна корекция. Към момента приблизително 30 % от рисковите търговци са направили корекции, като в оставащите дни до 1 април, компаниите все още имат възможност доброволно да направят промени, допълват от НАП. Паралелно текат и проверки и инвентаризации в складовете на различни дружества, като предстои нова съпоставка между материалните запаси и продажбите да бъде извършена от НАП след подаване на годишните финансови отчети в средата на годината. Продължава и контролната кампания на НАП спрямо фирми с голяма касова наличност. Година след началото на проверките сумата, налична в касите на дружествата намаля с 5 млрд. лв., като беше отчетено увеличение на данъка върху дивидентите с над 130 млн. лв.", "date": "2019.03.28", "title": "4000 фирми са коригирали материалните си запаси след протоколи на НАП в последния месец и половина"}
{"url": "https://www.24chasa.bg/novini/article/7370380", "text": "Състав на Пловдивския апелативен съд потвърди мярката за неотклонение \"задържане под стража\" на Хасковския окръжен съд спрямо 18-годишен младеж от Харманли, участвал в убийството на 53-годишна съгражданка. Това съобщиха от съдебната палата в Пловдив. Асен Ангелов /21 г./ и Андрей Демирев /18 г./ бяха обвинени за блудство и убийство, извършени по особено жесток и мъчителен начин за намиращата се в безпомощно състояние тяхна жертва В.Х. Нейното тяло бе намерено в празен парцел до стадиона в Харманли на 16 март т.г. От двамата обвиняеми само Андрей е подал жалба, с която иска най-тежката мярка за процесуална принуда да бъде отменена. Апелативните съдии са приели, че от събраните до момента гласни, писмени и веществени доказателства се извежда обосновано подозрение, че подсъдимият е съпричастен към извършване в съучастие на двете престъпления, в които е обвинен, уточняват от съда. От там изтъкват още, че с оглед на характера на деянията, в които предполагаемият извършител е обвинен, апелативните съдии считат, че подсъдимият може да извърши престъпление и да се укрие.", "date": "2019.03.28", "title": "Потвърдиха ареста на един от младежите, убили 53-годишна жена в Харманли"}
{"url": "https://www.24chasa.bg/novini/article/7370410", "text": "Европейският парламент прие днес резолюция, в която се потвърждават пропуските в законността в Малта и Словакия. Документът, приет с 398 гласа \"за\", 85 \"против\" и 69 въздържали се, е свързан с убийствата на разследващите журналисти Дафне Галиция в Малта и Ян Куциак в Словакия, предаде БТА. ЕП осъжда непрестанните усилия на все повече правителства в ЕС да отслабят върховенството на закона, разделението на властите и независимостта на правораздаването. Убийствата на журналистите Галиция и, както и убийството на журналиста Виктория Маринова в България, имаха \"смразяващо въздействие\" върху колегите им в ЕС, се посочва в резолюцията. ЕП заявява, че силна демокрация, основана на върховенството на закона, не може да действа без силни и независими медии. Евродепутатите призовават институциите и държавите в ЕС да започнат независимо международно разследване на убийството на Галиция и на предполагаемите случаи на корупция, финансови престъпления, пране на пари, измама и укриване на данъци, свързани с високопоставени малтийски настоящи и бивши обществени служители. Настоява се всички дела за клевета, заведени от представители на правителството срещу Галиция и нейното семейство, да бъдат прекратени. ЕП призовава за разследване на разкритията в т. нар. Панамски досиета и връзките между регистрираното в Дубай дружество \"17 Black\" и министъра на туризма, бившия министър на енергетиката и началника на кабинета на министър-председателя на Малта. Евродепутатите настояват схемите за предоставянето на малтийско гражданство или право на пребиваване в страната за инвеститори, да бъдат прекратени незабавно. Тези програми представляват голяма опасност за борбата срещу прането на пари и \"водят до действителна продажба на гражданство на ЕС\", се посочва в документа. Евродепутатите приветстват словашките власти, че са повдигнали обвинения срещу предполагаемия поръчител на убийствата на Ян Куциак и неговата годеница, и призовават разследването да продължи на национално и на международно равнище. Случаят трябва да бъдат изцяло разследван, включително всички възможни политически връзки с престъплението, се отбелязва в резолюцията. Изразява се загриженост от твърденията за корупция, конфликт на интереси и безнаказаност сред словашките власти. ЕП отбелязва политизирането и липсата на прозрачност в избора и назначенията, например на началника на словашката полиция.", "date": "2019.03.28", "title": "Европарламентът предупреди за растяща заплаха срещу журналистите в ЕС"}
{"url": "https://www.24chasa.bg/novini/article/7369601", "text": "Мерките за намаляване на данъците, които ще влязат в сила от 1 април, са базирани на реформата на данъка върху добавената стойност (ДДС) и имат за цел да стимулират жизнеността на пазара. Благодарение на тях, през тази година данъчното бреме за бизнеса ще намалее с близо 1 трилион юана, заяви вчера на брифинг заместник-министърът на финансите Чън Лихуа, информира  Намаляването на данък върху добавена стойност ще доведе до осезаемо понижение на разходите във всички индустрии, като в същото време ще има ефект и за подобряване живота на гражданите, подпомагане на социално слабите и предотвратяване и справяне със замърсяването, подчерта Чън. На приключилата неотдавна сесия на ОСНП премиерът Ли Къцян посочи, че данъците и плащаните от бизнеса вноски за социално осигуряване ще бъдат намалени с близо 2 трилиона юана, от които данъците заемат 70%. Началникът на Отдела за данъчна политика към Министерство на финансите Уан Дзиенфан каза, че размерът на намаляването на данъците е безпрецедентен. Правителството ще продължи да работи за усъвършенстване на данъчната система на страната, и конкретно на тази, свързана с данък върху добавена стойност.", "date": "2019.03.28", "title": "Тази година данъците в Китай ще намалеят с близо 1 трилион юана"}
{"url": "https://www.24chasa.bg/novini/article/7370120", "text": "Втори референдум за Брекзит ще бъде равносилен на отричане от демокрацията. Такова мнение изрази днес бившата френска министърка по европейските въпроси Натали Лоазо, цитирана от Франс прес. \"Лично аз съм против организирането на нов референдум сега, защото смятам, че то ще е равносилно на отричане от демокрацията. Смятам, че британците трябва да напуснат (Европейския съюз). Тяхно решение е как да го направят\", заяви Лоазо в ефира на телевизия Бе Еф Ем, предаде БТА. \"Британците могат да излязат кротко или да треснат вратата. И в двата случая ние сме готови, но решението трябва да е взето от тях\", каза бившата френска министърка по европейските въпроси, която подаде оставка тази седмица, за да оглави листата на партията на президента Еманюел Макрон на изборите във Франция за Европейски парламент. Лоазо оцени като грешка желанието на британците да напуснат. ЕС няма да предоговаря вече постигнатото споразумение за Брекзит, защото то защитава интереса на французите и европейците, заяви още тя.", "date": "2019.03.28", "title": "Бивш френски министър: Втори референдум за Брекзит ще е равносилно на отричане от демокрацията"}
{"url": "https://www.24chasa.bg/novini/article/7370129", "text": "Британска компания търси да наеме служител, който да обикаля света и да опитва веганска храна, съобщиха ЮПИ и БТА. Обявата е поместена на сайта на компанията \"Vibrant Vegan Co.\" В нея се посочва, че избраният \"Отговорник по вкуса\" ще пътува до дестинации като Индия, Турция, Мексико, Китай и Япония, за да тества различни храни на растителна основа и да дава обратна връзка на компанията. От обявата става ясно също, че служителят ще се труди срещу заплата в размер на 66 000 долара, ще има право на платен болничен, както и на отпуск от 28 дни. Работодателят освен това ще покрива всичките му разноски. И въпреки че компанията е ориентирана към веганската храна, от кандидатите не се изисква да бъдат вегани. По време на работа обаче избраният служител ще трябва да се фокусира само върху този тип хранене, допълват от фирмата.", "date": "2019.03.28", "title": "Компания търси служител, който да обикаля света и да опитва веганска храна"}
{"url": "https://www.24chasa.bg/novini/article/7370109", "text": "Тринайсет магазина за хранителни стоки от известна верига в област Атика са били нападнати едновременно от неизвестни лица тази нощ, съобщава гръцкото издание \"Елефтерос типос\". Нападението е било координирано, защото всички магазини са били атакувани между 3 и 3,10 часа през нощта. Според полицията нападателите са използвали чукове и са причинили материални щети. Полицията е отвела трима души за разпит във връзка със случая. Засега не се съобщава кой стои зад нападението. През февруари членове на анархистката групировка \"Рубикон\" извършиха нападение срещу магазин в Атина и разбиха с чукове стъклените врати на сградата.", "date": "2019.03.28", "title": "13 магазина за хранителни стоки са изпочупени в област Атика"}
{"url": "https://www.24chasa.bg/novini/article/7370160", "text": "Предприемачи, активисти и журналисти - те нахлуха преди пет години в коридорите на властта, за да реформират Украйна след проевропейското въстание на Майдана. Малцина от тях успяха да се задържат в нея, въпреки провалите и разочарованията. С наближаването на първия тур в неделя на непредсказуемите президентски избори поколението, влязло в правителството или в парламента след избирането на президента Петро Порошенко, чиито резултати в социологическите проучвания не са обещаващи, признава, че е проявило известна наивност. То не прецени колко е сложно да промениш една система, наследена до голяма степен от съветската епоха, в контекста на безпрецедентната криза с анексията на Крим от Москва и със започването на конфликта с проруските сепаратисти. \"Всички си мислехме, че това ще е просто един спринт. Сега вече е ясно, че това не е спринт, не е дори маратон, а серия от маратони, и че трябва да имаш сили, за да продължиш да тичаш и да обучиш тези, които ще поемат щафетата\", доверява пред Франс прес вицепремиерката Иванна Климпуш-Цинцадзе. Тази енергична 46-годишна жена, бивш ръководител на няколко организации за международно сътрудничество, бе избрана за депутат през есента на 2014 г., а след това стана член на правителството, където отговаря за работата по сближаването с Европейския съюз и НАТО. \"За всички нас ставаше дума да продължим Майдана. Давахме си сметка, че ако нашето поколение не го направи сега, бихме пропуснали един шанс за страната\", изтъква Климпуш-Цинцадзе. Оттогава мнозина се отказаха, но \"точката, от която няма връщане назад\", все още не е достигната, предупреждава тя и споделя, че според нея \"са необходими още най-малко пет години\", за да станат промените необратими. Изтощени и разочаровани, само девет процента от украинците имат доверие в правителството си - рекордно ниско равнище в световен мащаб. Въпреки че бяха приети важни реформи, конкретните резултати от тях все още няма. Резултатът: президентът бе изпреварен в социологическите проучвания от комедийния актьор Володимир Зеленски, а плътно до него е бившата премиерка Юлия Тимошенко, като има риск Порошенко да отпадне от надпреварата още на първия тур. Общо взето \"по-скоро се провалихме\", казва 39-годишният бивш бизнесмен Олександър Стародубцев, който въпреки това успя да създаде нова система за обществени поръчки, смятана за една от най-иновативните в света, и който сега работи върху реформата на обществената администрация. Приемайки понякога образа на бюрократичен \"ад\", \"реалността се оказа по-сложна, а хората въобще не бяха готови за нея\", твърди Стародубцев, според когото по-голямата част от реформаторите са били \"отхвърлени от системата\". Според Иванна Климпуш-Цинцадзе определящ е бил финансовият фактор. За работата си като депутат тя получавала по-малко от 200 евро месечно, а в настоящия момент - малко над 1100 евро. \"Трябва да бъдат коригирани възнагражденията на хората, които взимат решения, засягащи цялата страна\". Според Айварас Абромавичус - литовецът, който бе назначен за министър на икономиката през 2014 г., дошъл заедно с други хора от Запада, за да помага на Киев, но подал оставка в началото на 2016 г. - президентът Порошенко е създавал спънки за реформаторите. През 2014 и 2015 г., когато \"ситуацията беше критична, той първоначално ни даде подкрепата си, но впоследствие започна да ни пречи\", заяви пред Франс прес Абромавичус, който сега е съветник на Зеленски. Мнозина в Украйна обвиняват това ново поколение, че не е успяло да наложи възгледите си. Младите реформатори не успяха да създадат силна политическа партия, нито да издигнат общ кандидат на президентските избори. \"Нашата най-голяма слабост е липсата на организация\", признава 37-годишният депутат Мустафа Найем, бивш журналист и една от основните фигури на Майдана, който обвинява също така съпротивата на елитите и контрола на олигарсите върху медиите. \"Много неща, които имаме за даденост днес, бяха невъобразими през 2014 г.\", казва въпреки всичко Климпуш-Цинцадзе, давайки за пример отварянето на правителствените бази данни и възраждането на армията. \"Нашият държавен апарат беше съсипан отвътре. Днес той далеч не е за пример, но определено е доста по-солиден\", уверява тя. \"Всички станахме по-зрели\", твърди Стародубцев, който призовава и други бизнесмени да влязат в управлението: \"Можеш със собствените си ръце да подобриш положението в своята страна и да видиш веднага резултатите, какво още ти трябва?\", пита лаконично той.", "date": "2019.03.28", "title": "Украйна: \"Поколението Майдан\" между провалите, разочарованията и ината"}
{"url": "https://www.24chasa.bg/novini/article/7370172", "text": "В Плевен 39-годишният А.Р.Х. влиза в затвора за незаконно държане на наркотици и огнестрелно оръжие и изработване на фалшива полицейска карта. Това съобщиха от Окръжния съд. Подсъдимият е признал вината си и е подписал споразумение с Окръжната прокуратура, което е одобрено от съда. Разследването е установило, че през октомври м.г. той е притежавал наркотични вещества в големи размери - над 9.5 кг марихуана - за над 57 000 лв., и хашиш - 7 г - за над 63 лв. Мъжът съставил неистинска служебна карта на служител от МВР с цел да бъде използвана. По същото време придобил самоделно модифициран и преработен боен пистолет, система \"Макаров\", и осем бойни патрона. Наложено е най-тежкото наказание от постановените за отделните престъпления - една година и осем месеца лишаване от свобода, при първоначален строг режим. С това споразумение влиза в сила и негова присъда, постановена от Специализирания наказателен съд, която е отложена с изпитателен срок от пет години. Тъй като настоящото дело е за престъпления, извършени в рамките на този срок, подсъдимият ще трябва да изтърпи наказанието, наложено с предходната присъда - три години затвор, при първоначален строг режим. Разноските по делото ще бъдат платени от подсъдимия. Определението е окончателно и не подлежи на жалба и протест, посочват от съда в Плевен.", "date": "2019.03.28", "title": "39-годишен влиза в затвора за незаконно \nпритежание на наркотици и оръжие в Плевен"}
{"url": "https://www.24chasa.bg/novini/article/7370179", "text": "За по-голяма роля на държавата в социалното предприемачество призова вицепрезидентът Вицепрезидентът Илияна Йотова призова за по-активна роля и повече отговорност на държавата в социалното предприемачество. Илияна Йотова откри осмото издание на Европейския форум за социално предприемачество в Пловдив. Традиционното мащабно събитие събира европейски, национални и местни институции, бизнес, общественост и медии. Тазгодишното издание е посветено и на 100-годишнината от създаването на Националния съюз на трудово-производителните кооперации. Това съобщиха от прессекретариата на президентството. „Да правиш бизнес с кауза е трудно, но си заслужава и го доказват хората, които не самоцелно трупат печалба, а трупат и добри дела като помагат на уязвимите“, отбеляза вицепрезидентът. Илияна Йотова подчерта, че хората с увреждания, социално изолираните, нуждаещите се от помощ не са невидими за обществото и държавата. „Не трябва да се преструваме, че не съществуват, а да върнем социалната си чувствителност и ангажираност“, допълни вицепрезидентът. По думите на Илияна Йотова българските граждани, които имат нужда от социална защита, не чакат подаяния, а работа и възможност за развитие, искат сами да се грижат за себе си. „Трябва да говорим повече за социалното предприемачество, да показваме проблемите му, рисковете, трудностите, резултатите. Особено днес, когато е по-модерно да говорим за печалби и пазари“, подчерта вицепрезидентът. Илияна Йотова призова социалното предприемачество по-убедително да влезе в класните стаи и студентските аудитории. „Трябва да построим система от стажове за млади хора, които утре ще правят социална икономика – съвременна, успешна, атрактивна с развитието на новите технологии, увличаща към чувствителни и актуални теми като опазването на околната среда и нови технологии“, поясни вицепрезидентът. Илияна Йотова разгледа Европейския панаир на предприятия и кооперации, развиващи социалната и солидарна икономика.", "date": "2019.03.28", "title": "Йотова: Социалното предприемачество трябва да влезе в класните стаи и аудиториите"}
{"url": "https://www.24chasa.bg/novini/article/7370159", "text": "Кола на Съдебна медицина пристигна в пловдивската психиатрия и натовари телата на тримата пациенти, които загинаха снощи при пожар в лечебното заведение. Сигналът за огненото бедствие е бил получен 1 мин преди полунощ. По все още непотвърдена информация основната версия е, че един от тримата болни е заспал с цигара в леглото. Той и другите двама мъже са се задушили от отровните газове. Пожарникари, лекари, санитари и медицински сестри са евакуирали останалите 61 пациенти в други отделения, където те са прекарали нощта. От психиатрията твърдят, че не е имало паника сред болните. Терапията им продължава. Днес всички са закусили и приели лекарствата си. Пушенето в мъжкото отделение, където са били настанени тримата загинали, е строго забранено. Пациентите могат да пушат само в двора, уточниха от медицинския екип. В 13:30 ч. се очаква окръжният прокурор на Пловдив да даде официално изявление по случая. ", "date": "2019.03.28", "title": "Вижте как изкарват труповете от пловдивската психиатрия (Снимки)"}
{"url": "https://www.24chasa.bg/novini/article/7370205", "text": "След проведено Общо събрание на 27.03.2019 г., Управителният съвет на Българската петролна и газова асоциация избра за свой председател с двегодишен мандат Живодар Терзиев, съобщиха от организацията. Терзиев поема поста след приключилия успешно втори мандат на г-н Валентин Златев начело на организацията. Живодар Терзиев е управител и съдружник в дружеството за търговия с петролни продукти „ЗАРА-Е” ООД, компания, създадена с изцяло български капитали. Той работи в структурите на дружеството от 1996 г. Терзиев е доказан експерт в бранша, с дълбоки познания върху спецификите на българския пазар и експертиза в сферата на икономиката, се казва в съобщението.  Пред Управителния съвет Терзиев потвърди ангажимента си да работи за утвърждаването на Българската петролна и газова асоциация като най-авторитетната браншова асоциация в сектора производство и търговия с течни горива. Асоциацията твърдо ще следва мисията си за борба със сивия сектор и нелоялните практики, за установяване на чиста и прозрачна конкурентна среда, както и за равенство пред закона на всички участници на пазара, каза Терзиев след заседанието на Управителния съвет. С избора на г-н Терзиев членовете на БПГА отново доказаха, че не се делят на малки и големи, местни и международни компании. Асоциацията е съставена от фирми с основен принос към държавната хазна и инвестициите в страната. Членовете на БПГА напълно съзнават своята обществена отговорност и дълг към клиентите си, заключи г-н Терзиев, се казва в съобщението на БПГА. ", "date": "2019.03.28", "title": "Избраха Живодар Терзиев за председател на Българската петролна и газова асоциация"}
{"url": "https://www.24chasa.bg/novini/article/7370203", "text": "Тереза Мей обяви, че ще се оттегли като премиер на Великобритания преди следващата фаза на преговорите за Брекзит. Ето какво знаем досега. Мей каза пред т. нар. Комитет 1922 от редови депутати консерватори, че ще се оттегли, ако нейният план бъде одобрен от парламента: \"Зная, че има желание за нов подход - и ново ръководство - през втората фаза от преговорите за Брекзит, и няма да преча на това.\" Тя каза още, че е \"чула много ясно настроението на парламентарната група на партията\", в желанието й това да се случи. От публикуваното й изказване пред Комитет 1922 това не става ясно, но според депутати, говорили по-късно пред репортери, те са наясно, че това означава, че тя ще задвижи този процес на 22 май - съгласуваната с ЕС дата на напускането на Великобритания, ако споразумението мине в парламента. Това обаче ще бъде само начало на битката за нов лидер и наследник няма да има до лятото. Очакванията, както се твърди, са това да стане през юли. Както изглежда, тя ще остане (на поста си). Водещият \"брекзитър\", депутатът Джейкъб Рийс-Мог, каза след срещата, че ако споразумението на Мей бъде отхвърлено и при трето гласуване, \"тя би имала пълно право да продължи\" (да заема премиерския пост). Това, разбира се, може да се промени много бързо, ако политическият натиск (върху нея) отново се засили. Според правилата на Консервативната партия - същите, по които Мей смени Дейвид Камерън - процесът има два етапа. През първия депутатите консерватори провеждат поредица от гласувания, за да сведат първоначалната група от кандидати до двама. Официално отпадането от групата става един по един: след всяко гласуване, в което всеки депутат може да гласува за един кандидат, последният отпада. На практика обаче отпадането става по-бързо, ако самите кандидати разберат, че нямат шансове да спечелят. През 2016 г., например, последните двама според резултата от първото гласуване - Стивън Краб и Лиъм Фокс - се отказаха. Според правилата двамата останали на финала кандидати отиват на гласуване сред партийните членове. През 2016 г. не се стигна до това, защото Андреа Ледсъм - другата кандидатка, останала заедно с Тереза Мей - се оттегли. Когато пък Камерън бе избран за лидер през 2005 г., той лесно се наложи над Дейвид Дейвис, получавайки 68 на сто от членските гласове. През 2001 г. Иън Дънкан Смит победи Кен Кларк с подобна разлика. По-добър въпрос е: кой няма да се кандидатира? Повече от дузина министри и редови депутати са споменавани като възможни кандидати, очаква се да се появят и други. Мнозина обаче няма да се кандидатират - обикновено доста хора се отказват малко преди да започнат гласуванията на депутатите, като прехвърлят подкрепата си на друг депутат с подразбиращата се надежда да получат приличен министерски пост в случай на успех. Една ясна разделителна линия ще бъде тази между депутатите, подкрепящи Брекзит, и онези, които, в една или друга степен, подкрепят оставането (в ЕС). Сред първите, очевидни фаворити най-вероятно ще бъдат бившите министри Борис Джонсън и Доминик Рааб, а може би и министърът на околната среда Майкъл Гоув. Стивън Баркли, министърът за Брекзит, както и министърката за международното развитие Пени Мордънт също могат да преценят, че имат шансове. В \"по-малко Брекзит\" лагера се очаква кандидати да бъдат външният министър Джереми Хънт, който сега официално е \"новороден\" брекзитър, както и вътрешният министър Саджид Джавид. Има и други, които биха могли да се включат в надпреварата - Мат Ханкок, който смени Хънт като здравен министър, и Амбър Ръд, министърката на труда и пенсиите. Могат да опитат късмета си и някои от редови депутати - например Джордж Фриймън или Джони Мърсър. ", "date": "2019.03.28", "title": "Тереза Мей предложи да подаде оставка: какво следва по-нататък?"}
{"url": "https://www.24chasa.bg/novini/article/7370216", "text": "Началникът на Дирекцията за национален строителен контрол /ДНСК/ арх. Иван Несторов ще обяви резултатите от проверката на строежа на ул. \"Златен рог\" в София на брифинг днес, съобщиха от Дирекцията. Той ще се състои от 15.00 часа в сградата на ДНСК. Oчаквайте подробности.                                                                                                                                                                                                                                                                                                                       ", "date": "2019.03.28", "title": "Началникът на ДНСК ще обяви резултатите от проверката на строежа на ул. \"Златен рог\" в София"}
{"url": "https://www.24chasa.bg/novini/article/7370167", "text": "Барбара Буш е първа дама на републиканците в Америка. Тя е майка на нацията. Съпруга на 41-вия президент на САЩ Джордж Х. У. Буш и майка на 43-ия президент на САЩ Джордж Уокър Буш. Тя напусна този свят на 92 г. преди година - на 17 април 2018 г. в Тексас. До последно обаче се бори с политиките на настоящия президент на Америка Доналд Тръмп. Германското издание \"Билд\" посочва днес, че месеци преди смъртта си Барбара Буш е заявила пред журналистка, че Тръмп е виновен за инфаркта, който я покосява по-рано. Сюзан Пейдж разговаряла няколко часа с бившата първа дама. Барбара не казала нито една добра дума за Тръмп. Тя дори не иска да произнася името му. Непосредствено след победата му на изборите през ноември 2016, бившата първа дама казва \"Радвам се, че Мелания Тръмп и не Бил Клинтън се нанасят в Белия дом\". На изборите през 2016 бившите президенти на САЩ Джими Картър, Бил Клинтън и Барак Обама подкрепят публично Хилъри Клинтън и призовават да не се допуска Тръмп да бъде избиран. От бившите републикански президенти Буш-старши гласува за Клинтън, а Буш-младши не гласува за президент. Бившата първа дама казва, че не може да гласува нито за него, нито за Хилъри Клинтън. Сюзън Пейдж издава книга за Барбара Буш - \"Барбара Буш - създаването на една династия\". Очаква се да излезе на пазара на 2 април. Бившата първа дама е хоспитализирана през юни 2016-а с болки в гърдите и недостиг на въздух - точно преди републиканците да изберат Тръмп за свой кандидат за президент. В този момент и двамата някогашни президенти на САЩ Джордж Буш - баща и син, са до нея. Те следват линейката с автомобил на Тайните служби. Тръмп побеждава 16-те си опоненти в първичните избори на Републиканската партия, сред които и Джеб Буш - син и брат на предходни държавни глави, както и консерватора Тед Круз с рекорден брой гласове. Семейство Буш тепърва започва да осъзнава популистката кампания на Тръмп и начина, по-който бъдещият президент е осмивал сина им Джеб в нея.  Пред Сюзън Пейдж Барбара Буш споделила, че Тръмп е оставил в нея чувство на страх - страх от това, което ще се случи с Америка и със света. Беше ужасена от това колко много Тръмп е разделил страната и не знаеше каква ще бъде посоката на републиканската партия, пише Пейдж за бившата първа дама. Барбара обаче продължавала да вярва в своята страна: „Ние сме силна нация. Всичко ще бъде наред\", казала тя. През октомври 2017 г. Барбара заявява, че все още се чувства републиканка. През февруари 2018-а обаче в едно от последните си интервюта казва - \"вероятно днес вече не\". Барбара Буш е жената, която в продължения на десетилетия е едно от най-важните лица на консервативните американци. Тя съветва сина си Джеб Буш да се кандидатира за изборите през 2016-а. Тя е на 90, когато въпреки това се качва на трибуната заедно със сина си. Тогава заявява \"Обичам го. Америка се нуждае от него. Не искам да оплювам Тръмп, защото знам, че след това той ще продължи да плюе\". Тръмп отговаря в туитър - \"Джеб, мама не може да ти помогне с \"Ислямска държава\", китайците или Путин\". През последните си месеци ненавистта на Барбара Буш към руския президент Владимир Путин също расте - нарича го \"Путин, убиецът. Най-лошото. Той подкрепи Тръмп\". Барбара Буш никога не е харесвала Тръмп. Още през януари 1990 г. пише в дневника си за него: \"Символът на алчността на 80-те години\".", "date": "2019.03.28", "title": "Барбара Буш преди смъртта си: Тръмп причини инфаркта ми през 2016-а"}
{"url": "https://www.24chasa.bg/novini/article/7370237", "text": "Повечето хора в Южна и Югоизточна Азия не знаят с какъв риск за здравето е свързано замърсяването на въздуха в дългосрочен план, съобщи Ройтерс, цитирана от БТА. По данни на Световната здравна организация (СЗО), всяка година то причинява преждевременната смърт на около 7 милиона души по света, като 1,5 милиона от тях живеят в Южна и Югоизточна Азия. Девет от всеки десетима души там дишат замърсен въздух. Консултантската група \"Вайтъл стратеджис\", базирана в Сингапур, анализира над половин милион новини и текстове в социални мрежи, блогове и форуми на тема замърсяване на въздуха от 2015 до 2018 година в 11 южноазиатски страни. \"Установихме, че има много публикации за замърсяване на околната среда, глобално затопляне и обезлесяване, но малко от тях споменават каква връзка има това със здравето\", каза един от авторите на доклада Анчал Мехта. Проблемът обхваща повече градове в Азия, в сравнение с който и да е друг континент. Вредата върху здравето се изразява в инсулти, белодробен рак и сърдечносъдови заболявания. Ефектът е равностоен на вредата от тютюнопушенето, казват здравните експерти. Анализът разкрива, че замърсяването на въздуха се свързва в най-голяма степен с изгорелите автомобилни газове. В по-голямата част от Южна и Югоизточна Азия обаче това не е основната причина, казва Мехта. Има разлики между отделните страни, но основните причини за замърсяването на въздуха в района са електроцентралите с въглищно гориво, строителната дейност, фойерверките, обезлесяването. В повечето текстове се набляга на прекия ефект от замърсяването на въздуха, като парене в очите и кашлица, но не се споменава до какво води хроничното излагане на замърсен въздух.", "date": "2019.03.28", "title": "9 от всеки 10 в Южна и Югоизточна Азия дишат замърсен въздух"}
{"url": "https://www.24chasa.bg/novini/article/7370243", "text": "Столичният кмет Йорданка Фандъкова е разпоредила да бъде махната новата водна стена, която бе поставена на пл. “Гарибалди”. Визията на водната стена веднага предизвика коментари в социалните мрежи и бе оприличена на надгробна плоча и котешка тоалетна. “Бях на място и видях за какво става дума. Категорично тази т. нар. водна стена не се вписва там, защото площадът е малък. Разпоредила съм водната стена да бъде премахната. Какъв е бил замисълът на проектанта - аз не мога да гадая”, каза Фандъкова. Тя подчерта, че проектантите и архитектите носят отговорност за решенията, които предлагат и изпълняват авторски надзор. И пред медиите е трябвало да застане проектантът, но той не пожелал в сряда да отговаря на въпроси защо е предвидил водна стена там. “Аз нямам време да го чакам”, категорична бе Фандъкова. Тя щяла да разговаря с ректора на УАСГ водната стена да бъде поставена там, за да “може всеки бъдещ архитект и проектант да знае, че носи отговорност”.", "date": "2019.03.28", "title": "Махат водната стена от пл. “Гарибалди”"}
{"url": "https://www.24chasa.bg/novini/article/7370249", "text": "Учени от БАН в партньорство със свои колеги от Софийския университет \"Св. Климент Охридски\" създадоха батерия от ново поколение, която ще предизвика революция в съхраняването на енергия. Това съобщи пресцентърът на БАН. Става дума за оригинална българска разработка на безопасна, евтина и безвредна за околната среда презаредима батерия на основата на натрий. Тя може да се комбинира с литиево-йонните батерии или дори да ги замени изцяло в редица приложения. Голямото постижение на нашите учени е разработката на нов тип електроди от достъпни материали като сулфатните соли, които са широко разпространени и могат да бъдат намерени дори на Марс. Водеща организация в проекта е Институтът по обща и неорганична химия /ИОНХ-БАН/ при БАН. Партньори са Институтът по електрохимия и енергийни системи /ИЕЕС-БАН/ на БАН и Факултетът по химия и фармация /ФХФ/ на Софийския университет. В батерията на бъдещето литиевите йони са заменени с по-евтините, по-безопасни, по-екологични и лесно достъпни в природата натриеви йони, като механизмът на действие е запазен. Като първа стъпка изследователите от ИОНХ-БАН са създали нови електродни материали, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е подложена на електрохимични тестове в ИЕЕС-БАН. Учените от ФХФ-СУ са моделирали на атомно ниво процесите в електролитния разтвор на батерията, за да ги изучат и управляват целенасочено в бъдеще. Едно от основните предимства на новата натриево-йонна батерия е акумулирането на енергия от възобновяеми източници. Това е особено важно на фона на постоянно растящия дял на възобновяемите източници в производството и потреблението на енергия в икономиката и бита по целия свят. Използването на натриевите йони за съхраняване на енергия ще намери ценно приложение и в електромобилите, където максималният пробег, цената и времето за зареждане са от първостепенно значение. Специално за автомобилната индустрия се разработва хибриден вариант - литиево-натриева батерия, която съчетава високата мощност на литиево-йонната с ниската цена на натриево-йонната. \"Това е пилотен проект с многообещаващи първоначални резултати, но постигането на крайната цел изисква още проучвания, изпитания и средства\", е обяснила проф. Радостина Стоянова от ИОНХ-БАН.", "date": "2019.03.28", "title": "Учени от БАН и от Софийския университет са създали батерия на бъдещето"}
{"url": "https://www.24chasa.bg/novini/article/7370253", "text": "Министърът на младежта и спорта Красен Кралев почете 45-годишнината на Държавно спортно училище “Ген. Владимир Стойчев”, като поднесе цветя на паметника на генерала пред сградата на ММС. Това съобщиха от пресцентъра на Министерството на младежта и спорта. “За мен е голяма чест да Ви поздравя за 45-годишнината от основаването на най-старото спортно училище в София. Пожелавам Ви да достигнете и надминете успехите на Вашите предшественици, защитавали достойно честта на България. Вие сте бъдещето на българския спорт и очакваме много от Вас. От наша страна можем да обещаем, че ще изпълним ангажиментите си да имате възможно най-добрите условия за обучение и подготовка, за да може наистина да реализирате мечтите си и да радвате целия български народ с успехите си”, обърна се към учениците министър Кралев и ги призова да не забравят наследството на патрона на училището си ген. Владимир Стойчев, който е една от най-достойните личности в семейството на българския спорт. На събитието присъстваха още зам.-министърът на младежта и спорта Стоян Андонов, директорът на спортното училище Васил Вутев, председателят на Съюза на ветераните от войните – доц. д-р Иван Сечанов, ученици и преподаватели. Възпитаниците на СУ “Ген. Вл. Стойчев” са извоювали 15 олимпийски медала и още 480 отличия от световни и европейски първенства и световни купи за мъже, жени, юноши и девойки.", "date": "2019.03.28", "title": "Министър Кралев почете 45-годишнината на СУ „Ген. Владимир Стойчев” (Снимки)"}
{"url": "https://www.24chasa.bg/novini/article/7370261", "text": "Нелегална инсталация за преработка на петролни продукти е била разкрита при операция на полицията и митниците в село Юнаците до Пазарджик, съобщи говорителят на областната полицейска дирекция Мирослав Стоянов. Оперативните екипи посетили легална площадка за третиране на опасни отпадъци, обособена в бившия стопански двор на селото. На мястото е констатирано наличие на действащо съоръжение за преработка на отпадъчни петролни продукти, което не е било декларирано от неговите стопани. Освен него е открит и резервоар с около 1300 литра преработен енергиен продукт. Собствениците на площадката не представили никакви документи за неговата наличност и съхранение съгласно Закона за акцизите и данъчните складове. Горивото е иззето от митническите инспектори. Взети са проби за лабораторен анализ, за да се установи с точност неговия вид и качество.", "date": "2019.03.28", "title": "Откриха нелегална инсталация за преработка на петролни продукти край Пазарджик"}
{"url": "https://www.24chasa.bg/novini/article/7370247", "text": "Тримата мъже, които снощи загинаха при пожар в пловдивската психиатрия, са били с параноидна шизофрения. Двама са родени през 1961 г., а третият през 1967 г. Това съобщи преди минути на извънреден брифинг окръжният прокурор на Пловдив Румен Попов. По думите му в стаята, където са лежали тримата пациенти, е било запалено нещо, вероятно със запалка или кибрит. Развила се е много висока температура, която бързо е обхванала помещението и дунапренените дюшеци на тримата болни. Фелдшерът в отделението пръв е забелязал дима, опитал се е да спаси тримата пациенти, но не е успял, тъй като се е обгазил. Настанен е в болница. \"По случая е образувано досъдебно производство за умишлен палеж, но ако стане явно, че е по непредпазливост ще бъде преквалифицирано\", уточни Румен Попов. 20 болни са били евакуирани от отделението. В момента се преглеждат записите от камерите в коридора.", "date": "2019.03.28", "title": "Тримата загинали при пожара в психиатрията са шизофреници, фелдшер обгазен"}
{"url": "https://www.24chasa.bg/novini/article/7370250", "text": "Турция трябва да намали лихвените проценти или проблемът с високата инфлация ще продължи, заяви днес президентът на Турция Реджеп Тайип Ердоган, като добави, че колебанието в курса на лирата в последно време произлиза от атаки от САЩ и други западни страни, предаде Ройтерс. Ердоган, който говори пред млади избиратели в Анкара, заяви, че банките \"си играят\" с турската лира преди местните избори в Турция в неделя. По думите му Турция трябва да \"дисциплинира спекулантите на пазара\", предава БТА. Ердоган не посочи конкретно кои банки има предвид. Той каза също, че лихвените проценти са главният проблем на Турция и инфлацията ще започне да намалява, когато те бъдат орязани.", "date": "2019.03.28", "title": "Ердоган: Трябва да намалим лихвените проценти или проблемът с високата инфлация ще продължи"}
{"url": "https://www.24chasa.bg/novini/article/7370260", "text": "Европейската комисия заяви, че взима предвид снощното гласуване в парламента в Лондон. Говорител на комисията посочи, че то е част от продължаващия британски политически процес. Преброихме снощи осем гласувания с \"не\", сега имаме нужда от \"да\", за да продължим напред, каза говорителят. Той припомни, че ако до края на тази седмица споразумението, договорено между ЕС и Лондон за оттеглянето на Великобритания, не бъде одобрено, отсрочката до раздялата е до 12 април. Британското правителство трябва да очертае следващите стъпки, посочи говорителят. Той отбеляза по повод заявената готовност за оттеглянето на премиера Тереза Мей, че председателят на ЕК Жан-Клод Юнкер многократно е изразявал подкрепата и уважението си към нея.", "date": "2019.03.28", "title": "ЕК: Ако тази седмица Лондон не одобри сделката за Брекзит, до 12 април ще е \"раздялата\""}
{"url": "https://www.24chasa.bg/novini/article/7370259", "text": "Гигантските прекъсвания в електрозахранването на Венецуела са тежък удар за икономиката на тази страна, която и без това е пред задушаване. Те парализират петролната промишленост и водят до загуби от 200 милиона долара дневно, според експерти. Няма сектор, който да е пощаден от мега аварии в електрозахранването, от които Венецуела страда през последните седмици - от 7 до 14 март, а след това отново от 25 март следобед. \"Всеки ден, през който има масова авария (...), ние имаме загуби за близо 200 милиона долара\", заяви пред АФП Карлос Ларасабал, президент на Федерацията на търговските и производствените камари във Венецуела (Fedecamaras). В икономика, опустошена от пет години на рецесия, при инфлация извън контрол - 10 милиона процента, според прогнозите на Международния валутен фонд за 2019 година, последиците от прекъсванията на електрозахранването са опустошителни. В страната с население 30 милиона души компаниите за производството на хранителни продукти са сред най-потърпевшите. \"Най-големите загуби понасят секторите, които зависят от веригата за гарантиране на безопасността на нетрайните хранителни продукти при доставянето им до търговските обекти - от търговците на дребно до производителите, като се мине през доставчиците на едро\", обяснява Ларасабал. Според представителите на различните сектори и на парламента, единствената институция, контролирана от опозицията, аварията от началото на март е довела до загуби за 1 милиард долара, а това е над 1% от брутния вътрешен продукт за 2018 година. Над 2 милиона килограма месо и 5 милиона мляко са били изгубени, според производителите, а в същото време венецуелците страдат от остър недостиг на храни и медикаменти. \"Наистина е обезпокоително да се живее в такава ситуация постоянно\", оплаква се Мария Каролина Ускатеги, президентка на Националния съвет по търговията и услугите (Consecomercio). Липсата на електричество парализира терминалите за плащане и населението е силно затруднено да извърши каквато и да е операция и да се снабдява с хранителни продукти. Във Венецуела дори хлябът се купува с банкова карта поради липса на пари в брой. Единствено хората, които имат долари, успяват да се справят с положението. Петролът е застрашен Петролната промишленост, която осигурява 96% от приходите на венецуелската държава, също е подкопана в страната, която притежава най-големите запаси от черно злато в света. Според експерта Луис Оливерос производството на петрол във Венецуела е свито до нула заради прекъсванията на електрозахранването. Това може да бъде \"началото на цикъл на задълбочено влошаване\" в сектора, прогнозира той пред АФП. PDVSA, държавната петролна компания, още не е представила равносметка за щети след първата авария, но според Оливерос последиците за някои инсталации биха могли да се окажат \"необратими\". Производството на венецуелски петрол започна слизането си към ада през февруари миналата година, свивайки се до малко над 1 милион барела дневно, според източници, близки до ОПЕК. Преди 10 години износът достигаше 3,2 милиона барела дневно. Обемът би могъл да намалее силно - до 500 000 барела дневно тази година, според доклад на британската банка Barclays. От 28 април на юридическите лица и компаниите в САЩ ще бъде забранено да продават или да купуват венецуелски петрол: а това ще засегне 75% от финансите на PDVSA, според експерти. Администрацията на президента Доналд Тръмп замрази фондовете и активите на PDVSA в САЩ и на CITGO, неин филиал, поверявайки контрола им на лидера на опозицията Хуан Гуайдо, признат като временно изпълняващ длъжността президент на Венецуела от близо 50 страни. От края на 2017 година Вашингтон забрани на гражданите си и на компаниите в САЩ да договарят нови държавни облигации на Венецуела и на PDVSA - става дума за близо 150 милиарда долара. В градовете, потънали в мрак, рисковете от грабежи се увеличават, както се случи в Мракайбо (северозападната част на страната) по време на първата авария. В този град, който е известен като петролната столица на Венецуела, са били разграбени най-малко 500 магазина, според Consecomercio. Тези опасения, наред с проблемите за гарантиране на безопасното транспортиране на нетрайни хранителни продукти, свиват поръчките на търговците: те са намалели два пъти за месото, млякото и зеленчуците, според Fedecamaras. (БТА)", "date": "2019.03.28", "title": "Авариите с тока са тежък удар за разклатената икономика на Венецуела"}
{"url": "https://www.24chasa.bg/novini/article/7370267", "text": "Бившата ръководителка на румънската антикорупционна прокуратура Лаура Кодруца Кьовеши се яви днес в Отдела за разследване на престъпленията в съдебната система, за да бъде изслушана по дело, по което е обвинена в злоупотреба със служебно положение, вземане на подкуп и лъжесвидетелстване, предаде агенция Аджерпрес. На влизане в сградата Кьовеши отказа да направи изявления, предава БТА. Делото бе заведено през декември 2018 г. след сигнал на бившия депутат от управляващата Социалдемократическа партия Себастиан Гица. Той избяга в Сърбия, след като в родината му срещу него бяха заведени няколко дела за корупция. Гица твърди, че през 2011 г. Кьовеши му е поискала пари за връщането със самолет от Индонезия в Румъния на бившия директор на рухналия Национален инвестиционен фонд Николае Попа. Прокурорите от Отдела за разследване на магистратите твърдят, че Кьовеши е поискала и получила от Гица сумата от 268 689 леи за екстрадирането на Попа. Прокурорите твърдят още, че Кьовеши е лъжесвидетелствала за отношенията си с Гица, когато била изслушана по друго дело като свидетел през 2017 г. Новината за делото, образувано срещу Кьовеши, бе разпространена, когато стана ясно, че тя е сред фаворитите за поста европейски главен прокурор. Към момента Кьовеши е предложението на Европейския парламент за този пост, докато Съветът на ЕС предпочете кандидатурата на френския прокурор Жан-Франсоа Бонер. Двете институции водят преговори, тъй като решението за това кой да оглави бъдещата Европейска прокуратура трябва да бъде взето по общо съгласие. На разговорите вчера преговарящите от Европейския парламент и Съвета на ЕС не са постигнали съгласие за номинацията на главен европейски прокурор, съобщава днес в. \"Ромъния либера\". В случай че преговарящите екипи не постигнат съгласие до 4 април, следващата и последна предвидена дата за тези преговори е 10 април, посочва вестникът.", "date": "2019.03.28", "title": "Изслушват Лаура Кьовеши в Отдела за разследване на престъпленията на магистрати"}
{"url": "https://www.24chasa.bg/novini/article/7370269", "text": "Папата ще посети в събота и неделя Мароко - мюсюлманска земя, призоваваща за диалог между религиите. По време на кратката визита той ще има и срещи с мигранти, съчетавайки по този начин два основни приоритета на своя понтификат. Аржентинският понтифик редовно се отбива в някои от най-миниатюрните католически общности на планетата. В Мароко го очакват с нетърпение над 30 000 богомолци - главно чужденци, пристигнали от Субсахарска Африка, студенти или мигранти, запътили се към европейския континент. Близо една трета от тях изглежда ще посетят неделната литургия, насрочена в спортен комплекс - нещо невиждано от посещението на Йоан Павел Втори през 1985 г. в тази страна с 99 на сто мюсюлманско население (сунити). Също както при визитата си в Обединените арабски емирства през януари, папата, който ще отслужи меса на другия ден след разговор с краля и \"предводител на правоверните\" Мохамед Шести, а и с високопоставени духовни дейци, ще придаде конкретен образ на често отправяните от него призиви за религиозна толерантност. Духовният предстоятел на близо 1,3 милиарда католици вдъхва с тази обиколка надежди на християнските малцинства и покръстените мюсюлмани, настояващи за правото да се възползват изцяло от свободата на вероизповеданията, записана в конституцията на Мароко. \"Мечтаем за свободно Мароко като страна, приела религиозното си разнообразие\", заяви Координационният център на мароканските християни. Там се надяват визитата да осигури на Мароко \"историческата възможност\" за \"осезаем напредък в тази насока\". Според мароканската конституция \"ислямът е религията на държавата, която гарантира на всички свобода на вероизповеданието\". Мароканското законодателство не предвижда смъртно наказание за отстъпниците от исляма, за разлика, например, от това на Обединените арабски емирства. В Мароко \"правилото е да си дискретен\", обяснява висш духовник от Рабат. Въпросът обаче е деликатен. Така например през юни миналата година мароканският държавен министър за човешките права, ислямистът Мустафа Рамид, заяви, че свободата на съвестта е \"заплаха\" за \"сплотеността\" на Мароко. Доброволното приемане на друга вяра не е престъпление, но прозелитизмът (разбиран като \"да разклатиш вярата на един мюсюлманин или да го обърнеш в друга вяра\") може да бъде наказан с до три години затвор. \"Законът осъжда именно агресивния прозелитизъм\", подчертава посланикът на кралство Мароко в Париж Шакиб Бенмуса. \"Визитата на папа Франциск е забележителен момент по-специално от гледна точка на на борбата срещу фанатичните течения, назадничавите схващания за идентичността и нетърпимостта, но дава също (. . .) възможност за позитивно взаимодействие между религиите, народите и цивилизациите\", коментира той. Папа Франциск сподели преди време, че е искал да отиде в Маракеш през декември, когато над 150 страни приеха Глобалния пакт на ООН за миграцията. В крайна сметка Светият отец изпрати свой представител. Текстът, който няма обвързваща сила, цели да засили международното сътрудничество с оглед \"безопасна миграция\". Той нажежи страстите в много страни, преди накрая да бъде ратифициран в Ню Йорк. Франциск предвижда да се срещне в събота с мигранти в епархиалния център \"Каритас\", където ще произнесе слово. Местната католическа църква е създала центрове за настаняване на мигранти в редица градове в Мароко, поради липса на други структури. Проблемът с мигрантите също е деликатна тема в Мароко, което претендира за \"хуманистична\" политика на приемане. Правозащитниците обаче редовно отправят критики към Рабат заради вълните от силови арести, предназначени да отдалечат кандидатите за убежище от бреговете на Средиземно море. \"Надявам се папското посещение да осигури напредък по въпроса\", заяви наскоро на пресконференция архиепископът на Танжер монсеньор Сантяго Анхело Мартинес. Визитата на Франциск в Мароко ще се състои 34 години след тази на Йоан Павел Втори през лятото на 1985 г., преминала под знака на междурелигиозна младежка среща на стадион с участието на 80 000 души. Първият глава на арабска държава, отправил покана до папа, крал Хасан Втори (бащата на сегашния монарх) бе приет във Ватикана през ноември 1991 г. * * * В Мароко, където ислямът е държавна религия, живее малка християнска общност, водеща началото си от древноримската епоха - в наши дни я съживява приток на едноверци от Субсахарска Африка. Римокатолическата църква претендира, че има там между 30 000 и 35 000 последователи, предимно чужденци. Протестантите са \"около 3000\", а \"местните църкви\" - петдесетници, харизматици и последователи на пророците, непризнати от мароканските власти - наброяват общо \"няколко хиляди\" енориаши, най-вече мигранти, посочва експерт, потърсен от АФП. Други данни говорят за няколко хиляди мароканци, приели християнската вяра - близо 8000 души, предимно протестанти според оценки на Център за наблюдение на религиозните свободи. Делът на европейците сред мароканското население - преселници или техни потомци - постоянно намалява от 1956 г., когато страната става независима. Тогава там действат над 200 католически храма с близо 300 000 богомолци. Днес са останали 44 църкви, в които служат 57 свещеници от петнайсетина различни националности под духовното водачество на двама епископи - в Танжер и в Рабат. (От БТА)", "date": "2019.03.28", "title": "Папата в Мароко: Протегната ръка към исляма и мигрантите"}
{"url": "https://www.24chasa.bg/novini/article/7370284", "text": "Пристигналите във Венецуела руски войници няма да участват във военни операции, а в дискусии за бъдещето на двустранното военнотехническо сътрудничество. Това заяви днес пред агенция Интерфакс венецуелският военен аташе в Москва Хосе Рафаел Тореалба Перес, предаде Ройтерс. Вчера говорителката на руското министерство на външните работи Мария Захарова потвърди, че по покана на властите в Каракас Русия е изпратила във Венецуела екип от \"специалисти\", които да обсъждат военнотехническото сътрудничество, информира БТА. \"Руските специалисти пристигнаха във Венецуела съгласно разпоредбите на двустранното междуправителствено споразумение за военнотехническо сътрудничество. Никой не е отменял този документ\", заяви тя. Пред Интерфакс Перес обяви, че венецуелският министър на отбраната Владимир Падрино Лопес ще участва в международната конференция по сигурността, която ще се състои на 23-25 април в Москва.", "date": "2019.03.28", "title": "Венецуела: Руските войници дойдоха у нас за дискусии, а не за военни операции"}
{"url": "https://www.24chasa.bg/novini/article/7370291", "text": "Омбудсманът Мая Манолова внася утре в Народното събрание годишния доклад на институцията за 2018-та. Това съобщиха от кабинета на Манолова. В почивката общественият защитник ще представи най-важните акценти в доклада, анализ на жалбите, сигналите и проблемите, поставени от гражданите, предприетите от страна на институцията действия, инициативи и резултатите от тях.", "date": "2019.03.28", "title": "Омбудсманът Манолова внася утре в парламента годишния си доклад"}
{"url": "https://www.24chasa.bg/novini/article/7370285", "text": "Парламентът прие на първо четене забрана за поставянето на плажни принадлежности и палатки, както и за преминаването, паркирането и престоя на пътни превозни средства върху подвижни, неподвижни и облесени дюни, освен в случаите на разрешено строителство. Промените, внесени от Министерския съвет, в Закона за устройството на Черноморското крайбрежие бяха одобрени единодушно с 97 гласа \"за\". Прецизирани са и административнонаказателните разпоредби на закона, предава БТА. Със законопроекта се създава възможност заповедите на министъра на туризма, с които се нарежда провеждането на търгове с тайно наддаване за отдаване под наем на обекти, изключителна държавна собственост, да подлежат на предварително изпълнение. Със законопроекта се създават два нови публични регистъра - на класифицираните морски плажове и на групираните морски плажове. В хода на дискусията беше обърнато внимание на необходимостта от прецизиране на дефинициите за пътни превозни средства и пресилената санкция за поставяне на плажни принадлежности върху дюните. Който в нарушение на закона постави плажни принадлежности или палатка върху подвижни (бели) дюни, неподвижни дюни с тревна растителност (сиви дюни) и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", ако по друг закон не е предвидено по-тежко наказание, ще се наказва с глоба от 500 до 1000 лв. или с имуществена санкция от 1000 до 3000 лв., предвиждат измененията. Който в нарушение на закона премине или спре пътно превозно средство за престой или за паркиране върху дюни, ще се наказва с глоба от 1000 до 3000 лв. или с имуществена санкция от 3000 до 5000 лв. Министърът на туризма Николина Ангелкова коментира, че този законопроект е бил близо две години на обществено обсъждане. Тя каза, че от ведомството ще подкрепят всички конструктивни предложения за максимално прецизиране на текстовете, така че да бъдат в интерес на обществото и предлагането на по-качествен продукт за летен туризъм.", "date": "2019.03.28", "title": "Забраниха на първо четене плажуването и палатките върху дюни"}
{"url": "https://www.24chasa.bg/novini/article/7370268", "text": "Ректорът на Великотърновския университет „Св. св. Кирил и Методий“ проф. д-р Христо Бонджолов и Илия Кръстев, изпълнителен директор  на „А Дейта Про“ ООД, подписаха нов рамков договор, с който се продължава сътрудничеството между университета и компаниията, специализирана в обработка и анализ на информация. Срокът на договора за партньорство е 10 години, съобщиха от ректората. „Благодарение на усилията и на доброто сътрудничество, което имаме вече толкова много години, ние успяхме да направим в почти всички факултети на университета специализирани кабинети. Това е начинът, по който трябва и ще продължим да работим и занапред. Ще продължим да задълбочаваме сътрудничеството, защото само това е пътят, по който да помагаме на нашите студенти да си намерят добра работа, да трупат стаж и опит, още докато следват“, каза проф. Бонджолов при подписването на договора. От своя страна Илия Кръстев благодари на ректора и на академичната общност на Великотърновския университет за доброто сътрудничество през изминалите години.  \"Последните години виждаме, че все повече млади хора напускат държавата и това не е само отговорност на властите, на университетите, а и отговорност на бизнеса. Ние правим всичко възможно да задържим тези млади хора и заедно с университетите да създаваме среда, в която те да учат, да работят и да израстват. В лицето на Великотърновския университет ние сме намерили партньор, с който се гордеем да работим“, каза изпълнителният директор. Проектът има за цел да създаде условия за взаимно партньорство и за решаване на проблеми, свързани с пазара на труда – повишаване качеството на образование и обучение, както и да работи за създаване на квалифицирани специалисти, отговарящи на пазара на труда в България. Дейностите на Великотърновския университет и компанията стартират през 2008 г., когато по инициатива на Университетския кариерен център се подписва рамков договор за сътрудничество. Реализирани са множество инициативи, целящи популяризиране на компанията и представяне на възможностите за трудова реализация. Две години по-късно, на 21.05.2010 г., се подписва Споразумение за развитие на проекта с цел създаване на Център за практически обучения и дейности на студенти от ВТУ „Св. св. Кирил и Методий“ на територията на учебното заведение. На официалното откриване през 2011 г. присъстват министър Томислав Дончев, областният управител, ръководствата на компанията и на университета, преподаватели, служители и студенти. Изграждането и функционирането на Центъра има за цел сближаването на Великотърновския университет с бизнеса чрез провеждане на студентски практики в реални условия. Основната целева група са студентите от Филологическия и Стопанския факултети, притежаващи езикова подготовка на необходимото ниво и интерес в областите на дейност на компанията. През 2015 година дейността се разшири след подписването на Споразумение за нов проект за създаване на Център за повишаване на квалификацията на студентите от ВТУ „Св. св. Кирил и Методий“. Всяка година се реализират стажантски програми и се предлага работа на постоянен трудов договор. 85% от служителите, работещи във Велико Търново, са настоящи или завършили студенти от Великотърновския университет. Във връзка с развитието на дългосрочното сътрудничество всяка година компанията инвестира средства за разширяване и подобряване на материално-техническата база на университета.", "date": "2019.03.28", "title": "Университетът във Велико Търново подписа 10-годишен договор с компания за обработка на информация"}
{"url": "https://www.24chasa.bg/novini/article/7370300", "text": "Парламентът прие промени в Закона за противодействие на корупцията и за отнемане на незаконно придобитото имущество на първо четене. Законопроектът беше единодушно подкрепен с 97 гласа \"за\". Промените са внесени от Данаил Кирилов от ГЕРБ и Хамид Хамид от ДПС. В обхвата на закона се добавят директорът на Националната следствена служба и неговите заместници. Предлага се обаче изключване на общинските съветници от обхвата на закона. Целта е да се избегне блокиране на системата на деклариране на лицата, заемащи висши публични длъжности, посочват вносителите. Увеличава се от \"над 1000 лв.\" на \"над 5000 лв.\" прагът за декларираните доходи извън тези за заеманата длъжност, получени през предходната календарна година, предава БТА. Промените предвиждат уведомяване на съответните лица, заемащи висши публични длъжности, за установено несъответствие в размер до 5000 лв., като се дава възможност да направят корекция. При установено несъответствие в размер на не по-малко от 10 000 лв., антикорупционната комисия ще предприема действия за изпращане на материалите от проверката на Националната агенция за приходите. При установено несъответствие в размер на не по-малко от 20 000 лв., комисията ще приема решение за извършването на проверка на имущественото състояние на лицето, заемащо висша публична длъжност. Със законопроекта се създава възможност КПКОНПИ да бъде освободена от заплащане на държавни такси, независимо от изхода на делото, тъй като вземането на държавата е с публично-правен характер. Предвижда се декларации по силата на закона да подават и служителите в администрациите на омбудсмана и на Конституционния съд. Борис Ячев и Христиан Митев от Обединените патриоти изразиха несъгласие с предложението от обхвата на закона да бъдат изключени общинските съветници. Ячев посочи, че е готов да подкрепи увеличаване на правомощията на антикорупционната комисия.", "date": "2019.03.28", "title": "Приеха промени в антикорупционния закон на първо четене"}
{"url": "https://www.24chasa.bg/novini/article/7370394", "text": "Тричленен състав на Бургаския апелативен съд потвърди 8-годишната ефективна присъда на Иван Иванов за убийството на 11-годишната Никол Йончева. Две съдебни инстанции признаха 15-годишния ученик със специални образователни потребности за виновен в жестокото убийство, разтърсило цяла България. Малката Никол е заклана в асансьор на панелен блок в бургаския жк.\"Меден рудник\"  на  20 август, 2017 г. Нападайки момичето с нож, тийнейджърът забил острието в дясната част на врата му, прерязвайки сънната артерия.  Никол издъхнала в адски мъки от остра кръвозагуба. Съдебните инстанции приемат, че убийството е извършено срещу малолетно лице и по особено мъчителен за жертвата начин, като подсъдимият макар и непълнолетен е могъл да разбира свойството и значението на деянието и да ръководи постъпките си. Иван е осъден да плати 150 000 лв. кръвнина на майката на убитото момиченце. Решението на Апелативния съд може да бъде обжалвано пред ВКС.", "date": "2019.03.28", "title": "Потвърдиха 8 г. затвор за 15-годишния Иван за убитата в асансьор Никол от Бургас"}
{"url": "https://www.24chasa.bg/novini/article/7370420", "text": "Протестиращи от албанската опозиция днес се опитаха да нахлуят в парламента, настоявайки за оставка на правителството и за предсрочни избори, предаде Асошиейтед прес. Хиляди демонстранти, водени от дясноцентристката Демократическа партия, използваха димни бомби и гранати. Протестиращите влязоха в сблъсъци с полицията, опитвайки да пробият кордона, охраняващ сградата на парламента, където се провежда заседание. Полицията се въздържа от използването на сълзотворен газ, какъвто използва при предишните протести, предаде БТА. Опозиционните лидери и други представители направиха кратки изявления. Нашата най-голяма мисия е да свалим престъпното правителство, заяви лидерът на Демократическата партия Лулзим Баша, като призова всички албанци да се присъединят към протестите. На друго място в Тирана група демонстранти опитаха да осуетят плана за среща на холандски министър, намиращ се на посещение в Албания, с вътрешния министър на страната. Опозицията обвинява социалистическото правителство на премиера Еди Рама, че е корумпирано и свързано с организираната престъпност, което правителството отрича.", "date": "2019.03.28", "title": "Протестиращите в Албания опитаха да нахлуят в парламента (Снимки)"}
{"url": "https://www.24chasa.bg/novini/article/7370440", "text": "Би Би Си съобщи днес, че е платила обезщетение на украинския президент Петро Порошенко заради статия, която некоректно твърди, че Киев платил 400 000 долара, за осигури на държавния глава среща с американския му колега Доналд Тръмп. Порошенко, който се стреми към втори мандат на предстоящите на 31 март избори, бе завел съдебен иск срещу медията заради съобщението от миналия май,  Според статията Киев платил тайно на бившия личен адвокат на Тръмп Майкъл Коен поне $400 000 за уреждане на среща в Белия дом през юни 2017 г. „Извиняваме се на г-н Порошенко за нанесени щети и се съгласихме да му изплатим обезщетение, да платим съдебните разходи и да участваме в съвместно становище в съда“, се казва в съобщението на Би Би Си. Размерът на обещаната сума не се съобщава.", "date": "2019.03.28", "title": "Би Би Си плати на Порошенко обезщетение заради невярна информация"}
{"url": "https://www.24chasa.bg/novini/article/7370445", "text": "Сградата \"Златен век\" е законна защото има редовно издадени книжа, но има отклонения от одобрените проекти. Това обясни началникът на Дирекцията за национален строителен контрол Иван Несторов на пресконференция във връзка с резултатите от проверка на сградата, строена от \"Артекс\" в квартал \"Лозенец\". Несторов припомни, че съгласно Закона за устройство на територията една сграда се счита за незаконна, ако няма издадени строителни документи. Както \"24 часа\" писа предишна проверка е показала, че то е било напълно законно издадено. Тя е била извършена на в началото на 2018 г. -на място и по документи.", "date": "2019.03.28", "title": "Шефът на ДНСК:  Строежът на \"Златен рог\" в София е законен, но има отклонения (Видео)"}
{"url": "https://www.24chasa.bg/novini/article/7370476", "text": "\"Огромен зловреден трафик\" е причината от няколко дни да има прекъсвания в системата \"Бизнес статистика\" на Националния статистически институт, съобщават от ведомството, цитирани от За трети пореден ден тази сутрин е имало срив в системата, през която се подават годишните отчети за дейността на фирмите. Годишно в нея се отчитат около 600 000 физически и юридически лица, припомнят от статистическия институт. В момента системата е активна, а всички данни, постъпващи в нея, са защитени, уверяват от НСИ. За случая е уведомен Националният център за действие при инциденти в информационната сигурност. Срокът за годишните финансови отчети е полунощ на 1-ви април.", "date": "2019.03.28", "title": "Огромен зловреден трафик причинил срив в системата \"Бизнес статистика\" на НСИ"}
{"url": "https://www.24chasa.bg/novini/article/7370504", "text": "22 фирми от туристическия бранш – хотели, ресторанти и магазини, от цялото Северно Черноморие до „Слънчев бряг” участваха в Специализирана трудова борса в сферата на туризма, която се проведе в Добрич. Търсят се кадри за всички позиции за предстоящия летен седон – администратори, камериерки, аниматори, готвачи, сервитьори, бармани, поколо, спасители, сладкари и др. И тази година ще се разчита сериозно на работници от чужбина , през миналия сезон е имало от Украйна, Молдова, Русия, Казахстан - споделиха от бранша, като допълниха, че за минимум 20 процента от персонала ще се разчита на чужденци. „Над 2000 работни места ще.обяви курортът „Албена” за предстоящия сезон. През м.г. около 40 процента бяха чуждаенци - украинци, молдовци и др” – каза Павлина Боева, комплексен управител на хотел „Амелия” в курорта „Албена”. Според представители на бранша, за по-нископлатените работни места – чистачи, миячи, камериерки и др., може да се намери персонал. Трудно е с администраторите – почти липсват кандидати с немски език, с руския също не е много лесно – казват още те. Повечето от фирмите не искаха за говорят за заплати, но, например, в „Златни пясъци” заплатата на сервитьор е около 750-850 лв., работниците в студена и топла кухня разчитат на възнажраждаения от около 800-900 лв. За главните тогвачи никой не казваше заплата, която стига и до 3000 лв, за обикновените готвачи – около 1000 лв и отгоре. Туристическата борса е традиционна за Добрич и ежегодно се провежда в края на март. Организатори са Министерство на труда и социалната политика, Агенция по заетостта, дирекция \"Регионална служба по заетостта\" – Варна и Бюро по труда - Добрич.", "date": "2019.03.28", "title": "За предстоящия летен сезон пак разчитат на работници от чужбина"}
{"url": "https://www.24chasa.bg/novini/article/7370505", "text": "Опитите за убеждаване на британските депутати да подкрепят договорената от Тереза Мей сделка за Брекзит продължават и днес - ден след като министър-председателката обеща да подаде оставка, ако документът бъде одобрен. Предизвикателствата пред нея обаче остават големи, след като поддръжникът на консервативното правителство на малцинството, северноирландската Демократична юнионистка партия (ДЮП), каза, че няма да подкрепи сделката заради предпазния механизъм за ирландката граница, предаде БТА. В същото време никое от осемте предложения за алтернативен Брекзит, внесени от депутатите, не получи подкрепа при поредицата от гласувания в Камарата на общините. Вариантите - които включваха митнически съюз с ЕС и референдум за каквато и да било сделка за Брекзит - трябваше да помогнат да се намери консенсус за най-добрия начин за напускане на ЕС. Никой от тях обаче не успя да събере подкрепа от мнозинството депутати. Това накара министъра за Брекзит Стивън Баркли да каже, че резултатите от гласуванията за затвърдили възгледите на министрите, че тяхната сделка \"е най-добрата опция\". Преди дебата, предшествал \"ориентировъчните гласувания\", Мей каза на среща с редови депутати консерватори, че ще напусне поста си по-рано от планираното, ако това ще гарантира подкрепата на парламента за сключеното от нея и ЕС споразумение за Брекзит. \"Чух много ясно какви са настроенията сред парламентарните редици на партията. Зная, че има желание за нов подход - и за ново ръководство - във втората фаза от преговорите за Брекзит и няма да се преча\", каза тя. Съобщението, че няма да води преговорите с Брюксел за бъдещите отношения между Обединеното кралство и ЕС подтикна редица нейни вътрешнопартийни опоненти да дадат сигнал, че ще я подкрепят. Видни поддръжници на напускането като Борис Джонсън и бившия лидер на торите Иън Дънкан Смит казаха, че вече гледат на сделката като на най-малкото зло. Мей обаче се нуждае да спечели гласовете на 75 бунтовници, за да прокара отхвърленото със 149 гласа разлика на 13 март споразумение. Джейкъб Рийс-Мог, председател на подкрепящото Брекзит движение Европейска изследователска група, каза, че ще даде гласа си за документа само ако 10-имата депутати от Демократичната юнионистка партия го направят. \"Няма да изоставя ДЮП, защото мисля, че те са най-големите застъпници на Съюза Обединено кралство\", заяви той пред Би Би Си Основното възражение на ДЮП е към предпазния механизъм - \"застрахователната полица\", предназначена да избегне връщането на граничните контролно-пропускателни пунктове между Северна Ирландия и Република Ирландия, в случай че в бъдеще не бъде договорена търговска сделка. Партията твърди, че мярката ще доведе до различни търговски правила за Северна Ирландия и за останалата част от Обединеното кралство, което според лидерката й Арлийн Фостър би \"навредило на Съюза\". \"Предпазната клауза в споразумението за оттегляне прави невъзможно за нас да подпишем споразумението\", каза тя пред Би Би Си. Министър-председателката предложи да плати цената и да напусне поста си - най-големият жест, който един лидер може да направи. За момент изглеждаше, че това може да сработи и Мей да набере подкрепата, от която отчаяно се нуждае. Няколко часа по-късно нейните съюзници от Северна Ирландия обаче не й позволиха да изпълни основната си мисия. Това може да не е окончателно - един министър от кабинета каза, че е възможно утре Мей отново да опита да прокара сделката в парламента, въпреки малките шансове за успех (б. ред.: британското правителство ще внесе утре за гласуване в парламента за трети път споразумението с ЕС за Брекзит, обяви днес лидерът на Камарата на общините и министър за връзките с парламента Андреа Ледсъм). Но ако план А не проработи, парламентът не е готов с ясен план Б, който може да успее. За нашата политика, за да може бизнесът да взима решения, за всички нас, разделенията и напрежението между парламента и правителството и това вътре в двете институции са твърде големи, за да се намери изход от тази задънена улица. Има признаци, че предложението й да подаде оставка е втвърдило позициите на лейбъристката опозиция. Източници от кабинета в сянка казаха на Би Би Си, че потенциални бунтовници в Лейбъристката партия няма да искат да дадат лесно на премиерката възможност да даде път на приемник, поддръжник на Брекзит. Ако сделката на Мей не бъде одобрена тази седмица, депутатите вероятно ще подновят дебатите по някои от опциите, отхвърлени при ориентировъчните гласувания. (БТА)", "date": "2019.03.28", "title": "Брекзит: Продължават усилията да бъдат убедени британските депутати да одобрят сделката"}
{"url": "https://www.24chasa.bg/novini/article/7370512", "text": "Днес за пореден път ставаме свидетели, че за БСП темите за Европа и интересите на българските граждани са чужди. Очаквахме, че поне част от днешните изявление на социалистите щяха да бъдат посветени на пакета „Мобилност“ и усилията, които положиха българските евродепутати и правителството на Бойко Борисов в посока на блокирането му в Европейския парламент. БСП обаче все още не могат да излязат от тежката си фиксация в Цветан Цветанов, която тема ГЕРБ затвори морално още вчера. Такава позиция разпространиха от пресцентъра на ГЕРБ. Вижте я:  Очевидно отсъствието на БСП от парламента силно е увредило политическата им сензитивност за истински актуалните и важни политически теми за българските граждани. Тук е моментът да попитаме БСП, ако за тях оставката на Цветан Цветанов не е морален акт, а политически фалш – какъв е моралният прочит на издигането за водач на листата за евродепутати на БСП на Елена Йончева, която е с повдигнато обвинение за пране на пари в особено големи размери? Как БСП ще обясни на българите, които загубиха спестяванията си при фалита на КТБ, че водач на листата им е човек, който е имал обща офшорна фирма с Цветан Василев? И можем ли да тълкуваме първата позиция на Йончева в листата на БСП като ясен знак, че неин подгласник и на втора позиция ще бъде възнаграден обвиненият в най-тежкото политическо престъпление – купуването на гласове – Манол Генов?. Вследствие на едноличното управление на лидера на БСП и нежеланието й да чуе гласа на червените структури, Корнелия Нинова е на път да създаде поредния грозен прецедент – веднага след като бъде избрана за евродепутат, Елена Йончева да стане първата, на която ще бъде свален имунитетът в Брюксел. А по отношение на морала, както БСП, така и самата Йончева трябва да отговорят доколко достойно е това, че Йончева дори не напусна парламента, след като беше избрана за водач на червената евролиста. За разлика например от Петър Курумбашев, който въпреки реалният риск да бъде изместен от феномена 15/15, напусна българския парламент при предходната кампания, след което се съобрази с волята на избирателя да изпрати в Брюксел Момчил Неков вместо него\".", "date": "2019.03.28", "title": "ГЕРБ:  БСП не могат да излязат от тежката си фиксация в Цветанов"}
{"url": "https://www.24chasa.bg/novini/article/7370503", "text": "Идеята руски граждани да посещават Турция без международни паспорти е трудна за реализация. Това заяви днес говорителката на руското външно министерство Мария Захарова, цитирана от ТАСС. Тя коментира идеята на турския външен министър Мевлют Чавушоглу за предоставяне на възможността на руските туристи да посещават Турция само с \"вътрешни\" паспорти (без международни паспорти), предаде БТА. Този въпрос е бил повдиган от турската страна при двустранни консултации във връзки с консулските услуги, при които сме казвали на партньорите ни каква е позицията ни. Идеята руски граждани да посещават Турция с \"вътрешни\" паспорти е трудна за реализация по редица причини, включително заради проблеми при сверяването на информацията (за гражданите), която е само на руски език, посочи Захарова. Тя припомни, че съгласно руското законодателство територията за използване на \"вътрешните\" паспорти включва Руската федерация и има няколко изключения (сред които Армения, Беларус, Казахстан, Киргизстан - бел. ТАСС).", "date": "2019.03.28", "title": "Захарова: Идеята руснаци да посещават Турция без паспорти е трудна за реализация"}
{"url": "https://www.24chasa.bg/novini/article/7370514", "text": "Президентът на САЩ Доналд Тръмп заяви, че федералната полиция и Министерството на правосъдието ще се намесят във връзка с  , предаде Франс прес. Смолет, актьор от телевизионната поредица \"Империя\", попадна под ударите на закона, след като инсценира нападение срещу себе си на расистка и хомофобска основа, предаде БТА. \"ФБР и Министерството на правосъдието ще се заемат със скандалния случай с Джуси Смолет в Чикаго\", написа в Туитър Тръмп, като добави, че това е срам за страната. Съдебните власти в щата Илинойс снеха всички обвинения срещу 36 годишен актьор, който е цветнокож и хомосексуалист. Той беше заподозрян, че е инсценирал нападение над самия себе си. Срещу него беше повдигнато обвинение по 16 пункта заради лъжливи твърдения. Всеки пункт от обвинението можеше да му донесе максимална присъда от 3 години затвор и 25 000 долара глоба. Тридесет и шест годишният актьор беше задържан и впоследствие освободен срещу гаранция от 100 000 долара. Разследването установи, че той платил на двама братя 3500 долара, за да инсценират нападение срещу него от расистки и хомофобски подбуди. Смолет направил това, защото бил недоволен от хонорара си в телевизионния сериал и искал да се издигне в кариерата. Но в крайна сметка прокуратурата се отказа от всички обвинения срещу него, че е лъгал полицията. По думите на неговите адвокатки той оставал с чисто съдебно досие. Полицаите, водили разследването, били шокирани от решението за оневиняването на Смолет. Възмущението си изказа и кметът на Чикаго Рам Еманюел, който се оплака в случая от правосъдие \"на две скорости\", което облагодетелства известните личности.", "date": "2019.03.28", "title": "Тръмп се намеси по случая със снетите обвинения срещу актьора Джуси Смолет"}
{"url": "https://www.24chasa.bg/novini/article/7370513", "text": "Преходът на дейността на Фонда за лечение на деца към НЗОК ще е безпрепятствен. Това каза заместник-министърът на здравеопазването и председател на Надзорния съвет на НЗОК Жени Начева по време на съвместно заседание на Комисията за взаимодействие с неправителствените организации и жалбите на гражданите и Комисията по здравеопазване на НС относно готовността на Касата да поеме функциите на Фонда от 1 април. Начева очерта създадената организация, новооткритите приемни за заявленията за лечение на деца и възрастни, създадените комисии и др. Целта е от 1 април да няма напрежение и административни затруднения, подчерта Начева. По думите й родителите пак ще могат онлайн да проследяват \"движението\" на документите на детето си. Заявленията, които към момента са били подадени към Фонда, няма да се подават отново към НЗОК. Средствата за придружител на дете и престоят му в чуждестранна болница ще бъдат плащани от НЗОК, посочи Начева. Парите, с които ще разполага НЗОК, са целеви, в размер на 12 млн. лв. за деца и 2 млн. лв. - за възрастни, каза още Начева. По думите й е предвидена възможност когато лечението може да се осигури в България в присъствието на чуждестранни лекари, да бъде извършвано в българска болница.", "date": "2019.03.28", "title": "Жени Начева: Преходът на дейността на Фонда за лечение на деца към НЗОК ще е безпрепятствен"}
{"url": "https://www.24chasa.bg/novini/article/7370518", "text": "С младежката си енергия и пътувания по света, 26-годишната съпруга на венецуелския опозиционен лидер Хуан Гуайдо се очертава като важна фигура в неговата кампания да донесе промяна в съсипаната от криза държава. Възрастта на Фабиана Росалес и непринуденият начин, по който се облича, често с джинси, докато обикаля Латинска Америка, не дават вярна представа за вътрешната й твърдост и зрялост, които тя е придобила заедно със съпруга си активист по време на бурните улични протести в столицата на Венецуела. След това нейният съпруг се обяви за временен венецуелски президент с подкрепата на десетки държави, между които САЩ, влизайки в конфронтация с президента Николас Мадуро, който отказва да се оттегли на фона на, по думите му, опит за преврат. \"Вижте, аз съм съпругата на президента Хуан Гуайдо и ще го придружавам, където и да отиде, и ще преодолеем всички препятствия, пред които се изправим, както сме правили през всичките си години заедно\", каза Росалес в интервю в столицата на Перу Лима. \"Но се включих в политиката, защото искам да променя страната си\". \"Не искам дъщеря ми да расте с желание да напусне Венецуела\", каза тя, като имаше предвид около 3-те милиона венецуелци, които избягаха от страната, докато икономиката се сриваше, сред хиперинфация и недостиг на храна и лекарства, а сега и спирания на тока. Докато съпругът й е начело на усилията за отстраняване на Мадуро чрез протести у дома и като се опитва да убеди венецуелските военни да изоставят социалистическия лидер, Росалес се опитва да привлече международна подкрепа за притиснатата венецуелска опозиция с широко отразявани пътувания в съседни държави. Този месец тя пътува до Перу и Чили, където се срещна с президентите на двете държави и говори в университети за венецуелската хуманитарна криза. Вчера тя се срещна с американския президент Доналд Тръмп в Белия дом, докато САЩ затягат санкциите срещу администрацията на Мадуро. \"За мен е голяма чест да приема първата дама на Венецуела\", каза Тръмп. \"Тя е преминала през нещо, през което хората не искат да преминават и никога не трябва да преминават\". Росалес се запознава със съпруга си на младежки митинг на Волунтад популар (\"Народна воля\") - опозиционна партия, за която работи още от студентските си години. През последните месеци тя стана много известна във Венецуела, докато стоеше до съпруга си на многохилядни митинги. Наскоро пое и ролята на международна посланичка на венецуелската опозиция, докато съпругът й е затънал във вътрешни дела. Още неутвърдена като първа дама на Венецуела, тя помогна на съпруга си да изглежда повече като президент, казва Димитрис Пантулас - политически анализатор, базиран в Каракас. \"Тя е професионалистка, млада, образована жена, и до известна степен е консервативна\", заявява Пантулас. \"Този образ е в съответствие с (венецуелските) стереотипи за това как следва да изглежда една президентска двойка, особено за тези от средната класа\". В интервюто Росалес казва, че нейната \"най-важна роля е да бъда майка, но също сестра и съпруга\". В края на януари Гуайдо се обяви за временен президент на Венецуела. Опозиционният лидер беше председател на венецуелския Конгрес и каза, че конституцията му позволява да сформира временно правителство, защото миналата година Мадуро е бил преизбран с измама. Политическото предизвикателство веднага превърна Гуайдо в мишена на администрацията на Мадуро, която го обвинява за организиране на протести с насилие и бързо го включи в списък на хора, на които е забранено да пътуват. Гуайдо се измъкна от Венецуела за едноседмична обиколка в Южна Америка, по време на която оглави провалил се опит да бъдат внесени в страната няколко тона храни и лекарства. Но след своето завръщане той насочи енергията си най-вече върху поддържането на своето движение, което загуби част от инерцията си, докато Мадуро остава на власт, а венецуелците са съсредоточени върху трудната задача да оцеляват. При неотдавнашните си пътувания зад граница Росалес се срещна с големи групи венецуелски мигранти, като ги призова да запазят вярата си в съпруга й, и каза на регионални лидери, че \"диктатор\" като Мадуро не пада в рамките на няколко дни. Тя твърди, че венецуелската опозиция бележи напредък, като назначава посланици по целия свят и с помощта на САЩ си връща контрола върху венецуелските петролни активи в чужбина. Опонентите на Росалес окачествиха неотдавнашната й обиколка като отчаян опит да задържи Гуайдо в светлината на международните прожектори, докато венецуелската криза се проточва, а световното внимание се насочва другаде. \"Тя се опитва да укрепи имиджа на Гуайдо, докато във Венецуела подкрепата за неговото движение спада\", заяви миналата седмица Аревало Мендес, посланикът на Мадуро в Чили, пред местна медия. Дъщеря на журналистка и фермер от селскостопанския щат Мерида, Росалес казва, че се е заинтересувала от социалните проблеми отрано, докато придружавала майка си при интервюта. Тя решила да върви по стъпките на майка си и да следва журналистика, но помагала и на баща си да превозва реколтата до Каракас по пътища, където се случвало да бъде изнудван от корумпирани военни охранители. Росалес казва, че е преминала през много от трудностите, пред които са изправени в момента венецуелците, включително мъчителният недостиг на лекарства. Баща й умира през 2013 г. след сърдечен удар. Росалес казва, че той е можело и да оцелее, но в селото му не е имало лекарства, за да го стабилизират, нито линейка, която да го откара до най-близката болница. \"Дълго страдах, питайки се защо това се случи на мен\", каза тя. \"Но сега съм възприела това като урок, който животът ми е дал. И работя за това дъщеря ми наследи една по-добра държава\". /БТА/", "date": "2019.03.28", "title": "Жената на Гуайдо - Фабиана Росалес, се очертава като важна фигура в политиката (Снимки)"}
{"url": "https://www.24chasa.bg/novini/article/7370696", "text": "Самотно живееща жена е изгоряла жива в дома си тази сутрин във врачанското с. Девене, съобщи сайтът konkurent.bg. Пожарът е избухнал в дома на 68-годишната Румяна Дакова. Повиканите на помощ пожарникари успели да потушат стихията едва, след като изпразнили третата пожарна. Когато влезли в съсипаната от пламъците къща, се натъкнали на тялото на жената. Според предварителната информация входната врата на къщата била заключена и жената не е успяла да излезе. Според разследващите тя издъхнала в адски мъки. Проверява се и дали пожарът е бил предизвикан умишлено или е тръгнал от електрическа неизправност.", "date": "2019.03.28", "title": "Пожар изпепели жена във врачанско село"}
{"url": "https://www.24chasa.bg/novini/article/7370695", "text": "Необяснимо и вредно за дружеството поведение на предишното ръководство е вкарало полиция и прокурори в държавния оръжеен търговец „Кинтекс”. Това стана ясно от брифинг на зам.-главния прокурор Иван Гешев на брифинг след началото на акцията, предава  . Той обясни, че тя е резултат от проверка на Агенцията за държавната финансова инспекция. Гешев обясни ситуацията в дружеството по следния начин: „Кинтекс”, като държавен оръжеен търговец, сключва сделки с различни държави – например Индия. Доставката се извършва от български оръжейни производители. ) Българските производител некачествено изпълнява оръжейните доставки и външният потребител начислява неустойки. „Кинтекс” не предприема абсолютно нищо, за да възстанови тази щета като си потърси парите от съответния доставчик. Сигурен съм, че това е съвсем случайно…”. По думите му резултатът е в полза на производителите, които могат да пласират некачествена продукция или да не спазват срокове. Става дума за три фирми, като Гешев отказа да ги назове. Практиката е продължила 2 или 3 години, като утре ще се прецени дали ще има обвинени. По отношение на акцията в захарния комбинат в Пловдив Гешев потвърди, че има връзка с делото срещу сем. Арабаджиеви. За данъчни престъпления са обвинени директорът на предприятието и жена, свързана с други фирми на семейството. Зам.-главният прокурор изрази увереност, че Арабаджиеви ще бъдат екстрадирани от Испания, но не се ангажира с конкретна дата. От Испания се очакват още веществени доказателства, сред които 50-60 000 евро („джобни пари”) и 26 телефона („там са били като телефонна централа”). Останалата част от брифинга на Гешев се превърна в диспут между него и някои от присъстващите журналисти на тема „Сложните отношения между политиката и правораздаването”. Зам.-главният прокурор сподели, че вече не се вълнува от екстрадирането на банкера Цветан Василев, защото разбрал, че юридическите възможности са изчерпани и са останали само политическите и финансовите. „Част от политическата система, част от хората, които са извън парламента и нямат шанс скоро да влязат в него, се опитват да специализираните структури, които правят нещо, което никой не е правил до момента”, възнегодува Иван Гешев. Той нарече „кални” нещата около скандалите с апартаментите на властта и отказа да ги коментира в подробности.", "date": "2019.03.28", "title": "Гешев: Производители са направили милиони на гърба на \"Кинтекс\""}
{"url": "https://www.24chasa.bg/novini/article/7370699", "text": "Драган Джилас, един от лидерите на опозиционния Съюз за Сърбия, предупреди, че атмосферата в страната в момента е такава, че евентуални избори могат да доведат до инциденти и насилие, съобщи телевизия Ен1, цитирана от БТА. \"Представете си днес избори в Сърбия, в такава атмосфера и напрежение. На тези избори щеше да има хиляди инциденти, вероятно и жертви, защото атмосферата е такава, че мразите този, който гласува за противната страна\", каза Джилас за Гласът на Америка. Опозиционният лидер изтъкна, че за международната общност може би е необяснимо защо някой може да бойкотира изборите, когато те са начин за идване на власт, но \"просто не може да участвате в нещо, което не е избори\". Джилас подчерта, че исканията на цялата опозиция и на гражданите в Сърбия са за честни и свободни избори, което означава и свобода на медиите и край на натиска хората да гласуват, за да запазят работата си или да не бъдат заплашвани с нещо друго. \"Изявленията на президента Александър Вучич, че няма да говори с опозицията, че не приема нито едно искане, са ясно доказателство, че в Сърбия вече няма демокрация и че сме се върнали във времената отпреди 30 години\", каза Джилас.", "date": "2019.03.28", "title": "Опозиционен лидер: Избори в Сърбия в момента могат да доведат до насилие"}
{"url": "https://www.24chasa.bg/novini/article/7370736", "text": "Посланиците на държавите от НАТО са удължили днес за втори път мандата на генералния секретар на пакта Йенс Столтенберг с две години, до 30 септември 2022 година. Това съобщи пресслужбата на алианса, цитирана от БТА. Генералните секретари разполагат с първоначален мандат от четири години. Столтенберг встъпи в длъжност през 2014 г., а през 2017 г. мандатът му бе удължен до 2020 година. В съобщението се посочва, че всички съюзници изразяват подкрепа за работата на Столтенберг. Съюзниците отбелязват неговите усилия за обновяването на пакта и подготовката му за бъдещето.", "date": "2019.03.28", "title": "Йенс Столтенберг остава начело на НАТО до 2022 г."}
{"url": "https://www.24chasa.bg/novini/article/7370750", "text": "Управителният съвет на Българската народна банка взе решение за предварително одобрение на прякото придобиване от „Юробанк България\" на акции, представляващи 99.9819% от капитала на „Банка Пиреос\", обявиха от БНБ. При реализиране на придобиването тя ще стане дъщерно дружество на „Юробанк България\" и част от групата на „Юробанк Ергасиас\" С. ", "date": "2019.03.28", "title": "БНБ  съгласна Пощенска \nда придобие Банка Пиреос"}
{"url": "https://www.24chasa.bg/novini/article/7370745", "text": "Над 22 милиона лева са инвестирани в инфраструктурата, градската среда и благоустройството на Велико Търново през 2018 година. Това обобщи кметът Даниел Панов по време на днешното заседание на Общинския съвет. С над 90% подкрепа местният парламент одобри отчета на изпълнението на мандатната програма за предходните 12 месеца. Панов припомни, че в града е стартирал най-големият по своя обем от дейности проект, включващ обновяването на 38 улици и площади в старата част на града, както и на инфраструктура в кв. „Чолаковци“. „Благодаря на великотърновци за търпението, ремонтите навлизат в своята заключителна фаза“, каза кметът и акцентира, че над 8 километра е и обновената водопроводна мрежа в Стария град. „Подобрени са условията за живот на близо 10 000 жители на Велико Търново“, подчерта Панов и припомни, че с финансиране от републиканския бюджет основно са ремонтирани още няколко улици в източната част на кв. „Чолаковци“. „С нов вид се сдоби Западната индустриална зона в Старата столица – оптимизирана е бизнес средата за над 50 предприятия и за над 5000 работещи“, продължи градоначалникът. Отчетени бяха текущите ремонти, подобрили улична мрежа с над 18 000 кв. метра площ, ремонтираните близо 100 дъждоприемни шахти, преасфалтираните междублокови пространства в района на улиците „Краков“, „Ален мак“ и „Полтава“, обновените тротоарите и стълбищата на над 10 улици, възстановяването на пешеходния парапет до панорамния път към ВТУ „Св. св. Кирил и Методий“, изградените 15 нови участъка от уличното осветление. Даниел Панов описа значимите инвестиции в сферата на образователната инфраструктура – модернизацията на три училища и три детски градини с европейски средства, обновяването на 11 детски площадки в ясли, детски градини и междублокови пространства и др. „Повече от 4000 деца и ученици ползват тези подобрения“, подчерта кметът. Описани бяха и инвестициите в с социалната сфера, подобрили качеството на живот на повече от 850 лица, включително и на деца в неравностойно социално положение. „Добрата грижа за паметниците на културата, разработването на нови продукти и обогатяването на културния календар, както и добрият туристически маркетинг доведоха до 13% ръст на туристите в Старата столица“, добави Даниел Панов. Над 700 000 лева са вложени в инфраструктурата и облагородяването на населените места от общината, ремонтирани са 17 сгради – общинска собственост, построен бе нов мост между Велико Търново и с. Шемшево. „Погледът ни бе насочен и към решаването на проблеми, трупани с десетилетия. С подкрепата на правителството бе осигурено финансиране за изграждане на редица улици в кварталите „Бузлуджа“, „Зона В“ и „Картала“ и най-важното – за строителството на нова детска градина за 120 деца и за разширяването на ДГ „Здравец“. Много важна подкрепа е и одобреният в края на 2018 година за финансиране проект по програмата за трансгранично сътрудничество „Румъния – България“, предвиждащ основни ремонти на повече от 10 км. улици в кварталите „Света гора“ и „Асенов“, включително на северния и източния вход на града, ул. „Опълченска“ и пътя зад Царевец“, завърши кметът.", "date": "2019.03.28", "title": "22 млн. лв. са инвестирани в инфраструктурата на Велико Търново \nпрез 2018 година"}
{"url": "https://www.24chasa.bg/novini/article/7370749", "text": "По повод изявления на външния министър на Република Турция Мевлют Чавушоглу от Министерството на външните работи информираха, че по негово искане е бил проведен телефонен разговор с вицепремиера и министър на външните работи Екатерина Захариева. По време на разговора Чавушоглу изрази притеснения, че поправките в българския Закон за вероизповеданията са насочени срещу мюсюлманската общност. Вицепремиерът Захариева информира своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив – гарантират равнопоставено третиране на всички регистрирани вероизповедания. България не може да приеме намеса от чужда държава в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого, съобщават от Министерството.", "date": "2019.03.28", "title": "Захариева успокоява Чавушоглу: Промените в религиозния закон не са срещу мюсюлманите"}
{"url": "https://www.24chasa.bg/novini/article/7370753", "text": "В Тирана днес се състоя седмият протест на опозицията, по време на който бе направен опит за насилствено влизане в сградата на парламента, където течеше пленарно заседание. Няколко полицаи бяха ранени, предаде Танюг. Лидерът на обединената албанска опозиция Лулзим Баша завърши изказването си на днешните протести пред албанския парламент с думите: \"Свобода или смърт, демокрация или смърт, възмездието на народа е все по-сигурно и по-близко\". \"Пред нас и зад нас е полицията, най-известната престъпна банда в следвоенна Европа, водена от главния крадец, архитекта на колумбийска Албания, балканския Мадуро - Еди Рама и престъпния му екип\", каза Баша пред събралите се демонстранти, предава БТА. Той добави, че \"шест години подред тази банда ограбваше албанците, правейки ги по-бедни, увеличаваше данъците, цената на електричеството, затваряше и принуждаваше към самоубийство членовете на семейства, които не можеха да си платят сметките, унищожи хиляди работни места, здравната система, затвори над 100 училища\". \"Хайде да изпратим балканския Мадуро пред правосъдието и в политическо изгнание\", призова лидерът на опозицията. Той заяви, че протестите няма да бъдат прекратени до свалянето на \"престъпното правителство на Еди Рама\", след което демонстрантите, скандирайки: \"Рама, върви си\", тръгнаха към министерството на вътрешните работи с искане да бъдат освободени задържаните в ареста участници в предишните протести. Демонстрантите изпръскаха сградата на албанското МВР с черен спрей.", "date": "2019.03.28", "title": "Опозицията в Албания: Да изпратим \"балканския Мадуро\" пред правосъдието"}
