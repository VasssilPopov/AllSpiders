{"url": "https://www.24chasa.bg/novini/article/7007967", "text": "Маршрутът, по който ще се минава при практическия изпит за шофьорска книжка, ще се определя от компютър. Това е една от мерките, които подготвя “Автомобилна администрация”, за да се справи със злоупотребите при издаването на документа. Маршрутът ще се генерира на случаен принцип от робот непосредствено преди изпита, за да не се знае от курсиста и изпитващия предварително. Така ще се пресече възможността даден кандидат- шофьор да бъде прекарван по лесно за минаване трасе, а друг - по по-трудно, за да бъде скъсан умишлено и да се явява отново срещу допълнителна такса. В учебните коли ще има и GPS, който да насочва курсиста накъде да се движи. В момента посоката се задава от изпитващия и това също можело да доведе до злоупотреби.", "date": "2018.08.13", "title": "Робот ще замени  инструкторите на шофьорски изпит, за да не продават книжки"}
{"url": "https://www.24chasa.bg/novini/article/7007937", "text": "Най-малко 23-ма души са загинали при тежките наводнения през последните три седмици в Судан в резултат на проливните мусонни дъждове, съобщи Червеният кръст, а поне 61 са ранени от 23 юли насам, предаде БТА. Над 8900 семейства са останали без дом. Значителни щети са причинени на основна инфраструктура, предаде Асошиейтед прес.", "date": "2018.08.13", "title": "Наводнения в Судан взеха десетки жертви"}
{"url": "https://www.24chasa.bg/novini/article/7007944", "text": "Иракският премиер Хайдер ал Абади заяви, че правителството му ще спазва само забраната за ползване на щатски долари в транзакциите с Иран, но не и другите санкции на САЩ срещу Техеран, предадоха Ройтерс и ТАСС. \"Не съм казвал, че ще спазваме санкциите, казах че ще спазваме неизползването на долари в транзакциите. Нямаме друг избор\", каза Абади. Миналата седмица иракският премиер заяви, че Ирак не е съгласен с американските санкции срещу Иран, но ще ги спазва, за да защити собствените си интереси. Това му изявление предизвика критики от проирански политици в Ирак и от ирански представители, предаде БТА. На въпрос дали Багдад ще спре вноса на стоки от ирански държавни фирми, Абади отговори, че този въпрос още се проучва. \"До момента няма взето решение по въпроса\", каза той. Първата част на санкциите на САЩ срещу Иран влезе в сила на 7 август. Тя касае автомобилостроителния сектор на Иран и търговията със злато и други ценни метали. Останалите санкции ще влязат в сила на 5 ноември. Те ще засегнат иранската енергетика, петролната търговия и транзакциите с иранската централна банка.", "date": "2018.08.13", "title": "Ирак ще спазва санкциите на САЩ срещу Иран, но само отчасти"}
{"url": "https://www.24chasa.bg/novini/article/7007955", "text": "Около 19:00 часа автомобил с великотърновска регистрация е блъснал автобус на АМ \"Хемус\", в близост до разклона Каспичан-Нови пазар, съобщават от МВР. Вследствие на удара автобусът е с повреда в двигателя и се намира в аварийната лента. Няма пострадали при инцидента, предаде  . Временно беше затворена активната лента в района на катастрофата, а движението се осъществяваше в платното за изпреварване и се контролираше от пътна полиция. От ОДМВР-Шумен призовават водачите да шофират с повишено внимание.", "date": "2018.08.13", "title": "Катастрофа на магистрала \"Хемус\" към Варна при разклона за Каспичан (Обновена)"}
{"url": "https://www.24chasa.bg/novini/article/7007911", "text": "“Мили хора, във връзка с “реклама” на някаква глупост, която тече в интернет пространството и използва моето име, лице и невярна информация, бих искала да ви кажа, че това е престъпна схема, за която вече са информирани всички органи на реда на най-високо ниво и скоро цялата тази пародия ще приключи по подходящ начин. Дотогава, уважавайте себе си, здравето си и интелекта си!”, написа в понеделник следобед актрисата Теодора Духовникова в профила си във фейсбук. Тя сигнализира за измамата, която се върти в интернет, за да предпази приятели и фенове. “Не мога да коментирам нищо, защото в момента с този случай се занимава ГДБОП на много високо ниво. Не знам какво мога да казвам в медиите и какво не”, каза пред “24 часа” Духовникова. Освен нейните имена и снимка за целите на измамната реклама са ползвани също и други известни хора, както и логото на голяма национална телевизия. В коментарите под статуса на Теодора Духовникова колежката ѝ Биляна Петринска написа: “Преди време и една жена ми писа да ме пита”. Това не е първият подобен случай с използването на имена и снимки на известни хора с цел измама. Миналата година Марта Вачкова се оплака, че фалшив фейсбук профил събира пари от нейно име. Преди дни фалшив профил и на кмета на София Йорданка Фандъкова събираше пари за хора в затруднено положение.", "date": "2018.08.13", "title": "Наглост! Измамници откраднаха името и снимката на Теодора Духовникова за реклама"}
{"url": "https://www.24chasa.bg/novini/article/7007958", "text": "Петима души са загинали в Таджикистан при аварийно кацане на хеликоптер Ми-8 с алпинисти, предаде Асошиейтед прес. Според говорителка на Комисията за извънредни ситуации трима от загиналите са руснаци, а другите двама - членовете на таджикистанския екипаж. На борда имало още 12 алпинисти и още един член на екипажа, които оцелели и били евакуирани със спасителни хеликоптери днес. Сред тях освен руски имало един беларуски и един испански гражданин. Хеликоптерът ги връщал в лагера им след успешно изкачване на най-високия връх на Памир - Исмаил Самани, висок 7495 м., предаде БТА. Говорителката добави, че оцелелите имали различни степени на наранявания и им е оказана медицинска помощ.", "date": "2018.08.13", "title": "Хеликоптер с алпинисти се разби в Таджикистан, петима са загинали"}
{"url": "https://www.24chasa.bg/novini/article/7007971", "text": "Бившата президентка на Аржентина Кристина Киршнер (2007-2015) се яви пред съда за даване на показания в дело за корупция, предадоха Франс прес и ТАСС. Делото се води за изплащане на подкупи за 160 милиона долара, дадени от различни фирми на администрацията на Киршнер между 2005 и 2015 г. Киршнер представи писмено изявление, в което отхвърли обвиненията по свой адрес и поиска делото да се закрие, предаде БТА. В документа Киршнер също така обвинява съдията Клаудио Бонадио в незаконни арести и необосновани обиски. \"От 15 декември 2015 г. са ми изфабрикували шест наказателни дела, пет от които са инициирани или разследвани от съдия Бонадио\", пише тя. Сега Бонадио трябва да прецени дали да повдигне официално обвинения на Киршнер за замесеност в корупция. В момента срещу Киршнер се водят няколко дела, включително за участие в престъпен сговор с цел присвояване на държавни средства и възпрепятстване на разследване на терористичен атентат. Тя освен това е заподозряна в незаконно обогатяване и корупция. Самата Киршнер смята, че е жертва на политическо преследване.", "date": "2018.08.13", "title": "Бившата президентка на Аржентина: Делото за корупция срещу мен е политически мотивирано"}
{"url": "https://www.24chasa.bg/novini/article/7007830", "text": "Няколко изгорели харддиска, на които се пази информация от Търговския регистър, го блокираха и 5 дни той бе недостъпен. Аварията, настъпила в петък, вече се отстранява поетапно. Макар да имаше подозрения за хакерска атака, източници на “24 часа” бяха категорични, че няма външна намеса, а причината е претоварване. В петък от Агенцията по вписванията съобщиха, че аварията ще бъде отстранена до 8 часа. Последва съобщение, че системата ще е недостъпна и през уикенда. В неделя правосъдната министърка Цецка Цачева сезира МВР, ДАНС и прокуратурата. От фирма “Лирекс”, която поддържа системата на Търговския регистър, обясниха, че от петък работят по отстраняването на аварията. Заради нея имаше подозрения за загуба на информация от началото на годината. За щастие има две резервни копия, които са непокътнати. Засега не е ясно кога пак ще могат да се правят вписвания в Търговския регистър, но справките за фирмите ще са достъпни от сряда. Поетапно ще се възстановява достъпът до останалите функционалности.Агенцията по вписванията гарантира, че за времето на нарушения достъп не са били възможни злоупотреби. Останалите регистри работят с пълните си функционалности. За отказ да бъдат изпълнени нареждания за плащания от банки съобщиха потребители във фейсбук. Експерти обясниха, че някои банки задължително проверяват актуално състояние на платеца и получателя при фирмени преводи.", "date": "2018.08.13", "title": "Изгорели дискове спрели Търговския регистър, пускат справки в сряда (обзор)"}
{"url": "https://www.24chasa.bg/novini/article/7007887", "text": "Турската централна банка обяви днес мерки в подкрепа на пазара, за да ограничи спада на лирата, докато президентът на Турция Реджеп Тайип Ердоган отправи обвинения срещу САЩ на фона на нарастващия търговски и дипломатически спор между двете членки на НАТО, предаде ДПА. Централната банка очерта поредица стъпки за осигуряване на \"цялата ликвидност, от която се нуждаят банките\", след като лирата поевтиня рекордно на азиатските пазари, достигайки курс от над 7 лири за долар и над 8 лири за евро, предаде БТА. Понижаването на курса на лирата е продължение на рязкото поевтиняване в петък с над 20 процента спрямо долара, когато президентът на САЩ Доналд Тръмп обяви, че удвоява митата за турската стомана и алуминий. Напрежението между Анкара и Вашингтон се засили заради задържането в Турция на американския пастор Андрю Брънсън, който е съден за шпионаж и тероризъм. Създалата се ситуация засегна турската лира и фондовия пазар. Валутата изгуби близо 50 процента от стойността си от началото на годината. Ердоган остана непреклонен, критикувайки \"икономическите терористи\", \"икономическата война\" и \"хулиганите на световната система.\" Той предупреди, че ще формира нов съюз с Русия и Китай. Ердоган също така призова турците да обменят доларите, еврото и златото си в лири и да запазят вярата си в Бог. Турската централна банка ще намали изискванията си за банковите резерви в лири и чуждестранна валута, за да подкрепи финансовата стабилност и ефективното функциониране на пазарите. Така се дава възможност на банките да отпускат заеми. Чрез това решение във финансовата система се инжектират 10 милиарда турски лири (1,4 милиарда долара), 6 милиарда долара и еквивалента на 3 милиарда долара в злато. По-рано днес службата за надзор на банките обяви, че ще ограничи валутните суапове с чуждестранни инвеститори до 50 процента от капитала им, като целта е да се намали продажбата на лири. Правителството е наясно, че е твърде късно да предотврати кризата и това ще струва доста на икономиката, каза Илтер Туран, преподавател по международни отношения от университета Истанбул Билги. По думите му Ердоган няма друга възможност освен да мобилизира поддръжниците си в \"национална солидарност срещу икономическа война\".", "date": "2018.08.13", "title": "Турската централна банка взима мерки в подкрепа на лирата"}
{"url": "https://www.24chasa.bg/novini/article/7007882", "text": "Президентът на САЩ Доналд Тръмп разкритикува бившата си сътрудничка Омароса Маниголт-Нюман, която през уикенда публикува тайни записи от разговори в предполагаемо обезопасени части на Белия дом, предадоха Франс прес и ДПА. \"Откачената Омароса, която три пъти беше уволнявана от \"Стажантът\", сега беше уволнена за последен път. Тя никога нищо не е постигала и нищо няма да постигне. Тя ме молеше да й дам работа със сълзи на очи, казах окей. Хората в Белия дом я мразеха. Тя беше злобна, но не и умна. Рядко се виждах с нея, но чувах наистина лоши неща\" по неин адрес, написа Тръмп в Туитър, предава БТА. Маниголт-Нюман стана известна с участията си във воденото от Тръмп телевизионно риалити шоу \"Стажантът\" и в негови спин-офи. Тя бе многократно уволнявана от тези сериали. Тръмп заяви, че Маниголт-Нюман се е държала зле с околните и редовно е пропускала срещи или не се е явявала на работа. Днес Маниголт-Нюман излъчи втори таен запис на свой разговор с Тръмп, в който президентът твърди, че не е знаел за уволнението й от началника на канцеларията на Белия дом Джон Кели. \"Омароса, какво става? Никой нищо не ми каза. Не знаех за това. Хич не ми харесва мисълта, че си тръгваш\", казва Тръмп в този разговор. Вчера пък бившата съветничка публикува свой разговор с Джон Кели в стаята за управление на кризи на Белия дом, където е забранено да се внасят електронни уреди. Омароса Маниголт-Нюман за пръв път влезе в политиката като сътрудник в канцеларията на бившия вицепрезидент Ал Гор, откъдето също бе уволнена в края на 90-те години. В момента тя рекламира излизаща утре книга за престоя си в Белия дом, в която критикува президента.", "date": "2018.08.13", "title": "Тръмп разкритикува своя уволнена съветничка, записвала тайно разговори в Белия дом"}
{"url": "https://www.24chasa.bg/novini/article/7007915", "text": "Израелското посолство в Букурещ съобщи днес, че четирима израелски граждани са били свалени от такси и са били бити от представители румънските сили за сигурност, въпреки че не са участвали в антиправителствените демонстрации и са показали паспортите си, предаде АФП. Инцидентът е недопустим и изключително сериозен. Израелските туристи, пострадали от тази брутална намеса, ще подадат жалба срещу нападателите, се посочва в съобщение на посолството, предаде БТА. Същевременно румънската военна прокуратура обяви днес, че е започнала разследване във връзка с насилията срещу демонстранти, участвали в протестен поход в петък в Букурещ с искане за оставка на правителството, по време на който бяха ранени над 450 души. Близо 80 000 румънци излязоха на улиците в Букурещ в петък, за да поискат оставката на правителството, обвинено в \"корупция\".", "date": "2018.08.13", "title": "Израелското посолство в Букурещ: Четирима израелци са бити от румънските сили за сигурност"}
{"url": "https://www.24chasa.bg/novini/article/7007923", "text": "Индийско семейство избягна смъртта благодарение на кучето си, събудило ги точно преди свличане да срути къщата им в щата Керала, където има наводнения, съобщи АФП. Моханан П. и семейството му спели в къщата си в планинския квартал Идуки, когато кучето им започнало да лае към 3 ч. през нощта, предаде БТА. \"Разбрахме, че нещо не е наред. Излязох навън да видя какво става и веднага след това бързо напуснахме къщата\", разказа Моханан П. Малко след като семейството излязло навън, къщата била разрушена от свлачище. Придошлите води заради мусоните в южния индийски щат Керала отнеха напоследък живота на 39 души. Повече от 100 000 останаха без дом.", "date": "2018.08.13", "title": "Куче спаси семейство в наводненията в Индия"}
{"url": "https://www.24chasa.bg/novini/article/7007826", "text": "Нито една оферта за доставка на 120 линейки с висока проходимост или задвижване 4х4 не е получило Министерството на здравеопазването. Това стана ясно в понеделник при отварянето на постъпилите оферти по обществената поръчка на здравното ведомство за закупуването на нови линейки. Министерството планира да купи общо 400 нови линейки за близо 50 млн. лева като част от проекта за модернизация на спешната помощ по оперативна програма “Региони в растеж”. Обществената поръчка обаче бе прекратявана на два пъти заради жалби от фирми кандидати. Общо седем оферти за доставка на стандартни линейки са били подадени до миналия петък, когато бе последният срок. Няма нито една обаче за двете обособени позиции за доставка на 42 линейки с висока проходимост и на 78 със задвижване на четирите колела. Още в понеделник следобед министерството организира спешна среща с вносителите на нови автомобили в страната, за да разбере какъв е проблемът. Той трябва да бъде поправен, преди обществената поръчка за тези 120 линейки да бъде публикувана отново. Министерството иска да пусне новата обществена поръчка максимално бързо. Предложения за доставка на 280 стандартни линейки и такива за интензивни медицински грижи са постъпили от фирмите “Автомотор Корпорация” АД, “Омникар Ауто” ООД, “Илина Кар Къмпани” ЕООД, “София Франс Ауто” АД, “Ауто Франс 3000” ООД, “Ауто Италия” ЕАД и “Мото-Пфое” ЕООД, стана ясно при отварянето на офертите. Двете фирми, които обжалваха процедурата с еднакви мотиви - “Вайман Технолоджи” и “Амбуланс илк иардим ве хастахане чихазларъ ве тисислеръ санай тик”, не са подали оферти в търга. Ценовите предложения ще бъдат отворени едва след като комисията приключи работа по прегледа на съдържанието на постъпилите оферти и оценката на техническите параметри, обясниха от здравното министерство. Най-вероятно първите линейки ще бъдат доставени до края на годината. Закупуването на новите спешни автомобили е част от по-голям проект на стойност 163 млн. лв. Той включва и модернизация и ремонти на всичките 237 обекта на спешната помощ в страната.", "date": "2018.08.13", "title": "Здравеопазването остана без оферти за 120 линейки с висока проходимост (Обзор)"}
{"url": "https://www.24chasa.bg/novini/article/7007932", "text": "Повече от 2000 души бяха евакуирани днес, докато експерти от полските военноморските сили извадиха три бомби от Втората световна война от дъното на Балтийско море край курорта Колобжег, предаде Асошиейтед прес. Извадените бомби, всяка с тегло 300 кг, бяха транспортирани със специален камион до полигон за контролирана детонация, предаде БТА. Според градските власти в Колобжег около 2000 жители, и 200 туристи са били евакуирани със собствените им коли или с автобуси. Колобжег е бил част от Германия по време на войната и арена на ожесточени сражения в заключителната й фаза.", "date": "2018.08.13", "title": "Извадиха 3 бомби от Втората световна война от Балтийско море край курорт в Полша"}
{"url": "https://www.24chasa.bg/novini/article/7007810", "text": "Туристите в Турция се втурнаха да пазаруват, възползвайки се от резкия спад на турската лира, който изведнъж повиши покупателните им способности. Пред луксозните магазини на Шанел и Луи Вюитон в истанбулския квартал Нишанташъ се извиха опашки от предимно арабски туристи, очакващи да се възползват от кризата с турската национална валута, която само в петък понижи стойността си с 18 процента и достигна исторически минимум от над седем турски лири за долар, съобщава Ройтерс, цитирана от БТА. \"Купуваме дрехи, грим, купуваме марки\", каза Фатима Али от Кувейт, която посещава града с двете си дъщери. \"Цените са много ниски\". Подобно на други туристи в същото положение тя носи със себе си о куфари, които да пълни. Пред магазин за козметика, тя държи три. Лирата загуби над 40 на сто от стойността си спрямо долара досега тази година, преди всичко заради безпокойства за влиянието на Ердоган върху икономиката, призивите му за понижаване на лихвените проценти и влошаването на отношенията със САЩ. Турският президент Реджеп Тайип Ердоган окачестви понижаването на стойността на турската лира като \"заговор\" срещу Турция, но заяви, че турският народ няма да се предаде. През последните дни той отправя всекидневни призиви към своите сънародници да обменят доларите и еврото, с които разполагат, за да подкрепят турската валута. Клиент от Египет пресмята, че е спестил около хиляда долара от покупките си в Истанбул в сравнение с парите, които би похарчил, ако бе купил същите подаръци и дрехи в своята страна. \"Надяваме се, заради Турция, че валутата ще се съвземе,\" казва Халид ал-Фахад от Кувейт. \"В същото време се надяваме, заради клиентите, лирата да остане каквато е сега\", добавя той.", "date": "2018.08.13", "title": "Хиляди туристи се втурнаха да пазаруват в Турция заради срива на лирата"}
{"url": "https://www.24chasa.bg/novini/article/7007823", "text": "Омбудсманът Мая Манолова ще отправи препоръка до министър-председателя Бойко Борисов за предприемане на спешни мерки и създаване на междуведомствена комисия, която да направи независима проверка в Изпълнителната агенция \"Автомобилна администрация\" към Министерството на транспорта, информационните технологии и съобщенията, съобщиха от пресцентъра на омбудсмана. Тя ще сезира и Комисията за противодействие на корупцията и за отнемане на незаконно придобитото имущество, предаде БТА. Това е станало известно днес по време на заседание на временната комисия в Народното събрание, която разглежда сигналите на Николай Колев-Босия за злоупотреби при получаването на шофьорски книжки. Манолова се ангажира с казуса, след като Николай Колев-Босия се обърна с жалба до институцията, се напомня в прессъобщението. \"Ще настоявам в комисията, която ще направи проверка в автомобилната администрация, да бъдат включени и част от протестиращите, както и докато тя тече, лицата, които са в различни процесуални качества - обвиняеми или подсъдими, да бъдат отстранени от работа\", е била категорична омбудсманът. По думите й от започнатите различни наказателни производства има 20 подсъдими лица и десетки обвиняеми, но нито един осъден до момента, което е \"абсолютно необяснимо за българските граждани\". Манолова е цитирала данни, според които от 13 юни - денят, в който Николай Колев обяви гладен протест до днес - 13 август, по пътищата са загинали 122 души. \"Причините за произшествията на пътя с фатален край са различни. Това, което очакват гражданите, е отговорно отношение от страна на държавата и от страна на институциите. Според мен това е и същността на исканията на г-н Колев - отговорност и почтена работа от страна на институциите. Гражданите очакват производството на фалшиви шофьорски книжки и производството на негодни шофьори да бъде преустановено\", е заявила общественият защитник. Омбудсманът е обявила, че трябва да се вземат спешни мерки, тъй като Николай Колев-Босия е в тежко състояние, а темпото, с което работи временната комисия, е притеснително.", "date": "2018.08.13", "title": "Мая Манолова ще отправи препоръка до премиера за проверка по сигналите на Босия"}
{"url": "https://www.24chasa.bg/novini/article/7007768", "text": "Германският външен министър Хайко Маас заяви, че е от интерес за Турция да постигне споразумение със САЩ и други страни за освобождаване на затворници чужденци, предаде Асошиейтед прес. Гневни заради продължаващия арест на американски пастор, САЩ наложиха нови санкции на Турция, които по думите на Маас са повишили политическото напрежение, предава БТА. Германският министър отбеляза, че има подобни случаи и със задържани германци и че \"би било желателно този въпрос да бъде разрешен не само на двустранно ниво със САЩ и Турция, но би било добре, ако турското правителство го уреди на по-широка основа\". Това, по думите на Маас, би \"улеснило разрешаването на икономическите проблеми\", така че \"в крайна сметка това е от интерес и за Турция\", посочи той.", "date": "2018.08.13", "title": "Хайко Маас: Турция трябва да се разбере не само със САЩ за задържаните чужденци"}
{"url": "https://www.24chasa.bg/novini/article/7007777", "text": "При августовските горещини през последните дни огнеборците в Русенско са гасили няколко горящи полски пространства, съобщиха от ОД на МВР. Първият пожар на сухи треви е бил в Русе. На следващият ден огънят е бил обхванал близо декар сухи площи при село Николово и село Просена. В горещините се е запалило и нерегламентирано сметище до град Бяла. Ликвидирано е на площ около 200 квадратни метра, но не са отчетени щети. Пожарникари от град Ветово са били и за пожар в град Глоджево, където са горели бали сено и люцерна, натрупани на купчина встрани от пътя. Сериозен е бил пожарът в складово помещение в землището на село Новград. При произшествието няма пострадали хора, но са били нанесени материални загуби. Случаят се изяснява от полицията.", "date": "2018.08.13", "title": "Русенските огнеборци угасиха няколко пожара през последните дни"}
{"url": "https://www.24chasa.bg/novini/article/7007794", "text": "Бившият арменски президент Роберт Кочарян (1998-2008У бе освободен от предварителния арест в очакване на процеса срещу него за нарушаване на конституцията, предаде ДПА, цитирана от БТА-  Кочарян бе арестуван миналия месец по разследване на потушаване на протести по време на президентските избори през 2008 г. Той отхвърля обвиненията и ги определя като част от политически мотивирано отмъщение. Четиридесет и пет депутати бяха подписали призив за освобождаването на Кочарян и то бе одобрено от съда. Кочарян подкрепи следващия президент на Армения Серж Саркисян в спорния вот от 2008 г. Саркисян прекара десет години на поста, а тази година напусна политиката след масови протести срещу управлението му.", "date": "2018.08.13", "title": "Пуснаха от предварителния арест бившия арменски президент Кочарян"}
{"url": "https://www.24chasa.bg/novini/article/7007774", "text": "Разгорещен дебат за детските надбавки се води в Германия - в страната 268 336 родители от държави от ЕС получават финансова помощ за отглеждането на децата си, предава немското издание \"Билд\". Тази практика е съвсем легална, тъй като право на детски надбавки в Германия имат хората, които работят или имат постоянен адрес в страната. \"Със своите 50 000 жители гетото \"Столипиново\" в Пловдив е най-големият ромски квартал в Европа. Хората живеят там затънали в боклуци,а безработицата е над 90%\", пише немското издание.  \"В Пловдив живеем сред боклуците, децата са болни, а управата ни е оставила. Естествено, че всички искаме да отидем в Германия\", разказва 40-годишният Рамзи А. пред \"Билд\". Жителите на \"Столипиново\" дори наричат част от квартала \"Дортмунд\", защото хиляди роми оттук са заминали в немския град, за да намерят работа там или поне да получават детски надбавки и социални помощи. В България детските надбавки за едно дете месечно са 20 евро , в Германия се взимат 194 евро за първите две деца, 200 евро за третото и 225 евро за четвъртото дете.     \"Просто искам да отида в Германия. Там ще получаваме много пари за децата ни\", разказва 39-годишният Сегед от \"Столипиново\" - баща на шест деца. Ако семейството се регистрира в Германия, ще получава 1263 евро детски надбавки. В квартала  \"Нордщад\", Дортмунд живеят 55 000 души. Над 45% от тях са чужденци, а много от тях са и мигранти. Именно \"Нордщадт\" е желаната дестинация на много от ромите в \"Столипиново\".  Тук живее със семейството си живее и  20-годишният Рики. Преди осем години той идва от Пловдив до Дортмунд с родителите си и брат си и сестра си (3, 12), които сега получават социални помощи. Семейството получава социални добавки на стойност 1 500 евро.  Рики  работил като готвач  две години, а сега е безработен като баща си Васил - 39-годишен. Рики все още е доволен: \"Семейство с три или четири деца получава почти 800 евро, апартаментът ни също се плаща, получаваме и обезщетение за безработица. Ето защо Германия е най-добрата страна за мен.\" Главният Комисар Детлиф Рат познава \"Нордщадт\" добре. \"Проблемът е, че дори не знаем кой е тук. Много от тях се регистрират тук само за да кандидатстват за детски надбавки. И после отново изчезват\", разказва Рат.", "date": "2018.08.13", "title": "\"Билд\": Гетото \"Столипиново\" в Пловдив е най-големият ромски квартал в Европа"}
{"url": "https://www.24chasa.bg/novini/article/7007796", "text": "мериканският икономист Стив Ханке препоръча на Турция да реши проблема с обезценяването на националната си валута, като въведе режим на валутен борд. В статия в \"Уолстрийт джърнъл\" той даде България като пример за успех за прилагането на този инструмент, предаде  \"За да направи турската лира толкова добра, колкото златото - или някоя друга солидна валута като еврото или долара, която си избере - Ердоган трябва да въведе валутен борд в рамките на 30 дни. Като част от подобно съобщение той би трябвало да декларира, че междувременно се замразява монетарната база на лирата и че националната валута ще бъде търгувана на свободно определян курс. В края на 30-дневния период ще бъде избран подходящ обменен курс, за да бъде закотвена лирата. Това е процедурата, която използвахме в България, и тя сработи очарователно\", пише Ханке. В статията си той припомня, че през 1997 г. левът е рухнал и инфлацията е достигнала 242% месечно. \"Като президентски съветник аз създадох валутния борд, който бе въведен на 1 юли. Така левът стана клонинг на германската марка, инфлацията веднага бе пресечена, лихвите за лева рязко се понижиха, върху българския фиск бяха наложени строги бюджетни ограничения и икономиката процъфтя.\" Според Ханке \"българската фискална дисцилина и намаляването на задълженията превърнаха страната в звезда на Европейския съюз\". Икономистът твърди, че по негови изчисления в петък годишната инфлация в Турция е достигнала 85% и това не е необичайно за страна, страдаща от висока инфлация през 70-те, 80-те и 90-те години на миналия век и началото на първото десетилетие на този век. \"Колкото и фантастично да звучи - особено за турците - има начин лирата веднага да бъде спасена от спиралата на смъртта и да бъде унищожена инфлацията. Турция трябва да въведе валутен борд.\" За подобно действие не се изискват никакви предварителни условия и въвеждането може да стане много бързо, няма нужда преди това да се реформират държавни компании и търговията, допълва професорът по приложна икономика към университета \"Джонс Хопкинс\".", "date": "2018.08.13", "title": "Стив Ханке препоръча на Турция валутен борд, даде за пример България - звездата на ЕС"}
{"url": "https://www.24chasa.bg/novini/article/7007801", "text": "Румънската принцеса Маргарета, най-голямата дъщеря на покойния крал Михай, която носи титлата пазителка на румънската корона, заяви, че сблъсъците по време на протестите в петък вредят на националното единство и на международната репутацията на Румъния, предаде Аджерпрес. Близо 80 000 румънци излязоха на улиците в Букурещ в петък, за да поискат оставката на правителството, обвинено в \"корупция\". Събитието бе съпътствано от сблъсъци между демонстранти и полицията. Най-малко 450 души се наложи да получат медицинска помощ заради травми, получени при избухналото насилие, предаде БТА. Принцеса Маргарета насърчи румънците към диалог в името на по-доброто бъдеще. Тя отбеляза, че сблъсъците идват броени месеци преди Румъния да поеме председателството на Съвета на ЕС. \"Никой в тази страна не може да се радва, като вижда колко вреди сме си направили сами\", добави тя в послание, поместено на сайта на кралската фамилия romaniaregala.ro. Маргарета посочи, че правото на човек да протестира на улицата и да заяви гражданските си позиции е неприкосновено, но подчерта, че това няма нищо общо с агресивността, а с надеждата и свободата.", "date": "2018.08.13", "title": "Принцеса Маргарета: Сблъсъците вредят на националното единство и на репутацията на Румъния"}
{"url": "https://www.24chasa.bg/novini/article/7007833", "text": "Десетки сирийски бежанци, установили се в Ливан, се върнаха днес в Сирия. Това бе поредното организирано завръщане, съгласувано от властите в Бейрут и Дамаск, предаде Франс прес, като се позова на ливанската Служба за вътрешна сигурност, занимаваща се с тези въпроси. След поредица победи на режима в Дамаск срещу бунтовниците и джихадистите и след връщането на правителствения контрол над обширни територии в Сирия, в Ливан все по-настойчиво се призовава за връщане на бежанците в страната им. В последните месеци беше организирано връщането на няколко такива групи, предава БТА. В комюнике Службата за вътрешна сигурност подчерта, че става дума за нова вълна доброволно завръщащи се в родината си сирийци и тя включва 137 души. Сирийската агенция САНА потвърди информацията. Върховният комисариат на ООН за бежанците и множество правозащитни организации редовно предупреждават за опасността от принудително връщане на хора в страна, която все още е раздирана от война. По данни на АФП от април насам в Сирия организирано са се върнали над 2000 бежанци. Според Върховния комисариат за бежанците през първите шест месеца на 2018 г. в родината си са се завърнали 13 000 сирийски бежанци. Ливан прие на своя земя 1,5 милиона бежанци (което се равнява на близо една трета от населението му), като регистрираните от Върховния комисариат са под един милион. Миналия месец Москва, която оказва военна подкрепа на Дамаск, призова международната общност за съдейства за връщането на бежанците. На 6 август Бейрут огласи създаването на центрове за регистриране на молби на сирийци, които искат да се върнат в родината си. Дамаск на свой ред съобщи, че създава комитет, който ще организира завръщането на милионите бежанци. Сирийски правителствени представители заявиха, че ще осигурят безопасно завръщане на бежанците и призоваха западните страни да отменят санкциите, предаде Асошиейтед прес. Министърът на държавната администрация Хусейн Махлуф заяви днес, че връщането на бежанците е върховен приоритет за управлението на президента Башар Асад. Пред чуждестранни журналисти в Дамаск той каза, че властите работят по възстановяването на болници, училища и друга инфраструктура, за да улеснят връщането на сънародниците си. Махлуф призова Запада да отмени наложеното в началото на конфликта в Сирия икономическо ембарго, отбелязвайки, че това ще допринесе за възстановяване на сирийската икономика и ще насърчи бежанците да се върнат.", "date": "2018.08.13", "title": "Нова група сирийски бежанци отпътува от Ливан за родината си"}
{"url": "https://www.24chasa.bg/novini/article/7007834", "text": "Централна банка, готова в краен случай да спасява банки. Финансов министър, който задейства извънреден план за спасяване на икономиката и въпреки това не може да спре срива на националната валута. Турция се бори с всички сили срещу държавен фалит. Валутната криза край Босфора отдавна прерасна с дългова криза. Доходността по турските държавни облигации, номинирани в долари, се увеличи до над 8,3 %, а по облигациите в национална валута инвеститорите вече искат над 20 %. Американските санкции, които влязоха в сила в полунощ, изостриха още повече ситуацията в Турция. Русия също се бори с последиците от наказателни мерки, идващи от САЩ. В отговор руският финансов министър обяви планове засилено да продаде на пазара американски държавни книжа, за да подкрепи националната валута - рублата, която наред с турската лира бе сред големите губещи миналата седмица на валутния пазар. Русия трябва да се бори и с покачване на лихвите по държавните си облигации, които при ценните книжа, номинирани в долари, в момента са значително над 5 %. Кризите в Турция и Русия станаха причина инвеститорите все повече да се отдръпват и от други страни с нововъзникващи пазари. Бразилският реал, аржентинското песо и мексиканското песо днес са поставени под натиск. Южноафриканският ранд загуби над 10 % от стойността си и поевтиня до най-ниския курс от средата на 2016 година. Индийската рупия се срина до рекорден минимум. Лихвите по държавните облигации на тези страни се повишиха днес, а борсите им бяха в отстъпление. Все повече инвеститори се питат дали това са единични случаи или се сформира нова криза в страните с нововъзникващи пазари. \"Кризата еднозначно достигна ново равнище и сега се поставя въпросът дали тя е \"заразна\"\", посочва Юриен Тимер, инвестиционен стратег в американския фонд Fidelity. Според Ким Доо-ин, икономист в брокерска къща KB Securities, има една група държави, които са особено силно застрашени. \"Според мен страните с нововъзникваща пазарна икономика, които имат сложни отношения с американския президент Доналд Тръмп, могат да станат първите, които ще пострадат от изтичане на капитали\", прогнозира той. Русия и Бразилия, две големи икономики, се борят с рецесията. В Русия рублата отслабва, поставена под натиск не само от американските санкции, но и от неочаквано висока инфлация. Бразилия също страда от неконтролируема инфлация. За нервността на инвеститорите допринасят и президентските избори, които предстоят през октомври. Турция, Аржентина и Венецуела - още три страни с нововъзникващ пазар са близо до колапс. Аржентина вече трябваше да поиска помощ от Международния валутен фонд. Страната обаче все още не успява да попречи на масовото бягство на чуждестранни инвеститори. Лихвите по аржентинските държавни облигации, номинирани в долари, неотдавна нараснаха също толкова бързо, колкото лихвите по турските облигации. По-лоша е само ситуацията във Венецуела. Страната от месеци страда от хиперинфлация. Президентът Николас Мадуро успява да се задържи на власт единствено благодарение на военната сила. Икономическите проблеми в тези страни в много случаи са \"домашно приготвени\". Съчетани обаче с провокираните от Тръмп търговски конфликти и силния долар, те образуват опасна комбинация. Повишаването на водещите лихви в САЩ води до прехвърляне на капитал от нововъзникващите пазарни икономики към американски активи. Въпреки това засега анализаторите не очакват цялостната ситуация да прерасне в силна криза в страните с нововъзникващи пазари. \"От фундаментална гледна точка би трябвало да има само ограничени последици върху валутните курсове\", пишат анализатори на американската инвестиционна банка Goldman Sachs за последиците от кризата с турската лира. \"Ще се усети \"заразен\" ефект върху валутите на страните с новъзникващи пазарни икономики, но сривът на турската лира няма да причини кризи в другите страни от тази група. Турция е извънреден случай\", заявява Пер Хамарлунд, експерт по нововъзникващите пазари в шведската банка SEB. Щефан Билмайер, икономист на германската DZ Bank, припомня добрите икономически данни от много нововъзникващи пазари. \"Нито се очаква ескалация на глобалните търговски спорове под формата на разрастващи се търговски и валутни войни, нито се очертава забележителен спад на световния икономически растеж\", уверен е той. / От БТА/", "date": "2018.08.13", "title": "Сривът на турската лира поставя в опасно положение нововъзникващите пазарни икономики"}
{"url": "https://www.24chasa.bg/novini/article/7007842", "text": "Индийската организация за космически изследвания планира през следващите 16 месеца 31 космически изстрелвания, което означава приблизително по две мисии месечно от септември, съобщи ТАСС, цитирана от БТА. Съобщението направи пред журналисти началникът на организацията Кайласавадиву Сиван. \"Космическата агенция има плътен график, защото за следващите пет месеца сме разчели девет изстрелвания и още 22 мисии от февруари до декември 2019 г.\" - заяви Сиван. Изпълнението на графика ще започне през септември с изстрелване на два британски спътника с индийската ракета Пи Ес Ел Ви, която извежда на полярна орбита. Индийската организация за космически изследвания планира да изведе на околоземна орбита 50 спътника за три години. През май следващата година са насрочени изпитания на нова лекотоварна ракета, която ще е по-евтин носител за извеждане на орбита на малки спътници. Масата й ще е около 100 тона, като тя ще може да бъде построена за 3 до 5 дена. Изстрелването на лунната автоматична станция \"Чандраян-2\" е планирано за януари 2019 г.", "date": "2018.08.13", "title": "Индия планира да изстрелва по две космически мисии месечно"}
{"url": "https://www.24chasa.bg/novini/article/7007854", "text": "Германският канцлер Ангела Меркел обеща на правителството на Босна и Херцеговина помощ за миграционната криза. Това заяви тя днес след среща с премиера на Босна и Херцеговина Денис Звиздич, предаде ТАСС, позовавайки се на босненския в. \"Дневни аваз\". \"Босна и Херцеговина е регистрирала повече мигранти, отколкото миналата година. Този проблем може да бъде решен само съвместно със съседните страни - Хърватия и Сърбия. Германия ще окаже помощ, ще направим всичко възможно, за да помогнем на Босна и Херцеговина да се справи с миграционната криза; нелегалната миграция не може да бъде начин да се отиде в Европа\", каза Меркел. Вестникът съобщава също така, че германският канцлер се е обявила против промяна на граници на Балканите, като е подчертала, че всички страни в региона имат европейска перспектива, предаде БТА. От своя страна Звиздич каза, че Босна и Херцеговина следва четири приоритета на своята външна политика - присъединяване към НАТО, присъединяване към ЕС, укрепване на върховенството на закона и засилване на сигурността. По данни на босненските власти в страната сега има около 10 хиляди мигранти. Повечето от тях се стремят да стигнат до ЕС, затова се трупат на границата с Хърватия. Според експерти до края на годината потокът от мигранти в Босна и Херцеговина може да надхвърли 50 хиляди души.", "date": "2018.08.13", "title": "Меркел обеща на Босна и Херцеговина помощ за миграционната криза"}
{"url": "https://www.24chasa.bg/novini/article/7007863", "text": "Не сме планирали предварително навлизане на хора в езерото. Всичко беше една чиста емоция и прилив на адреналин. Така арх. Пламен Мирянов обясни снимката, в която деца играят хоро в езерото Близнака в Рила и която предизвика скандал. Фондацията на Мирянов “Нашият дом е България” е организатор на събитието, чиято цел е била да се постави световен рекорд за най-дълго планинско хоро от над 400 ентусиасти. Организаторите ще отнесат глоба до 10 хиляди лева.  ) “Това бе емоция - нека всички да знаят, че в емоцията на такова събитие в един момент приливът на адреналин ги накара да си направят снимка за спомен”, каза Мирянов пред Нова тв. И обясни, че влезлите в езерото са деца, които искали да изразят радостта си, а не от някаква показност. “От името на всички ансамбли искам да се извиня - не трябва така да се подхожда”, допълни той. Но попита дали в парк “Рила” има достатъчно табели, които да забраняват влизането в езерата. Извършени са груби нарушения на законодателството от танцьорите в рилското езеро Близнака - влизане във водата и паркиране на автомобили на територията на националния парк, заяви директорът му Красимир Андонов. Той припомни, че не следва да се поддаваме на емоции, а да спазваме законодателството.  Фондацията “Нашият дом е България” на арх. Пламен Мирянов организира кампании за издигане на националното самочувствие и дух на българите чрез популяризиране на красотата на страната ни и съхранение на националните ни традиции, фолклор и култура. Преди време беше представено видео, направено от кадри от събития с балони, които са заснели отгоре красиви места в България на фона на народна музика. След това заснемат 5-минутен филм за глаголицата и за делото на светите братя Кирил и Методий и учениците им Климент, Наум, Сава, Горзд и Ангеларий. На 24 май миналата година той беше показан пред отбрани гости в официалната програма на филмовия фестивал в Кан.", "date": "2018.08.13", "title": "От емоция и радост деца играли хоро в “Близнака”"}
{"url": "https://www.24chasa.bg/novini/article/7006428", "text": "От 20 до 120 лв., инвестирани в здравна застраховка, могат да спестят много нерви и пари на хората, които пътуват в чужбина. В най-общия случай полиците гарантират 100 000 лв. разходи за лечение, ако се наложи кратък болничен престой. Хората с хронични заболявания могат да получат до 20 000 лв. помощ, ако болестта се изостри по време на почивката. Най-семплите и най-често продаваните са “Помощ при пътуване”, “Медицински застраховки” или “Асистанс”, които осигуряват необходимите финансови средства и информация за навременна и специализирана медицинска помощ при престой в чужбина. Обичайните покрития, които тези продукти осигуряват, са или внезапно заболяване. В зависимост от избраното покритие могат да се включат и разходи за амбулаторно лечение, както и за спешно зъболечение с лимити, посочени от застрахователните компании. При необходимост се осигурява приемане в най-близката болница, ако се налага и е посочено - и връщане до България, включително и със санитарен самолет. По-високият клас полици включват и репатриране в случай на смърт и дори организиране и заплащане на адвокатска защита в случаите, когато срещу притежателя на полицата има съдебно преследване за гражданска отговорност по законите на държавата, в която той пребивава в момента. Експерти препоръчват особено за пътуващите с хронични заболявания или над определена възраст да допълнят тези полици и със застраховки за лечение на заболявания в чужбина. Стандартните са 15 критични болести като добавка към застраховка “Живот”. Те се предлагат много по-рядко обаче, защото цената им е висока - от 1800 лв. до 7200 лв. на година, и са насочени главно към премиум клиенти. Повечето медицински застраховки включват и транспорт до родината. Ако се наложат издирвателни действия, се покрива сума от 10 000 до 20 000 лв. за спасителите. Наследниците на човек със здравна застраховка могат да разчитат на обезщетение при смърт до 40 000 лв. В случай че притежателят на полицата причини вреди на трети лица по време на пътуването си, на пострадалия от него застрахователят може да изплати от 200 хил. до 400 хил. лв. За хората, които често пътуват, а не туристическите полици, обясниха застрахователни брокери. Основното им предимство е, че те гарантират покриване на основни разходи при заболяване по време на престой в чужбина, болнично лечение навън, а при необходимост или по преценка на застрахования - и в България. Най-търсените са всеобхватните застраховки “Класик” или “Премиум”, които покриват медицински разходи за болнично или амбулаторно лечение, злополука, застраховка на багаж, репатриране, спасителни и издирвателни действия, обезщетения при смърт или инвалидност , установи проверка на “24 часа”. Ценовият им диапазон се движи в интервала от 20 до 120 лв. Най-сигурни, макар че са по-скъпи, са застраховките BestDoctors. Техните цени са 360-580 лв. за година, а стойността зависи от възрастта и здравословното състояние. За хората над 65 г. полицата се подновява всяка година до навършването на 85 г. Те гарантират лечение на стойност до 1 млн. евро на година и до 2 млн. евро за целия период на застраховката. При този тип застраховки има и задължителни процедури. След поставена диагноза се осигурява второ мнение при специалист от системата на BestDoctors. Застрахованият както и последващо възстановяване в чуждестранна клиника, като се покриват не само разходите, но и пътните на пациента и едно придружаващо лице. В зависимост от диагнозата служителите от BestDoctors подбират най-подходящата за всеки отделен случай клиника и специалисти. Клиентът а подписва декларация, че е здрав и че няма известни му наследствени обременености. Този тип застраховка влиза в действие 60 до 180 дни след сключването. Така компаниите си гарантират, че някой няма да купи полицата, след като вече има поставена диагноза за някоя от покриваните болести. Ако се установи това, застраховката не се задейства. Някои компании предлагат и опция полицата да се използва и в България по желание на клиента. Нейният лимит достига 2,24 млн. евро за една застрахователна година. Част от компаниите предлагат подобни застраховки, но само за ракови заболявания, а на клиента се изплаща обезщетение. Откакто България е членка на ЕС, не е задължително сключването на медицинска застраховка при пътуване в държавите от Евросъюза. Достатъчно е да се носи европейската здравноосигурителна карта - документ, който доказва, че сте си плащали редовно вноски и имате право на безплатно медицинско обслужване. Картата невинаги е алтернатива на здравните полици, защото не важи в Лихтенщайн, Швейцария, Норвегия, Исландия. Дава право на медицинска помощ само в здравно заведение или при лекар, които работят или имат договори с тяхната осигурителна каса. Картата покрива само спешна и неотложна помощ. Ако се наложи оставане в болница, разходите не се покриват, освен ако българската здравна каса предварително не се съгласи да ги поеме. Дори и да получите такова съгласие, пациентът плаща на място, а след връщането си тук получава определена сума. Тя не покрива всички разходи, защото е еквивалент на парите, които биха били платени за същата помощ и същото лечение у нас. При 20-30 пъти по-скъпи медицински услуги в чужбина разликата остава за сметка на пациента. Европейската здравна карта не включва и връщане у нас - на болен или на тленни останки. А също така не включва и посещение при зъболекар. Поискайте от застрахователната компания полици за двойки или семейна, която важи за двама възрастни и две деца, сам родител и е в зависимост от дестинацията. Запознайте се добре с условията, защото ако е семейна например, може да бъде анулирана, ако някой от членовете на семейството пътува сам, децата пътуват с човек, който не е споменат в полицата, и други. Съобразете полицата с държавата или държавите, в които отивате. Обикновено те са разделени за Европа, за света, без САЩ или включително САЩ. Важно е да се знае, че някои застрахователи в Европа включват само държавите от ЕС, а други покриват географското понятие за Европа. Ако предвиждате туристическо пътуване през няколко държави, поискайте такъв тип полица. И непременно попитайте какви рискове покрива в държави от ЕС и извън ЕС.  Изберете подходящ срок на полицата. Ако пътувате в чужбина няколко пъти годишно, най-изгодно е да сключите годишна пътническа застраховка. Има и полици от няколко дни до една година, които могат да се удължават. Повечето пътнически застраховки предлагат покритие за 90, 120 и 180 дни. Ако обаче ще прекарате повече време в чужбина, уведомете застрахователя си и удължете полицата си, като лимитът е до 18 месеца. Сам или с помощта на лекар преценете имате ли специални нужди. Повечето хора с хронични или тежки заболявания, а и такива над 65 години най-често имат нужда от полици с по-специално покритие. Застрахователните компании предлагат и такива. Ако имате финансова възможност, най-добре е да заложите на пълно здравно покритие (т.нар. fullmedicalcover). То включва поемане на медицински разходи на стойност до 1 милион паунда в европейски страни, до 2 милиона паунда в страни извън Европа и 24-часова телефонна линия за помощ. Проверете какви спешни медицински случаи се покриват от полицата, която сте избрали, и дали в тях има лечение, настаняване в болница, странични разходи и такива за придружител. Разликите във вноските не са малки, но най-добре е да изберете като покрит риск не просто лечение, а с настаняване в болница, ако се наложи.  Независимо от вида застраховка задължително искайте тя да включва и услугата Assistance, защото това означава, че няма да се налага вие да плащате на място, а компанията след това да ви възстановява парите.", "date": "2018.08.13", "title": "Вноска до 580 лв. годишно осигурява лечение и за 1 милион евро"}
{"url": "https://www.24chasa.bg/novini/article/7007762", "text": "Лидерът на „Ислямска държава“ е бил тежко ранен и в момента е в клинична смърт, съобщава иракската телевизия „Ас Сумария“, цитирана от американски медии. Телевизията коментира, че Багдади е пострадал по време на атака на иракската армия през юни, предаде  . Според съобщенията Ал Багдади не може да ръководи групировката и в момента го замества тунизиецът Абу Осман ат Туниси, но неговото лидерство не се приема еднозначно от различните фракции и това вещае разкол в „Ислямска държава“. В момента тече тежка битка за лидерството в групировката, допълва иракското издание. Името на Абу Бакр ал Багдади се появи в публичното пространство през юли 2014 г., когато от джамията в Мосул обяви създаването на \"ислямски халифат\" в Близкия изток. Оттогава медиите многократно са публикували информация за ликвидирането на Ал Багдади, но тези съобщения не намираха потвърждение. През май иракските власти съобщиха, че лидерът на Ислямска държава е жив и вероятно се крие в сирийския град Хаджин.", "date": "2018.08.13", "title": "Лидерът на „Ислямска държава“ е в клинична смърт"}
{"url": "https://www.24chasa.bg/novini/article/7006363", "text": "Осъзнах грешката си, продума във вторник в Софийския градски съд черногорецът Будимир Куйович. Той излежава присъда от 16 г. затвор като лидер на организирана престъпна група за разпространение на дрога. Сега моли да бъде предсрочно освободен, макар че му остават още 4 г. и три месеца. Причината - поправил се зад решетките. За последните 5 г. нямал нито едно провинение, работил и дори бил награждаван с 5 дни домашен отпуск, от който се върнал безпроблемно. Макар името му малко да се позабрави, преди десетина години заради него МВР се тресеше от скандали, които доведоха до оставките на тогавашния вътрешен министър Румен Петков и главния секретар Илия Илиев. Създадена бе и временна анкетна комисия в парламента, за В коментар за съмненията, че е имало покровителство над наркотрафиканта, Румен Петков произнесе култовата фраза: “Куйович, Муйович, Уйович... всеки, който завършва на тази сакрална сричка, да излезе и да каже - моите отношения с Иван, Стоян, Петров и Драган са такива.” Немалък принос за скандалите имаше и самият Куйович, който с лека ръка хвърляше обвинения. Така например през октомври 2009 г., без да му мигне окото, обяви пред Върховния касационен съд, че докато е имал бизнес в България, давал пари на Румен Петков и бившия главен секретар на МВР Валентин Петров. При появата си пред СГС във вторник черногорецът изглеждаше различно не само като визия - качил бе към двайсетина кила - но и като поведение. От предишния човек, който показваше среден пръст на журналистите и сипеше обвинения, нямаше и следа. Затворническата управа също призна, че Куйович има добро поведение зад решетките и при него опасността от рецидив е паднала от 51 на 33 точки ( Куйович е родом от Биело поле, градче край река Лим. Живял е в град Пожаревац, родното място на последния югодиктатор Слободан Милошевич, където оставя жена и дете. Пристига у нас през 1997 г. и се настанява в пернишкото село Дивотино, където дори има легален бизнес - цех за тоалетна хартия и автокъща за стари коли. Там е известен под името Бочко. Запознава се с местно момиче, което му ражда дъщеря. На това основание по силата на тогавашния закон за чужденците РДВР - Перник, му издава разрешително за временно пребиваване и лична карта, която е продължавана два пъти до 1999 г. През 2001 г. смятаният за човек на Сретен Йосич черногорец Той му е даден по негова молба като финансово осигурен родител на дъщеря си. Години по-късно покрай личните карти и паспортите черногорецът забърква кашата, в която потъват високопоставени офицери от МВР. Полицаи дори отиват на съд заради фалшивите му документи. Първото споменаване на името на Куйович е през 2002 г. Тогава на 10 май 2002 г. антимафиоти от НСБОП и пернишки полицаи разбиват две лаборатории за синтетична дрога в пернишките села Дивотино и Люлин. В двете постройки са открити инсталация за синтетика, 6 кг амфетамини, 300 г субстанция, пушки, патрони и преработени газови пистолети. Всички българи от двете лаборатории са заловени веднага, само Бочко успява да избяга и се предава ден по-късно след преговори с полицията. Куйович е но не получава присъда за дрога. Осъдени са останалите трима участници, които поемат цялата вина и правят пълни самопризнания. Две години след пернишките събития той се кротва в София и прави обща фирма с Невена Стойчева, дъщеря на бившия зам.-шеф на Софийското градско управление на милицията преди 1989 г. Ангел Стойчев. Тя е последната любима на убития на 19 август 2003 г. Филип Найденов-Фатик, от когото има дъщеря. Куйович твърди, че се запознал с нея, защото, когато се преместил в София, нямал къде да живее и така в търсене на квартирата срещнал Невена. В началото на януари 2005 г. е арестуван отново, този път край курорта Златни пясъци, където посреща Нова година. Още същия ден МВР официално съобщава, че Куйович ще бъде екстрадиран веднага, защото “е организатор на синтез на амфетамини, таблетирането и изнасянето им в Турция”. По-късно става ясно, че заповедта за изгонването му е подписана от тогавашния директор на НСБОП ген. Валентин Петров още на 23 декември 2004 г. Тежковъоръжени полицаи го конвоират до Калотина и го връчват на сръбските власти на ГКПП Градина.  По-късно той твърди, че след като минал границата, сръбските полицаи му махнали белезниците и го пуснали. Оказва се, че докато нашите власти мислят, че са го изгонили, той влизал в страната 14 пъти. на името на Цветослав Захариев и на Владимир Вуйович. През 2006 г. уж изгоненият от България черногорец дори успява да се ожени за българката Валерия, а през септември припознава новородената им дъщеря. Заради неговите паспорти на съд отиват шестима полицаи. Първата среща на Куйович с правосъдието е в Свиленград. На 6 декември 2006 г. е хванат на ГКПП Ново село с лична карта на чуждо име. Съдът го осъжда на две години условно. Най-голямата му присъда е 16 г. затвор като лидер на банда за накротрафик. Групата е разбита на 30 декември 2007 г., когато в мерцедес, пристигащ от Турция на ГКПП Капитан Андреево, са открити 116 плика с общо 60 кг хероин в тях. Дрогата е скрита под седалката. Освен Куйович са арестувани още трима, включително и бивш митничар. На 1 януари 2008 г. се гледа мярката му за неотклонение, по време на която черногорецът показва среден пръст на журналистите. Заради ругатните и неприличния жест е осъден на 9 месеца условно през септември 2008 г. Докато вървят делата му, На едно от заседанията във ВКС например той изведнъж прави страшното “разкритие”, че всъщност магистратите съдят “един съвсем друг човек” и че не е Будимир Куйович. На друго заседание пък на прекрасен български език иска преводач. Съдът му осигурява, но Куйович напълно го игнорира и съвсем спокойно слуша какво се случва в залата и дори си води записки, без да се допитва до специалиста. Когато обаче настъпва времето за прокурорската пледоария, изведнъж съобщава, че не разбира нито дума на български, и дори обвинява преводача, че не си е свършил работата. На 30 октомври 2009 г. пък обявява гладна стачка, след която попада в болницата към софийския затвор. Протестът му е след 14-дневен престой в карцера, защото се обажда от затвора по мобилен телефон в ефира на Би Ти Ви. Той твърди, че са го вкарали в карцера в състояние на депресия. През последните години в затвора Куйович се трудел като озеленител,чистач и в столовата. Заради добро поведение от една година е преместен в затворническото общежитие в Казичене. Тези аргументи обаче не бяха достатъчни на съдия Доротея Кехайова да го освободи. Предстои своята дума да кажат и апелативните съдии.", "date": "2018.08.13", "title": "Как затворът промени черногореца Куйович, заради когото оставки подаваха МВР шефове"}
{"url": "https://www.24chasa.bg/novini/article/7007722", "text": "Възможностите за продължаване на съвместните участия в ученията както на българските ВМС, така и на НАТО, са обсъдили на срещата си днес командирът на българските ВМС контраадмирал Митко Петев и командващият 6-ти американски флот вицеадмирал Лиса Франчети, съобщи българският адмирал, цитиран от БТА. Той каза, че по време на срещата са обменени виждания и мисли как да продължи военноморското сътрудничество, като са коментирали и ситуацията в Черноморския регион и общите цели в колективната защита на България и НАТО като цяло. Контраадмирал Петев съобщи, че заедно с вицеадмирал Лиса Франчети ще участват в учение, съвместно с ракетен разрушител от САЩ, който в момента е в Черно море. Чрез изграждане и поддържане на сътрудничеството между нашите държави на оперативно и на стратегическо ниво ние ще дадем сигнал на който и да е противник, че сме готови да се защитим заедно, коментира след срещата вицеадмирал Франчети. Според нея, един от най-важните начини за постигане на това е провеждането на съвместни учения и тренировки. Изграждането на тесни връзки между личния състав на Военноморските ни сили позволя подобряване на оперативната съвместимост и възможността да отговорим на всякакви предизвикателства и на всички заплахи за сигурността в региона, обобщи командирът на 6-ти американски флот.", "date": "2018.08.13", "title": "Командирът на ВМС обсъжда ново съвместно учение с командващия 6-ти американски флот"}
{"url": "https://www.24chasa.bg/novini/article/7007740", "text": "Утре, 14 август, министърът на регионалното развитие и благоустройството Николай Нанков ще посети Област Велико Търново, съобщиха от пресцентъра на държавното ведомство. Заедно с председателя на парламентарната група на ГЕРБ Цветан Цветанов и кметовете на Велико Търново и Горна Оряховица в 14.30 часа министър Нанков ще открие ремонтирания със средства от бюджета на Агенция „Пътна инфраструктура“ участък Горна Оряховица – Арбанаси, който е част от пътя Велико Търново – Горна Оряховица. Откриването ще бъде в местността Арбанашко бърдо, от към Горна Оряховица. По-късно същия ден министър Нанков и Цветан Цветанов ще открият участък от ул. „Иван Момчилов“ в гр. Горна Оряховица, реконструиран със средства от Оперативна програма „Региони в растеж“.", "date": "2018.08.13", "title": "Нанков и Цветанов откриват утре ремонтирания път Горна Оряховица - Арбанаси"}
{"url": "https://www.24chasa.bg/novini/article/7007377", "text": "Иранският върховен лидер аятолах Али Хаменей забрани каквито и да било преки преговори със Съединените щати, предаде Ройтерс. Той отхвърли предложението за разговори без предварителни условия, отправено миналия месец от президента на САЩ Доналд Тръмп, предава БТА.  \"Забранявам воденето на каквито и да било преговори с Америка. . . Америка никога не остава вярна на своите обещания, дадени в преговори. . . просто казва празни думи. . . и никога не се отказва от целите си в преговори\", заяви аятолах Хаменей, цитиран от иранската държавна телевизия. Иранският върховен лидер отбеляза, че \"представители на американските власти говорят от известно време за нас с цинизъм\", предаде Франс прес. \"Освен санкциите, (американците) говорят за война и преговори. Нека кажа по този повод няколко думи на народа: НЯМА ДА ИМА ВОЙНА, НИТО ПРЕГОВОРИ СЪС СЪЕДИНЕНИТЕ ЩАТИ\", написа на английски в акаунта си в Туитър аятолах Хаменей, цитиран от Франс прес. Иранският върховен лидер каза, че САЩ \"преувеличават възможността за война с Иран\", предаде Ройтерс. \"Няма да има война. Ние никога не сме започвали война и (Съединените щати) няма да влязат във военна конфронтация с Иран\", подчерта той. Иранският върховен лидер направи това изявление на фона на спекулациите, че страната му може да се върне на масата за преговори, след като Съединените щати се оттеглиха от международното споразумение за иранската ядрена програма и възстановиха санкциите срещу Иран, отбелязва Франс прес. Иран няма да промени своята политика в Близкия изток въпреки засилващия се американски натиск да ограничи дейностите си в региона, обяви днес иранският министър на външните работи Мохамад Джавад Зариф, цитиран от Ройтерс. Той каза пред катарската телевизия Ал Джазира, че \"Иран няма да промени своите политики в региона заради американските санкции и заплахи\". Иранската организация за атомна енергия (ИОАЕ) посъветва ръководството Иран да остане в споразумението от 2015 г. за ядрената си програма, предаде ДПА. След като САЩ се оттеглиха едностранно от сделката, Европейският съюз застана на страната на Иран и политически, и икономически. Ако Иран напусне споразумението, той ще загуби тази поддръжка, каза говорителят на ИОАЕ Бехруз Камалванди. Сделката ограничава ядрената програма на Иран в замяна на вдигане на международните санкции срещу него, припомня ДПА.", "date": "2018.08.13", "title": "Иран: Нито война, нито преговори със САЩ (Обновена)"}
{"url": "https://www.24chasa.bg/novini/article/7007546", "text": "Румънската военна прокуратура обяви днес, че е започнала разследване във връзка с насилията срещу демонстранти, участвали в протестен поход в петък в Букурещ с искане за оставка на правителството, по време на който бяха ранени над 450 души, предаде АФП. Досега сме получили около трийсет жалби и моите колеги разпитват ранените, заяви пред журналисти прокурор Йонел Чорбу, предава БТА. Прокуратурата, която вече поиска от жандармерията да й предаде документи за намесата й по време на демонстрацията, обеща да разпита \"всички, които е възможно да са действали в нарушение на закона\". Прокурорите ще анализират също видеозаписи, направени от силите на реда, медиите и демонстранти. Близо 80 000 румънци излязоха на улиците в Букурещ в петък, за да поискат оставката на правителството, обвинено в \"корупция\". Няколко десетки демонстранти, най-вече поддръжници на футболни клубове, според жандармерията, неколкократно се опитаха да пробият полицейския кордон и хвърляха камъни и бутилки с вода по посока на силите на реда. Представителите на жандармерията от своя страна отговориха с използване на сълзотворен газ срещу демонстрантите, а след това разпръснаха протестиращите с помощта на водно оръдие и палки. Тази реакция бе окачествена от много очевидци като \"диспропорционална\". Сред ранените има около трийсет представители на жандармерията. Дясноцентристкият президентът Клаус Йоханис, който е в открит конфликт със социалдемократическото мнозинство, разкритикува \"бруталната намеса\" на силите на реда, като обвини правителството, че \"води страната към хаос и безредици\". Нови демонстрации с по-малък мащаб се състояха в събота и неделя, без инциденти. Румънците са приканени отново чрез призиви в социалните мрежи да се съберат на протести тази вечер в големите градове на страната.", "date": "2018.08.13", "title": "Румънската военна прокуратура разследва насилието срещу участници в протести"}
{"url": "https://www.24chasa.bg/novini/article/7007544", "text": "Екстремисти, убили петима членове на йорданските сили за сигурност през уикенда, са йордански граждани, изповядващи идеологията на групировката \"Ислямска държава\", но нямат доказани връзки с нея или с други чуждестранни екстремистки групи, предаде Асошиейтед прес. Според правителствената говорителка Джумана Гунеймат силите за сигурност са открили \"ужасяващо\" количество саморъчно направени взривни устройства, заровени в град Салт в Централна Йордания, близо до скривалището на заподозрените. Експлозивите очевидно били предназначени за нападения срещу цивилни на обществени места и срещу обекти на силите за сигурност, предаде БТА. Специалната операция бе предприета след като терористите взривиха бомба край полицейски патрул в град Ал Фухейс и убиха един полицай. На другия ден последва полицейска атака срещу сграда в Салт, на 30 км северно от столицата Аман, в която се укривали заподозрените за взрива в Ал Фухейс. Екстремистите, намиращи се в скривалището, отказали да се предадат и открили стрелба, а също така детонирали и неуточнен брой взривни устройства. Загинали 4-ма души от силите за сигурност и трима от \"терористичната клетка\", посочи днес говорителката. Още няколко полицаи, както и цивилни, са ранени.", "date": "2018.08.13", "title": "Местни екстремисти убиха петима при терористична атака в Йордания"}
{"url": "https://www.24chasa.bg/novini/article/7007561", "text": "Четвърти ден продължават ожесточените сражения между правителствените сили в Афганистан и бунтовниците талибани за контрол над град Газни - столица на едноименната провинция. До момента са загинали около 100 афганистански полицаи и войници и най-малко 20 цивилни, предаде Асошиейтед прес, цитирайки министъра на отбраната. Генерал Тарек Шах Бахрами говори на пресконференция в Кабул днес. Това е първото официално съобщение за броя на жертвите, след като в петък талибаните предприеха масирана атака срещу стратегическия град на 120 км югозападно от Кабул, на ключовата магистрала, свързваща столицата с южните афганистански провинции, предаде БТА. Падането на 270-хилядния Газни би било знакова победа за талибаните и тежък удар за правителствените сили. САЩ са изпратили военни съветници в помощ на защитниците на града. Според военния министър данните за жертвите не са окончателни и може да претърпят промени. Бунтовниците са дали 194 убити, сред тях 12 командири. Сред нападателите имало чуждестранни бойци - пакистанци, чеченци и араби. Той добави, че в Газни са изпратени допълнително около 1000 войници, за да предотвратят падането му в ръцете на талибаните. Според вътрешния министър Вайс Ахмад Бармак сред жертвите на правителствените сили имало около 70 полицаи. Обстановката в града остава неясна. Воюващите страни дават противоречиви сведения за обектите, намиращи с в техни ръце.", "date": "2018.08.13", "title": "Стотици убити при ожесточени сражения за контрол над афганистанския град Газни"}
{"url": "https://www.24chasa.bg/novini/article/7007587", "text": "Германия иска икономиката на Турция да се развива и никой няма интерес от дестабилизацията й. Това заяви днес в Берлин германският канцлер Ангела Меркел след среща с босненския премиер Денис Звиздич, цитирана от ТАСС и БТА. Никой (...) няма интерес от икономическа дестабилизация на Турция. За нас е изгодна стабилната икономическа обстановка край (външните граници) на Европа. Германия иска да види процъфтяваща от икономическа гледна точка Турция, това е в наш интерес, заяви Меркел. Трябва обаче да се направи всичко възможно, за да се осигури независимостта на централната банка, допълни канцлерът, цитирана от Ройтерс. Рязкото поевтиняване на турската лира през последните дни е свързано с напрежението в отношенията между Анкара и Вашингтон. САЩ настояват да бъде освободен евангелисткият проповедник Андрю Брънсън, арестуван в Турция по обвинения във връзки с терористични организации. След отказа на Анкара, американските власти обявиха санкции срещу двама турски министри. В петък, 10 август, турската лира постави нов исторически минимум спрямо долара и достигна курс от 6,41 лири за долар. Курсовите колебания бяха повлияни и от изявлението на американския президент Доналд Тръмп в петък, че е разпоредил удвояване на вносните мита за стоманата и алуминия от Турция до съответно 50 процента и 20 процента.", "date": "2018.08.13", "title": "Меркел: Турция трябва да осигури независимостта на централната банка"}
{"url": "https://www.24chasa.bg/novini/article/7007602", "text": "В рамките на операцията за контрол по основните пътни направления през събота и неделя са проверени 6636 моторни превозни средства и 7535 водачи и пътници, съобщиха от пресцентъра на МВР. 6636 моторни превозни средства и 7535 водачи и пътници в коли са проверени през събота и неделя по време на полицейската операция за контрол на пътищата. От полицейските служители са издадени 3974 фиша и 1024 акта за установени административни нарушения. В рамките на операцията през двата почивни дни са констатирани 6298 нарушения на скоростните режими. На 245 водачи са издадени заповеди за принудителни административни мерки, а на 78 са отнети свидетелствата за управление на МПС поради неплатени глоби. На място полицейските служители са връчили 462 електронни фиша. Най-голям брой МПС са проверени на територията на ОДМВР-Враца – 825, и ОДМВР-Пловдив – 739, а най-много хора: от екипите във Варна – 1241, и Велико Търново – 1102. Най-много нарушения за скорост са засечени на територията на ОДМВР- Велико Търново – 519, и на територията на ОДМВР-Бургас - 485.", "date": "2018.08.13", "title": "КАТ засече над 6 000 с превишена скорост през уикенда"}
{"url": "https://www.24chasa.bg/novini/article/7007625", "text": "Египетската полиция е ликвидирала шестима заподозрени въоръжени ислямисти в престрелка в предградие на Кайро, съобщи днес вътрешното министерство, предаде Асошиейтед прес. Според съобщението престрелката започнала, когато органите на реда нахлули в предполагаемо скривалище в крайградския квартал \"Шести октомври\", предава БТА. В хода на акцията били иззети огнестрелни оръжия. В съобщението не се посочва дали има убити или ранени полицаи, нито кога се е състояла акцията. Египет е в режим на извънредно положение от април миналата година. Египетските власти от години водят борба с въоръжени ислямисти, но тяхното въстание се засили, след като през 2013 г. бе свален от власт с военен преврат президентът ислямист Мохамед Морси. Бунтовниците обикновено атакуват силите за сигурност или християни. През февруари правителствените сили започнаха голяма операция срещу ислямистите в Синайския полуостров и на други места в страната, припомни АП.", "date": "2018.08.13", "title": "Полицаи убиха шестима ислямисти при престрелка в Кайро"}
{"url": "https://www.24chasa.bg/novini/article/7007624", "text": "Преди два месеца светът видя историческо ръкостискане между Доналд Тръмп и Ким Чен Ун. Двамата се се споразумяха с мъгляви формулировки за \"денуклеаризация\" на Северна Корея, но без конкретни мерки и график, пише ДПА, цитирана от БТА. Какво се случи оттогава? За президента Доналд Тръмп нещата са съвсем ясни. Той неуморно възхвалява като успех срещата си севернокорейския водач Ким Чен Ун: край на ядрената заплаха от Северна Корея; постигнат е голям напредък. Обаче два месеца след срещата им на 12 юни в Сингапур положението по никакъв начин не изглежда толкова розово, колкото го описва Тръмп. Големият пробив по въпроса за закриване на ядрената програма на Пхенян още не се е материализирал. Напредъкът в усилията за разоръжаване е муден. И сегашната атмосфера на Корейския полуостров може да се влоши, казват наблюдатели. Междувременно не всеки в Белия дом излъчва такъв оптимизъм като Тръмп. Съветникът по националната сигурност Джон Болтън обвини Пхенян, че не е предприел никакви конкретни стъпки към премахване на ядреното оръжие. Вашингтон се придържа към споразумението от срещата на върха, въпреки че Северна Корея не е направила нищо, обвинява той. На срещата си Тръмп и Ким подписаха декларация за намеренията, в която севернокорейският водач признава своята готовност за \"всестранно\" атомно разоръжаване. Но не бяха вписани конкретни стъпки. След срещата правителството на Тръмп отмени планираните военни маневри с Южна Корея - голяма отстъпка пред Севера. Според Тръмп фактът, че Северна Корея не е изстреляла нито една ракета от месеци сега означава успех. Този възглед се споделя и от южнокорейското правителство. В доклад на президентската канцелария отпреди няколко дни се казва, че \"тази година Северна Корея не е предприела нито ядрен опит, нито изстрелване на ракета\". В доклада, появил се преди насрочената за днес среща на представители на двете Кореи за нови разговори в Панминчжон, се казва също, че Северът \"е предприел първите стъпки към отстраняване от корен на риска от война на Корейския полуостров чрез демонтажа на своите инсталации за ядрени опити и ракетни опити\". Неотдавна американски експерти показаха снимки от сателитно наблюдение, на които личи, че Северна Корея разглобява важни части от своята инсталация за тестване на ракетни двигатели в Сохе. Но от друга страна през седмиците след срещата Тръмп-Ким още не е изработен подробен график за ядрено разоръжаване. Като че ли Северна Корея е уверена, че Тръмп ще възприема нейните действия по демонтажа на съоръженията за ядрени и ракетни тестове като сериозни стъпки към \"пълна денуклеаризация\", смята експертът по Северна Корея Скот Снайдър. В своя блог към мозъчния тръст Съвет за външни отношения Снайдър изтъква, че Ким е обещал денуклеаризация не само на Тръмп, но и на китайския президент Си Цзинпин и на южнокорейския президент Мун Дже-ин. А доверието е важно, отбелязва Снайдър, защото предприетите досега от Северна Корея мерки са били осъществени \"без адекватно външно проверка\". Според гледната точка на Южна Корея и САЩ въпросът е в това не само да бъдат отстранени ядрените бойни глави и ракетите, но Северна Корея да бъде завинаги лишена от всякаква база за производството на материали с ядрен потенциал. \"Нашата позиция е, че санкциите на ООН [срещу Пхенян] трябва да бъдат запазени и последователно прилагани, докато не видим конкретни действия за пълна денуклеаризация\", казва южнокорейският външен министър Кан Кьон-уа. Дали Ким играе, за да печели време, както усещат мнозина наблюдатели? Ларс-Андре Рихтер, представител в Сеул на германския мозъчен тръст Фондация \"Фридрих Науман\", казва, че \"навярно Северна Корея изобщо не е предвиждала едностранно разоръжаване. Възможно е Северна Корея вече да гледа към периода след Тръмп\". Тогава остава въпросът какво ще стане, ако Тръмп бъде преизбран през 2020 г.? Лидерите в Пхенян възнамеряват да стимулират икономиката в сътрудничество с Китай и други страни. Инвестициите и външната търговия трябва да създадат известно благосъстояние в изолираната територия. Но за тази цел е необходимо да бъдат свалени международните санкции. След двете посещения на Ким Чен Ун при китайския президент Си Цзинпин Пекин отново стана основен играч. Традиционното приятелство \"излъчва нова жизненост\", каза китайският външен министър Ван И в началото на август, когато се срещна със севернокорейския си колега И Йон-хо на форума на АСЕАН в Сингапур. Според Пекин непосредствената заплаха за война е премахната и желаното статукво - възстановено. Китай се надява, че САЩ ще отчетат севернокорейските \"законни интереси за сигурността\" и че ще се срещнат с Пхенян \"на средата на пътя\", каза Ван И, чиито думи демонстративно подсилиха позицията на Пхенян. Обаче сега САЩ обвиняват Китай, че тайно разхлабва санкциите. Не в големи размери, но наблюдатели са станали свидетели за увеличение в броя камиони, прекосяващи границата от Китай към Северна Корея. А освен това снимки от американски сателити показват предполагаем незаконен трансфер на течни горива в открито море. Нещо повече - желанието на Китай да сътрудничи с Тръмп пострада от ескалиращия търговски конфликт.Си Цзинпин е ядосан и вече няма доверие в Тръмп, докато лидерът от Белия дом продължава да затяга гайките с по-тежки наказателни мита. Това поставя въпроса защо му е на Си да помага на Тръмп за Северна Корея? И ако не му помага, какво ще означава това за склонността на Северна Корея да сътрудничи с Вашингтон?", "date": "2018.08.13", "title": "Два месеца след срещата Тръмп-Ким възникват нови и нови съмнения"}
{"url": "https://www.24chasa.bg/novini/article/7007630", "text": "НАТО не планира да се намесва в търговския спор между членките на алианса Турция и САЩ, съобщава ДПА, цитирана от БТА. \"Това е двустранен въпрос и НАТО не е намесена. Съюзниците от НАТО понякога имат разногласия, но въпреки това съюзниците винаги са способни да постигнат съгласие по основните неща: да бъдат единни и да се защитават един друг\", каза отговорен представител на алианса.", "date": "2018.08.13", "title": "НАТО не планира да се намесва в търговския спор между Турция и САЩ"}
{"url": "https://www.24chasa.bg/novini/article/7007631", "text": "Липсата на огнеборци принуди вътрешният министър Валентин Радев да набира с призив във фейсбук 250 пожарникари - толкова са липсващите бройки. \"Заповядайте при нас! Да сте част от семейството на Главната дирекция \"Пожарна безопасност и защита на населението\" е огромна отговорност, но и привилегия. Да си пожарникар е една от най-престижните и благодатни професии по света. Такава е и у нас. Станете част от нас!\", е министерската покана в личния му профил.", "date": "2018.08.13", "title": "МВР шефът Радев набира пожарникари с призив в профила си във фейсбук"}
{"url": "https://www.24chasa.bg/novini/article/7007638", "text": "Турският президент Реджеп Тайип Ердоган заяви, че една силна страна трябва да е подготвена за всяка вероятност в името на това да осигури траен мир, предаде ДПА. \"Тайната на успеха на държавите се крие в готовността им за война, по всяко време, ако те желаят мир. Ние сме готови, с всичко, с което разполагаме\", заяви Ердоган на конференция на посланиците в Анкара, предаде БТА. Думите му представляват собствен прочит на цитат на основателя на Република Турция Мустафа Кемал Ататюрк, известен с фразата \"мир в страната, мир в света\", отбелязва ДПА. \"Тираните на световната система не могат грубо да посягат на нашите постижения, за които сме платили с кръв\", каза още той по адрес на Съединените щати. В същото изказване Ердоган заяви, че страната му се намира под икономическа \"обсада\", която няма нищо общо с икономическите показатели, предаде Асошиейтед прес. Той настоя, че турската икономика остава силна, а националната валута скоро ще се върне към \"разумни нива\". Ердоган даде да се разбере обаче, че очаква атаките срещу турската икономика да продължат, съобщи Ройтерс. Турската национална валута отбеляза нов рекорден спад до ниво от седем турски лири за долар, посочва агенцията. Ердоган каза също, че действията на САЩ напоследък са удар в гърба срещу Анкара и че разпространяването на фалшиви новини за икономиката представлява държавна измяна. По думите на президента е налице \"икономически терор\", който се води през социалните медии, но \"изменниците\" ще бъдат наказани. Турското министерство на вътрешните работи съобщи днес, че предприема необходимите законови мерки по отношение на публикации в социалните мрежи, отнасящи се до курса на турската лира спрямо долара, които оказват негативно влияние върху икономическата сигурност на Турция.", "date": "2018.08.13", "title": "Ердоган: Турция е готова за война, с всичко, \nс което разполага"}
{"url": "https://www.24chasa.bg/novini/article/7007649", "text": "В момента тече ремонт  на настилката на столичната улица \"Цар Симеон\" в участъка между бул. \"Опълченска\" и бул. \"Христо Ботев\".                                                                                                                                                                                                                                                                                                                        ", "date": "2018.08.13", "title": "Вижте ремонта на столичната улица \"Цар Симеон\" (Видео)"}
{"url": "https://www.24chasa.bg/novini/article/7007654", "text": "Сцената със  , била заснета от частна телекамера на улицата. Това станало в неделя сутринта. Според местните медии 57-годишният Фортунато Джузепе Таормина, извършител на престъплението, имал богато съдебно досие – той бил разследван за физическо насилие, тормоз, грабеж и бягство от домашен арест. Именно благодарение на видеозаписите карабинерите успели да разгадаят как е извършено престъплението и да стигнат веднага до престъпника. На видеозаписите се виждал мъж, който полива бившата си българска жена и сегашния й приятел с петлитрова туба бензин. След това Фортунато хвърлил парче запален парцал към телата на двамата. Заради жестокостта на кадрите със запалването карабинерите отказали да ги разпространят. Според тях се виждало как жената пламнала като факла. Веднага след подпалването й до нея достигнали карабинерите, извикани чрез много обаждания на свидетели. Състоянието на българката е изключително критично, тя е с изгаряния от 50% по тялото си, а 57-годишният й приятел – с 30%. Полицията още в неделя успяла да достигне до престъпника, който бил арестуван час след престъплението. Той живеел на метри от участъка на карабинерите в Маскали. Те видели пред жилището му мотора му, който бил още топъл заради шофирането му. Таормина бил откаран веднага в ареста, но изглеждал напълно спокоен и не съжалявал ни най-малко за извършеното от него. „Всяко обещание е задължение. Бях й казал, че рано или късно ще си отмъстя”, казал престъпникът на властите с усмивка, след което му щракнали белезниците.", "date": "2018.08.13", "title": "Сицилианецът, който запали българката, се смеел, “Тя знаеше, че ще си отмъстя”"}
{"url": "https://www.24chasa.bg/novini/article/7007655", "text": "Норвежкият министър на риболова Пер Сандберг днес беше принуден да подаде оставка, тъй като нарушил правилата за сигурност при частно посещение в Иран с бивша кралица на красотата от ирански произход, предаде Франс прес. През юли 58-годишният Сандберг, втори по ранг в антиимигрантската дясна Партия на прогреса, посетил Иран заедно с новата си 28-годишна приятелка, без да уведоми предварително премиерската канцелария. Освен това носел със себе си служебен мобилен телефон, предаде БТА. Норвежките служби за сигурност редовно цитират Иран като една от най-активните страни в областта на шпионажа, наред с Китай и Русия. Сандберг ще бъде заменен в правителството от своя съпартиец Харалд Том Несвик, съобщи премиерската канцелария. Случаят се коментира от норвежките медии от две седмици и предизвиква критики както от опозицията, така и вътре в Партията на прогреса. Подложен на натиск, Сандберг се извини, но това изглежда не беше достатъчно. В добавка беше установено, че той е нарушил протокола за сигурност и друг път - при посещение в Китай през май, когато пак носел служебния телефон със себе си. Случаят е особено пикантен за медиите поради новата приятелка на Сандберг. Бахарех Летнес, бивша кралица на красотата, а днес - бизнес дама, е с 30 години по-млада от бившия министър. Молбата й за убежище в Норвегия е била отхвърлена три пъти, а самата Летнес била експулсирана преди най-накрая да й бъде издадено разрешително за пребиваване на основание, че в Иран я заплашва брак по принуда. Партията на Прогреса подкрепя стриктната имиграционна политика и настоява за бързо експулсиране на отхвърлени кандидати за убежище и най-сурово отношение към чужденци, които се връщат в родината си, след като са им били издадени лични документи в Норвегия. Службите на вътрешното разузнаване разследват Бахарех Летнес, която отрича да има какво и да било връзка с иранския режим. Освен оставката от министерския пост, Сандберг се е оттеглил и от поста на заместник-председател на партията, съобщи политическата формация.", "date": "2018.08.13", "title": "Норвежки министър подаде оставка след посещение в Иран с бивша кралица на красотата"}
{"url": "https://www.24chasa.bg/novini/article/7007659", "text": "Работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп, съобщиха от пресцентъра на Агенцията по вписванията. Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенция по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват. Всички останали регистри на Агенция по вписванията работят с пълните си функционалности. Агенцията отново поднася извинения на потребителите си за причинените неудобства. По повод постъпили запитвания, Агенция по вписванията уточнява, че причините са изцяло технически и не са резултат от злонамерена външна намеса. ИТ-експерти от Агенция по вписванията, ИТ-експерти на ангажираната с поддръжката фирма и съвместно с други държавни ведомства продължават да работят в непрекъснат режим в изпълнение на Плана за действие за възстановяване на регистъра в пълната му работоспособност.", "date": "2018.08.13", "title": "Пускат Търговския регистър поетапно от сряда, спрял заради техническа грешка"}
{"url": "https://www.24chasa.bg/novini/article/7007661", "text": "Американското посолство в Анкара не е правило изявление във връзка с пастор Андрю Брънсън, заяви представител на дипломатическата мисия днес пред Ройтерс, цитирана от БТА. Той посочи това след съобщение в социална медия, позоваващо се на посолството, според което пасторът щял да бъде освободен от домашен арест до 15 август. Случаят с американския пастор Брънсън, съден от турски съд по обвинения в тероризъм, е един от серия спорни въпроси, довели до влошаване на отношенията между съюзничките от НАТО САЩ и Турция. Пасторът бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението.", "date": "2018.08.13", "title": "US посолството в Анкара: Не сме обявявали, че освобождават пастор Брънсън"}
{"url": "https://www.24chasa.bg/novini/article/7007341", "text": "Германският канцлер Ангела Меркел ще се срещне с руския президент край Берлин в събота, предаде Ройтерс, като се позова на нейния говорител. Двамата ще обсъдят в двореца Мезеберг конфликтите в Сирия и Източна Украйна, както и енергийни въпроси, предава БТА. Меркел и Путин се срещнаха в руския черноморски курорт Сочи през май. Миналия месец германският канцлер и министърът на външните работи Хайко Маас разговаряха в Берлин с руския външен министър Сергей Лавров и началника на генералния щаб на въоръжените сили на Русия Валерий Герасимов.", "date": "2018.08.13", "title": "Меркел ще се срещне с Путин край Берлин\nв събота"}
{"url": "https://www.24chasa.bg/novini/article/7007338", "text": "В 9 ч. утре зам.председателят на Общинския съвет в Бургас трябва да се яви в Следствието, за да му бъде предявено обвинение, че е укрил несебърския бос Димитър Желязков в Истанбул. По предварителна информация това трябваше да стане днес, но Бeнчев не се яви , видя наш репортер на място. Оказа се, че причината е ангажимент на столичния адвокат Иво Найденов, нает от Бенчев. \"Въпреки тежкото си здравословно състояние Бенчо Бенчев ще се яви, защото имаме желание истината да се изясни по-бързо\", коментира пред 24 часа Найденов. Общинарят се влоши след ареста му в Истанбул на 4 август заедно с несебърския бос Димитър Желязков-Митьо Очите. Според спецпрокуратурата Бенчев помогнал на Очите да влезе от Гърция в Турция, след което несебърлията се настанил в хотелска стая, запазена на името на Бенчев. Това обаче станало след като Желязков вече бил обявен за издирване с червена бюлетина на Интерпол. \"Как човек може да се информира кого издирва Интерпол и какво означава лично укривателство? Това са съществени въпроси, които касаят евентуалното обвинение . На нас не ни е ясно все още в какво е обвинен, утре /14 август - б.р./Бенчев ще бъде привлечен като обвиняем\", коментира адвокат Найденов.", "date": "2018.08.13", "title": "Адвокатът на Бенчев пред \"24 часа\": Как човек да се информира кого издирва Интерпол?"}
{"url": "https://www.24chasa.bg/novini/article/7007346", "text": "24-годишен мъж с криминални регистрации в полицията и многократно осъждан е задържан с прокурорско постановление за 72 часа. Повдигнато му е обвинение, съобщиха от пресцентъра на МВР. В хода на проведените процесуално следствени действия криминалистите установили, че мъжът е откраднал мобилен телефон на мъж от село Камен, 11-грамов златен синджир от руски турист, златно колие на руска туристка, и три синджира от английски турист. Престъпните посегателства били извършени в Слънчев бряг. За документиране на престъпната му дейност са проведени множество оперативно-издирвателни и процесуално-следствени действия. 24-годишният мъж направил пълни самопризнания, подробно описал начина и механизма на извършените от него деяния -откраднатите вещи са открити и иззети. Работата по цялостно документиране на престъпната дейност на мъжа.", "date": "2018.08.13", "title": "Задържаха рецидивист, обирал злато от чужди туристи в Слънчев бряг"}
{"url": "https://www.24chasa.bg/novini/article/7007351", "text": "23-годишен мъж е с опасност за живота след намушкване с нож по време на семеен скандал. Сигналът за инцидента бил подаден малко след 23.30 часа на 12 август, съобщават от пресцентъра на МВР. На този етап е установено, че малко преди това е възникнал спор между двама братя - на 23 и 17 години, по време на който по-малкият нанесъл удар с нож в областта на корема на родственика си. Пострадалият е приет в болнично заведение с опасност за живота. 17 - годишният е задържан с полицейска мярка за 24 часа. За извършено престъпление по чл. 129 ал. 1 от НК е образувано досъдебно производство.", "date": "2018.08.13", "title": "23-годишен е с опасност за живота, брат му го наръгал с нож в корема при скандал"}
{"url": "https://www.24chasa.bg/novini/article/7007360", "text": "Германия има интерес от стабилна турска икономика и наблюдава обстановката отблизо, заяви правителствен говорител, цитиран от Ройтерс, в отговор на въпрос за срива на турската национална валута с над 40 процента спрямо долара от началото на годината. Говорителка на германското министерство на финансите посочи, че няма кризисни преговори между членовете на Г-20 във връзка с тази ситуация, предава БТА.  Турската лира рязко понижи стойността си тази година, в много голяма степен поради безпокойствата от влиянието на президента Реджеп Тайип Ердоган върху икономиката, многократното му настояване на понижаване на лихвите и напрежението със Съединените щати. Говорителката изтъкна, че е прекалено рано да се коментира експозицията на германските компании към икономическата обстановка в Турция и отказа да направи оценка на развитието на събитията в тази страна в последно време.", "date": "2018.08.13", "title": "Германия: Имаме интерес икономиката в Турция да е стабилна"}
{"url": "https://www.24chasa.bg/novini/article/7007362", "text": "24-годишен мъж, с криминални регистрации в полицията и многократно осъждан, е задържан с прокурорско постановление за 72 часа. Повдигнато му е обвинение. В хода на проведените процесуално следствени действия криминалистите установили, че мъжът е откраднал мобилен телефон на мъж от село Камен, 11-грамов златен синджир от руски турист, златно колие на руска туристка, и три синджира от английски турист. Престъпните посегателства били извършени в Слънчев бряг. За документиране на престъпната му дейност са проведени множество оперативно-издирвателни и процесуално-следствени действия. 24-годишният мъж направил пълни самопризнания, подробно описал начина и механизма на извършените от него деяния -откраднатите вещи са открити и иззети. Работата по цялостно документиране на престъпната дейност на мъжа.", "date": "2018.08.13", "title": "Задържаха млад мъж, обирал туристи в Слънчев бряг"}
{"url": "https://www.24chasa.bg/novini/article/7007378", "text": "Председателят на Парламентарната група на ГЕРБ и зам.-председател на партията Цветан Цветанов, заедно с регионалния министър Николай Нанков и кметовете на В. Търново и Г. Оряховица, ще участва във вторник /14 август/, в откриването на ремонтирания третокласен път между Горна Оряховица и Арбанаси. Това съобщиха от пресцентъра на ГЕРБ. С приключването на втория етап от ремонтите завършва цялостното обновяване на натовареното шосе между В. Търново и Г. Оряховица, през архитектурния резерват. Финансирането е осигурено от бюджета на МРРБ, като пълна рехабилитация на трасето се осъществява за първи път от повече от 40 години. Извършено е цялостно преасфалтиране, оформено е пътно отводняване, а където теренът позволява пътят е и разширен. Движението през ремонтираната отсечка ще бъде пуснато след 14.30 ч. По-късно в Горна Оряховица Цветан Цветанов и министър Нанков ще участват в официалното откриване на ул. \"Иван Момчилов\", реконструирана със средства по Оперативна програма „Региони в растеж“.", "date": "2018.08.13", "title": "Цветанов открива основно ремонтирания път Велико Търново – Горна Оряховица"}
{"url": "https://www.24chasa.bg/novini/article/7007386", "text": "Турските власти задържаха днес пореден заподозрян във връзка с убийството на руския посланик в Анкара Андрей Карлов, предаде ТАСС, като се позовава на Анадолската агенция. Задържана е Айше Сьогют, съпруга на един от заподозрените, които са контактували с извършителя на убийството на Карлов - Мевлют Мерт Алтънташ. Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Алтънташ, 22-годишен полицейски служител, бе ликвидиран от турските сили за сигурност, предава БТА. В. \"Сабах\" писа през декември, че убиецът на руския посланик е бил свързан с мюсюлманския проповедник Фетхуллах Гюлен. Според турските власти движението ФЕТО на живеещия в САЩ проповедник Гюлен стои зад опита за преврат през юли 2016 г.", "date": "2018.08.13", "title": "Задържаха пореден заподозрян за убийството на руския посланик в Анкара"}
{"url": "https://www.24chasa.bg/novini/article/7007400", "text": "Думите на г-н Джамбазки са изкарани от контекста. Това заяви пред \"24 часа\" вицепремиерът, министър на отбраната и лидер на ВМРО Красимир Каракачанов. По-рано днес лидерът на БСП Корнелия Нинова изпрати писмо до председателя на Европейския парламент Антонио Таяни заради изказване на евродепутата от квотата на ВМРО Ангел Джамбазки, в което го призовава да се разграничи от изказването му, че всички от Българската социалистическа партия били за разстрел. \"Щом Нинова не е казала, че аз съм силов вицепремиер и се опасява да не проведа арести - значи все пак не е прекалила докрай. Това е елементарен политически популизъм, защото изказването на господин Джамбазки е извадено от контекста. Той говори за предателската роля на БКП при създаването на македонската нация, насилственото принуждаване на населението в Благоевград да се пише македонско и това той нарича национално предателство. Той казва, че тези хора, които са го извършили, заслужават разстрел. Той говори за едни хора, които вече не са между живите. Никой не е заплашвал никого и това е видно, когато прочетеш неговото изказване\", категоричен е Каракачанов. Той обясни, че никога не е бил привърженик на това политиците да се ровят в историята и да си търсят кусурите, защото според него трябва да се опитаме да се консолидираме като нация и да се престане с политическото боричкане \"в името на едно национално помирение\". Изказванията на зам.-шефа на БСП Кирил Добрев и Нинова обаче го \"дърпали за езика\". \"Г-н Джамбазки е абсолютно прав, защото македонската нация, срещу която в момента протестира г-жа Нинова, е измислена в Коминтерна през 1932 г., а в него по това време има една камара функционери на БКП - Коларов, Никола Харлаков и др., които са на яслата на СССР и коминтерна - там се прехранват и ръкопляскат на Сталин. 1932 г. са измислили македонска, тракийска, добруджанска, беларуска, украинска, молдовска нация и т.н. След Втората световна война именно под диктовката на Съветския съюз българските комунисти начело с Георги Димитров и Васил Коларов са тези, които провеждат политиката на едно насилствено налагане на македонска нация. През 1936 г. на преброяването в края на годината комунистическата партия принуждава населението в област Благоевград, а и там, където има компактни бежански маси - София, Пловдив и т.н., насила да се пишат македонци\", казва Каракачанов. Той обяснява, че на среща в Москва, на която присъстват Георги Димитров, Васил Коларов и Трайчо Костов, е разпоредено именно от Сталин да се започне с въвеждането на македонската нация у нас. \"Тези хора започват да го провеждат като политика у нас. Първо през юли са арестувани около 200 дейци на ВМРО в цяла България. 150 от тях са избити като кучета и нямат гробове до ден днешен. Някои от тях са предадени на югославските власти, защото са се борили против сърбизацията на населението на България. В края на годината БКП кара част от българското население да се пише македонско. Тогава Георги Димитров, който е един колосален предател в българската история, а БСП продължават да му ръкопляскат и да му носят цветя, разпорежда да се въведе македонският език и македонска нация. Тази политика се провежда като държавна политика на Народна република България. Именно затова до днес определени кръгове в Скопие поддържат своите претенции. Същите тези предшественици на г-жа Нинова през 46-47 г. докараха учители от Югославия да учат населението на някакъв измислен език и подготвяха предаването на Пиринска Македония на Югославия. Това е национално предателство и тези предатели, които провеждаха антибългарска политика, наистина заслужават разстрел като национални предатели, а не венци, паметници, преклонение и крокодилски сълзи, каквито БСП продължава да лее за тях\", заяви още вицепремиерът. Каракачанов попита и защо социалистите не се извинят на българите в Македония, защото са ги карали насила да се пишат македонци и да се отричат от българското си име. \"Ето това е една политика на национално предателство. Докато г-жа Нинова и нейните съпартийци не се извинят на българския народ за това колосално предателство, каквито и глупости да ми говорят по темата Македония - за мен това няма никакво значение. Тази партия дължи много извинения на българския народ за своята предателска политика и нека бъдат малко по-културни и внимателни, когато се изказват по подобни теми, когато явно не познават историята на собствената си партия. БСП ги е напекло слънцето и се чудят как да си правят пиар през лятото. След като ги призовах да си почиват спокойно и да ходят на плаж, тъй като правителството няма да падне през лятото - те пък май взеха, че слънчасаха и започнаха да говорят глупости\", заключи Каракачанов.", "date": "2018.08.13", "title": "Първо в \"24 часа\"! Каракачанов към Нинова: Думите на Джамбазки са изкарани от контекста"}
{"url": "https://www.24chasa.bg/novini/article/7007390", "text": "Министерството на транспорта преговаря с две фирми, които да източат мазута от потъналия през 1921 г. американски кораб \"Мопанг\", който предизвика разлив на 5 мили от бреговете на Созопол. Това съобщи министърът на транспорта Ивайло Московски, който заедно с екоминистър Нено Димов пристигнаха спешно в Бургас, за да се включат в кризисния щаб, свикан от областният управител Вълчо Чолаков за овладяване на ситуацията. \"По изрично разпореждане на премиера Борисов, с министър Димов участвахме в оперативната среща в Бургас във връзка със замърсяването с мазут в района на Созопол. Ситуацията е овладяна, разливът е ограден и няма никаква опасност за туристите и екологията. Информирах колегите, че е пуснат дрон над акваторията със замърсяването, освен това катерът на Изпълнителна агенция „Морска администрация“ е непрекъснато на разположение. Още днес ще има преговори с две компании на територията на България, които имат оборудване и биха могли да предложат варианти за източване на мазута в близо 100-годишния плавателен съд\", написа по-късно Московски в профила си във Фейсбук. Плавателният съд е заседнал на дълбочина 30 метра след остров Свети Иван край бреговете на Созопол и предизвика паника, че може да омазни плажовете на юг от Бургас в разгара на сезона. \"Няма такава опасност, разливът е на 100% овлядян\", заяви министър Московски. Около плавателния съд били поставени бонови заграждения в перимметър от 450 метра, обмислял се вариант и за втора преграда на още 500 метра. За опасност от разлив по бреговете отрече и министър Нено Димов. За да не се повтори случая с нов разлив от кораба, Московски обяви, че се търси начин за източване на мазута от танкерите на кораба. По данни на специалисти те били с вместимост 600 тона, но в момента съхранявали около 150 тона. Пробите от него били изпратени към лабораторията в Плевен към Изпълнителна агенция \"Околна среда\" и се очаквало да излязат до края на седмицата, добави министър Димов. Министри и експерти отрекоха версията, че мазутните топчета, които се появиха през последните дни на плажовете около къмпинг \"Градина\" и \"Черноморец\", да са били причинени от изпуснатия мазут от танкера. \"Несериозно е да се говори такова нещо. това са стари фракции, които най-вероятно бурното море е довлакло до брега\", заяви кметът на Созопол Панайот Рейзи.", "date": "2018.08.13", "title": "Разливът около Созопол овладян, източват мазута от американския кораб, потънал 1921 г."}
{"url": "https://www.24chasa.bg/novini/article/7007396", "text": "Късо съединение в електрически уред е вероятната причина за пожара в болница в Тайван тази сутрин, при който загинаха девет и бяха ранени 30 души, предаде Франс прес, като се позова на противопожарната служба. Властите тепърва ще установяват дали огънят е тръгнал от кабел в болницата или от надуваем електрически матрак, донесен от близки на пациент, предава БТА. Болногледач казал, че видял искра на легло, от което тръгнал пожарът. Пламъците обхванали отделение за неизлечимо болни хора на седмия етаж на болница в Ново Тайпе, Северен Тайван. 44 човека, включително 33-мата пациенти, които били на място, били евакуирани. 16 души получили сърдечен пристъп, но само седем от тях били реанимирани. 11 от 30-те ранени са в тежко състояние.", "date": "2018.08.13", "title": "Пожарът в болница в Тайван тръгнал от късо съединение (Снимки)"}
{"url": "https://www.24chasa.bg/novini/article/7007417", "text": "Пикантен скандал разтърси пътната служба в Долна Саксония, след като стана ясно, че инженери и чиновници са канили „представителка на елфите“ да се бори с опасните участъци по магистрала А2, която минава през провинцията и е известна с високия процент тежки катастрофи. Самообявилата се за посредничка на елфите и природата с хората местна врачка Мелани Рюте предложила още през зимата в писмо до пътната служба да помогне при ограничаването на катастрофите. Според нея те се случвали заради гнева на елфите и само тя можела да убеди приказните създания да оставят хората на мира и да се преселят да живеят на друго място, където шумът от магистралата няма да им пречи. За изненада и на самата Рютер през юни държавните чиновници й се обадили и я поканили да заключи лошите енергии по магистралата срещу доста добър хонорар. За подкрепа тя взела със себе си колежка, чиято сила пък била да говори с животните. Двете се качили на един камион и минали през всички опасни участъци – едната молела елфите, а другата убеждавала животните да спрат да тормозят шофьорите. За съжаление магиите им не са донесли голям успех – от юни до сега на А2 се случиха поредица тежки катастрофи. Двете отказват да коментират пред медии работата си, защото „са се отдали на спиритически сеанси и са влезли във връзка с елфите и животните“, а пътната служба в Долна Саксония е проверявана за действията си.", "date": "2018.08.13", "title": "Германци борят катастрофите с елфически заклинания"}
{"url": "https://www.24chasa.bg/novini/article/7007394", "text": "Общинският съветник от Несебър Пейко Янков, който бе издирван повече от 10 дни като част от бандата на Димитър Желязков-Митьо Очите, се е предал в полицията. Той вече е обвинен като участник в организирана престъпна група за рекет, телесни повреди, разпространение на наркотици на Очите, съобщиха от Специализираната прокуратура. Едно от обвиненията към хората на Митьо Очите е, че са принуждавали бизнесмена Атанас Симеонов да се откаже от дружествените си дялове в хазартната фирма “Хермес груп”, където съдружник е Пейко Янков. Твърди се, че Янков е поръчвал палежи на игрални зали в Слънчев бряг. Той е син на разстреляния през 2007 г. Димитър Янков, който е един от най-големите приватизатори в туристическия бранш.", "date": "2018.08.13", "title": "Издирваният с Очите общинар от Несебър се е предал в полицията"}
{"url": "https://www.24chasa.bg/novini/article/7007440", "text": "Министър-председателят Бойко Борисов проведе днес среща в Министерския съвет с главния изпълнителен директор на Световната банка Кристалина Георгиева. Това съобщиха от правителствената пресслужба. По време на срещата г-жа Георгиева представи на премиера новоназначения постоянен представител на Световната банка за България, Чешката република и Словакия Фабрицио Дзарконе, който пристигна в България на 1 август, за да поеме новия пост.", "date": "2018.08.13", "title": "Борисов се срещна с Кристалина Георгиева и представителя на Световната банка за България"}
{"url": "https://www.24chasa.bg/novini/article/7007420", "text": "Над 300 души са пострадали, девет от тях - тежко, при рухването на дървена платформа снощи на концерт в испанското крайморско градче Виго в североизточната област Галисия, съобщиха местните власти, цитирани от Франс прес и БТА.  Общо 316 души са получили медицинска помощ. Девет от тях са в болница без риск за живота, но са с тежки фрактури, черепни и гръдни травми, посочи в комюнике Хесус Васкес Алмуня, който отговаря за здравеопазването в областното управление. Алмуня уточни, че двама от настанените в болница са непълнолетни. Повечето хора са пострадали леко - имат само с контузии. Изградената на морския бряг платформа, дълга 30 и широка 10 метра, била пълна с хора, дошли на рапконцерт от фестивала \"О Марискиньо\". Малко преди полунощ тя рухнала, вероятно поради претоварване. Предстои да се установят причините за случилото се. Тъй като платформата била до водата, властите изпратили гмуркачи и използвали термични камери, за да са сигурни, че няма затиснати хора под водата. \"За щастие нямаше\", каза кметът на града Абел Кабайеро. Според очевидци платформата поддала при първата песен на рапъра Реис Б, който поискал от публиката да скача. Испанският премиер Педро Санчес изрази в Туитър съчувствие към пострадалите и им пожела бързо възстановяване.", "date": "2018.08.13", "title": "Платформа рухна на фестивал в Испания, над 300 пострадаха (Видео)"}
{"url": "https://www.24chasa.bg/novini/article/7007467", "text": "Турският министър на финансите и държавната хазна Берат Албайрак похвали днес германски министър, който критикува допълнителните мита, които САЩ обявиха, че налагат на Турция, предаде Ройтерс. Албайрак посочи, че \"застъпническата дипломация\" ще увеличи доверието на Турция във връзките с Германия и ЕС, предава БТА. Албайрак публикува в Туитър коментарите си в отговор на изявлението на германския министър на икономиката Петер Алтмайер, който посочи, че политиката на президента на САЩ Доналд Тръмп за налагане на мита и санкции създава безработица и пречи на растежа. Алтмайер каза още, че Европа няма да се поддаде на натиска на САЩ по отношение на Иран.", "date": "2018.08.13", "title": "Турският министър на финансите похвали германски министър, изразил подкрепа за Турция"}
{"url": "https://www.24chasa.bg/novini/article/7006875", "text": "Със 7,8 на сто е била по-ниска цената на енергийната борса при сегмента \"Пазар Ден напред\" през юли в сравнение с предходния месец юни. Това показват последните данни на Българската независима енергийна борса (БНЕБ) при сегмента, публикувани на сайта на борсата, съобщава БТА. Данните сочат, че през юли средната цена на базов товар електроенергия се е търгувал за 64,98 лв., докато през юни цената в този компонент е била 70,51 лв. Това означава, че през юли средната цена на базов товар електроенергия на борсата се е продавала с 5,53 лв. по-ниска от юни. През юли средната цена на пиковия товар електроенергия също се е търгувала по-ниско. Ако през юни средната цена на пиковия товар е била 81,90 лв., то през юли тя е се е продавала със 7,7 на сто по-малко - или 75,56 лв., което е с 6,34 лв. по-малко. Понижение се отчита и в средната цена на извънпиковия товар. През юли тя се е продавала средно за 54,39 лв., докато през юни цената е била с 8 процента повече - 59,12 лв. Изменението тук е с 4,73 лв. Най-ниската цена на тока на енергийната борса през юли е била 17,09 лв., докато през юни - 22,30 лв. Тук разликата е от 23,4 процента или 5,21 лв. Сериозно понижение се отчита и при най-високата цена. Ако през юни най-скъпо токът на енергийната борса се е продавал за 215,22 лв., то през юли понижението е с 30,7 процента, когато най-високата цена е била 149,05 лв. - или с 66,17 лв. по-малко. Статистиката на БНЕБ показва, че среднопретеглената цена през юли е била 67,78 лв., докато през юни тя е била 72,86 лв. Това е понижение със 7,0 процента или 5,09 лв. Статистиката за средните почасови цени при \"Пазар Ден напред\" показва, че най-скъпо се е продавала електроенергията към 13.00 часа - около 80 лв./ MWh., докато най-евтино е бил токът към 3.00 - 4.00 часа - около 40 лв./ MWh. При среднодневните цени пикът е бил на 16 юли, когато цената на тока е достигнала малко над 80 лв./ MWh. На 1 юли цената е била малко на 40 лв./ MWh. Българската енергийна борса е направила и статистика за промените в тенденциите на среднопретеглените месечни цени при сегмента \"Пазар Ден напред\". Тя показва, че през юли 2017 г. среднопретеглената месечна цена на борсата е била 86,02 лв., през август - 77,63 лв, през септември - 76,86 лв., през октомври - 86,02 лв., през ноември 85,70 лв., през декември - 81,09 лв. През първия месец на тази година среднопретеглената месечна цена на БНЕБ е била 76,19 лв. През февруари 2018 г. - 74,84 лв., през март - 58,41 лв., през април - 58,07 лв., през май - 79,70 лв., през юни - 72,86 лв. и 67,78 лв. през юли. Общо търгуваният базов обем на енергийната борса през юли, при \"Пазар Ден напред\", е бил 547 203 MWh, докато през юни - 454 420 MWh. Изменението е с 92 783 MWh - 20,4 процента повече. През последния месец пиков обем е бил 299 004 MWh, докато през юни е бил с 56 482 MWh по-малко - 242 522 MWh. Разликата е от 23,3 процента. Извънпиковият обем през юли е бил 248 199 MWh, докато през юни 211 898 MWh. Изменението е от 36 301 MWh - или 17,1 на сто. Среднодневният търгуван обем през юли е бил 17 652 MWh, докато през юни е бил с 20,4 на сто по-малко - 14 659 MWh. Средночасовият търгуван обем през юли е бил 735 MWh/h, докато през юни той е достигнал 631 MWh/h, което е с 104 MWh/h по-малко - или 16,5 на сто. Няма изменение при регистрираните пазарни участници, които и през двата месеца са 69. Данните за общо търгуваните обеми по часове показва, че към 13.00-14.00 часа е бил пикът на търговията, когато са се продавали малко над 800 MWh електроенергия. Към 3.00 - 4.00 часа пък са се продавали около 600 MWh. На 17-ти и 19-ти юли е била най-силна търговията, когато са се продали малко над 20 000 MWh електроенергия. На 1-ви юли пък е била най-ниска търговията. Среднопретеглената цена при сегмента \"Пазар в Рамките на деня\" през юли е била 78,81 лв./MWh, докато през юни тя е била 89,54 лв./MWh. Изменението е от 10,72 лв./MWh - или 12,0 процента. През юли общо търгуваният базов обем е бил 9 691,80 MWh, докато през юни - 12 635,40 MWh. Изменението е 2 944 MWh или 23,3 процента. Пиковият обем през юли е бил 6 854,90 MWh, докато през юни - 9 374,30 MWh, което е с 2 519 MWh повече - или 26,9 процента. През последния месец извънпиковият обем е 2 836,90 MWh в сравнение с 3 261,10 MWh през юни /разлика 424 MWh или 13,0 процента/. С 23,3 процента по-малко е бил среднодневният търгуван обем през юли в сравнение с юни. През последния месец той е 312,64 MWh, докато месец по-рано той е бил 407,59 MWh. Средночасовият търгуван обем през юли е 13,03 MWh/h, докато през юни той е бил с 25,8 на сто повече - 17,55 MWh/h. Регистрираните пазарни участници през последните два месеца са 37. През юли с двама са се увеличили активните пазарни участници. Ако през юни те са били 18, през последния месец те са били 20. През април среднопретеглената цена е била 67,77 лв. Общо търгуваният базов обем е бил 1 875,80 MWh, пиковият обем - 1 410,50 MWh., извънпиковият обем - 465,30 MWh. Среднодневният търгуван обем е достигнал 98,73 MWh, докато средночасовият търгуван обем - 4,11 MWh/h. На 4-ти юли се е продал най-много извънпиков обем електроенергия - над 1 200 MWh., докато на 26-ти юли най-много /малко над 1 000 MWh/ се е търгувал пиковият обем на ток. Дните - 13-ти, 14-ти и 15-ти юли, са били най-слаби в търговията на електроенергия на \"Пазар в Рамките на деня\". Малко под 50 лв./MWh. е била най-ниско достигната цена при \"Пазар в Рамките на деня\", която е била отчетена на 6-ти юли. На 9-ти юли е била достигната най-високата цена - малко под 90 лв./MWh. Данните за Общо търгуваните обеми по часове показва, че пикът на продажбите на електроенергия през юли е бил към 14.00 часа, когато са се продавали около 800 MWh. ток. Най-слаба е била търговията към 3.00 - 4.00 часа, когато са се продавали около 100 MWh. електроенергия, сочат данните на БНЕБ.", "date": "2018.08.13", "title": "Със 7,8% е била по-ниска цената на енергийната борса през юли при \"Пазар Ден напред\""}
{"url": "https://www.24chasa.bg/novini/article/7006883", "text": "Трима загинаха, а над 60 000 бяха принудени да напуснат домовете си заради големи наводнения в столицата на Филипините и в северните провинции през уикенда, съобщи днес националната служба за помощ при бедствия, цитирана от ДПА, пише БТА. Над 1 милион души са засегнати от наводненията, при които някои райони на Манила се оказаха под 180 сантиметра вода. Над 33 000 жители на столицата са били принудени да избягат от домовете си от събота, а 26 000 души са били евакуирани в 10 северни провинции. Жертвите са двама мъже на 50 и 36 години и 61-годишна жена, удавили се в предградията на Манила - Кесон сити и Марикина. В засегнатите райони не работят държавните служби и училищата. Метеорологичната служба казва, че бедствието се дължи на две тропически бури - Леепи и Яги, с центрове в океана край северните филипински острови. Бурите подсилват влиянието на сезонните югозападни мусонни ветрове и причиняват поройни валежи. Очаква се лошото време да се задържи до средата на седмицата. Спешните служби предупреждават населението, че са възможни наводнения и земни свличания.", "date": "2018.08.13", "title": "Трима загинали, десетки хиляди напуснали домовете си заради наводнения във Филипините"}
{"url": "https://www.24chasa.bg/novini/article/7006874", "text": "Свищовски полицаи установиха четирима мъже от Свищов, нанесли побой на свой съгражданин, съобщи полицията.  В 22 ч. в неделя в управлението в крайдунавския град е получен сигнал за това, че четирима мъже нанасят побой над възрастен мъж. На мястото незабавно е бил изпратен полицейски екип. След намесата му боят е прекратен. От проведените действия по разследването е установено, че четирима мъже от Свищов на възраст 24, 25, 26 и 27 г. са нанесли побой над 74-годишен съгражданин. Пред униформените извършителите обяснили, че преди това между двама велосипедисти и един от извършителите е възникнал скандал. Мъжете припознали потърпевшия, като един от двамата велосипедисти и решили да «изяснят» възникналото по-рано недоразумение. Пострадалият е откаран в Спешна помощ – Свищов с фрактури на ребра и охлузни рани по лицето. По случая е започнато досъдебно производство по чл. 129, ал. 1 от НК.", "date": "2018.08.13", "title": "Каре нерваци пребиха жестоко дядо в Свищов"}
{"url": "https://www.24chasa.bg/novini/article/7006827", "text": "Китайските власти са създали 29 117 хидроложки станции в басейна на река Яндзъ и приблизително 4500 пунктове за проследяване качеството на водата, по данни на Комисията за опазване на водите на Яндзъ, съобщава  Според ведомството, станциите следят за качеството на водата, количеството, седиментите и околната среда. Настоящата система за мониторинг обаче е в състояние на отделно управление, децентрализирано развитие и дублиране на задължения. Комисията счита, че е необходимо спешно да се ускори подобряването на системата, за да се защити по-ефективно най-дългата китайска река. Един от практическите подходи е да се интегрира съществуващата мрежа от хидроложки станции и се използват нейните богати данни и ресурси, смята комисията. Защитата на природните ресурси покрай реката е ключова за реализирането на държавната стратегия за развитието на икономическия пояс на Яндзъ, считат експерти.", "date": "2018.08.13", "title": "Близо 30 хиляди хидроложки станции наблюдават река Яндзъ"}
{"url": "https://www.24chasa.bg/novini/article/7006893", "text": "Докато Русия получава \"на живо\" урок в Турция какво може да се случи при конфронтация със САЩ дори на ключов съюзник в НАТО, рублата продължи в понеделник да поевтинява сред догадки какъв ще е ефектът от санкциите, които ще бъдат наложени на Русия около 22 август, и дали след тях през ноември ще има още по-строги мерки, съобщава  . Курсът спрямо долара надхвърли на Московската борса 68 рубли за пръв път от 18 април 2016 г., а еврото премина прага от 78 рубли, на който бе на 11 април същата година. Това е поевтиняване от около 1.4% в рамките на сутрешната търговия спрямо нивото от петък. Миналата седмица рублата изгуби над 6% от стойността си спрямо долара. Финансовото министерство и централната банка опитват да успокоят инвеститорите, че разполагат с достатъчно средства и инструменти да не позволят потъване на националната валута. Но анализатори се съмняват, че действията им ще бъдат достатъчно решителни. Последните събития започнаха на 8 август, когато Държавният департамент обави налагане на санкции заради случая \"Скрипал\" и свързаната с него употреба на бойно химическо вещество. За подобно действие, което Русия категорично отрича да е извършила на 4 март тази година, има специален американски закон, изискващ най-малкото едногодишно наказание на установения извършител. След 10 дни влизат в сила първите санкции за ограничаване износа на някои високи технологии и финансови операции. Ако до 3 месеца Москва не даде гаранции, че няма да използва химическо оръжие и не допусне независими инспектори - което е практически неверотно да се случи - следва втора фаза с по-сериозни забрани за търговия с Русия.", "date": "2018.08.13", "title": "Рублата поевтиня до двегодишно дъно в очакване на новите санкции"}
{"url": "https://www.24chasa.bg/novini/article/7006905", "text": "Новоизбраните членове на пакистанския парламент положиха клетва днес, с което властта за втори път беше прехвърлена по демократичен начин, предаде ДПА. Председателят на досегашния парламент Сардар Аяз Садик ръководеше полагането на клетва. Церемонията беше предавана на живо по телевизията, предава БТА. Движението за справедливост - партията на бившата звезда на крикета Имран Хан, спечели 158 места в 342- местния парламент на изборите миналия месец и се готви да състави правителство. Пакистанската мюсюлманска лига на бившия премиер Наваз Шариф, който е в ареста по обвинение в корупция, получава 82 места на изборите, белязани от обвинения в измами. Избирането на новия председател и заместник-председател на парламента е насрочено за сряда. Движението за справедливост номинира Хан за нов премиер. Очаква се той да положи клетва в събота. В речта, с която обяви победата си още преди официалните резултати, Хан обеща реформи. Почти всички политически партии освен Движението за справедливост отхвърлиха резултатите от изборите заради нередности в изборния процес. Те твърдят, че влиятелните въоръжени сили са манипулирали резултатите. Избирателната комисия обаче отхвърли обвиненията и заяви, че забавянето в обявяването на гласовете се дължи на софтуерни проблеми.", "date": "2018.08.13", "title": "Новият пакистански парламент положи клетва"}
{"url": "https://www.24chasa.bg/novini/article/7006920", "text": ", Елховско. И въпреки спасителната акция загинаха около 50 от тях. Оцелелите са в Спасителния център в Стара Загора. В момента там са настанени четири птици, съобщи  . Една от тях е в много тежко състояние – не може да става и вероятно има вътрешни кръвоизливи, каза Христина Клисурова от центъра. Другите три птици са с проблем в ставите на крилете и едва ли ще могат да отлетят тази есен, уточни тя.", "date": "2018.08.13", "title": "Оцелелите щъркели, покосени от волтова дъга, са в тежко състояние"}
{"url": "https://www.24chasa.bg/novini/article/7006908", "text": "С две кирки, забити в предното панорамно стъкло и предния капак осъмна луксозен автомобил, оставен на северния паркинг в Стария Несебър, съобщиха от полицията. Сгинал в Районно управление  Несебър е получен на 10 август, уточнява говорителят на ОД МВР Бургас Цветелина Рандева. Пробитият \"„Мерцедес Е 270 CDI\" с пловдивска регистрация се ползвал от постоянно пребиваващ в България гръцки гражданин. Той и съпругата му живеели в Пловдив, а в Несебър дошли на почивка. Причините за инцидента, както и стойността на нанесените щети са в процес на изясняване от служители на Районно управление Несебър. Проверяват се бизнесът и личните контакти на чужденеца, атакуван с кирки. Възможно е обаче да става дума за спор около място за паркиране, допускат разследващи. Сплашването с кирки тръгна от Бургас още преди десетина години и бе много актуален наред с палежи на автомобили. Първият атакуван с кирки бе покойният вече покровител на жилищната мафия Здравко Донев-Капона, припомнят запознати. Неговото ауди бе надупчено със седем чисто нови кирки на ул.\"Гурко\" в Бургас. Няколко години по-късно бяха арестувани знакови фигури от местния ъндърграунд, които се разследваха  и за наказателни акции с кирки. През последните 2-3 години обаче този метод за сплашване не бе използван в региона.", "date": "2018.08.13", "title": "Забиха кирки в колата на грък в Стария Несебър (Обновeна)"}
{"url": "https://www.24chasa.bg/novini/article/7006946", "text": "20-годишен българин и хърватската му приятелка пребили италианска гей двойка в Белгия, защото ненавиждали хомосексуалистите, съобщиха итаианските медии. За кървавия епизод разказва пред в.»Кориере дела сера» едната от жертвите – 46-годишният Мауро Падовани, карикатурист от Генуа. «Плюха в лицата ни. Обиждаха ни. След това започнаха да ни налагат с «бастун» за волан (устройство, блокиращо автомобилния волан – бел.а.) – по главите, по гърба, по краката, навсякъде. И всичко това – само защото сме гейове. Аз обичам Белгия, оженихме се тук. Сега обаче вече не се чувствам спокоен», разказва пред вестника Падовани. И всичко това, при положение, че неговият партньор е болен от Алцхаймер. Падовани е роден до град Генуа и емигрирал в Белгия по любов. Там сключил брак с 59-годишния италоамериканец с белгийски паспорт Том Фрийман, с когото се запознал по интернет. Гей двойката била нападната от съседите им - българин и хърватската му приятелка, които след това ги захвърлили на земята кървящи. Гей двойката публикувала на следващия ден снимки на наранените си лица в социалните мрежи. Според италианеца, когато с партньора му се преместили да живеят в кооперацията си във Фландрия, Северозападна Белгия, били посрещнати дружелюбно от квартала. Това обаче траяло само до пристигането там на българо-хърватската двойка. Когато италианската гей двойка отишла да им се представи, отговорът им бил «Ние мразим гейовете». Започнал и всякакъв род физически и психически тормоз над хомосексуалната двойка. «Един път дори ни замеряха с тухли. Когато ни виждаха, винаги крещяха по нас. Много пъти сме докладвали в полицията, но не ни обръщаха внимание». Преди седмица обаче, когато бил рожденият ден на Том, гей двойката решила да отиде да празнува при приятели. Двамата се качили в колата си, но тогава до нея се приближил българинът, който плюл по стъклото. «Съпругът ми слезе. Опитах се да го успокоя. Българинът му отговори с юмрук в лицето. Взех «бастуна» за волана, но българинът ми го изкопчи от ръцете и започна да ни удря», разказва италианецът. Резултатът от това са две смачкани ребра за Том и много контузии по цялото тяло за Мауро.Този път обаче полицията повярвала на думите им. Близо 500 души излезли по улиците да манифестират в знак на солидарност с гей двойката. «Той рискува до 4 г. затвор с утежняващо вината обстоятелство хомофобия. Момичето беше преместено в друг град», казва Падовани. Той твърди, че най-щастливият момент в живота му бил, когато се преместил в Белгия и сключил брак с Том преди 5 г. Година по-късно обаче се разбрало, че Том е болен от Алцхаймер. «Най-лошият момент за мен беше да го видя на земята как плаче. Да биеш човек в неговото положение е все едно да биеш дете», казва Падовани.", "date": "2018.08.13", "title": "Българин преби италианска гей двойка в Белгия, защото мразел хомосексуалистите (Снимки)"}
{"url": "https://www.24chasa.bg/novini/article/7006957", "text": "Председателят на руското правителство Дмитрий Медведев заяви, че САЩ навярно разбират \"как ще реагира Русия\" на новите санкции. \"Ако последва нещо като забрана върху дейността на банки или върху използването на една или друга валута, това ще може да се нарече съвсем директно обявяване на икономическа война\", каза той. Премиерът заплашва да отвърне на този натиск \"с икономически методи, с политически методи, а при нужда и с други методи\". С какви по-точно - не става ясно, но това може и да е намек за военна сила. Анализирайки \"неясната заплаха\" на Дмитрий Медведев, по-добре нека започнем от края. Да предположим, че другите методи наистина са военни. Нали премиерът не е използвал току-тъй именно думата \"война\", макар за начало и в икономически контекст. Къде Русия може да използва сила? В крайна сметка има само два варианта - Украйна и Сирия. САЩ обаче не нареждат нито едната, нито другата страна сред приоритетите във външната си политика. Тъй че руските \"телевизионни\" политолози нека разправят, колкото си щат, че в отговор на новите щатски санкции Москва може рязко да засили натиска върху \"проамериканския режим в Украйна\". Тогава украинците ще пострадат със сигурност. Американците обаче най-много да вдигнат паричната и военната помощ за официален Киев. И то без съществени разходи за военния бюджет на САЩ. Колкото до Сирия, там обстановката вече се изостри по едно време - толкова сериозно, че едва не се стигна до пряк конфликт между Русия и Съединените щати. Всички предпоставки бяха налице, но Кремъл реши да избегне директен сблъсък. Сега просто няма как да вдигнем залозите в Сирия - там бяха изпробвани всички методи за натиск върху американците, но те не донесоха никакви бонуси на Москва. Може естествено да се намесим и в друг някой конфликт извън Русия, потенциално застрашаващ интересите на САЩ. Това обаче ще струва доста, а както сполучливо се изрази самият Медведев (през 2016 г. пред руска жена, оплакала се от малката си пенсия, б. пр.), страната днес няма пари за това. А щом влезе в сила новият пакет американски санкции, парите ще станат още по-малко. В икономически план Русия пък съвсем нищо не може да стори. Тъй наречените антисанкции са удар по собственото й население. А всяка забрана, било върху доставките на нещо американско у нас, било върху износа на каквито и да било руски стоки за САЩ (където не продаваме кой знае колко) само ще влоши нещата. Както чудесно пролича от дискусиите тази пролет по повод отговора на предишния пакет санкции на САЩ. Забраниш ли някакви доставки, убиваш руското производство, оставяш хората без работни места, а болните - без лекарства. Кремъл на практика няма днес икономически инструменти, с които да реагира на американския натиск. Как да се вслушаш сериозно в истеричните вопли на псевдопатриотите, че Русия щяла сега да се откаже от долара в международните разплащания с търговските си партньори. Москва не се е сдобила с такива партньори - дори в контекста на истинските икономически войни, водени от правителството на Доналд Тръмп с Китай и отчасти с ЕС. Колкото до политически отговор, тук вече изобщо не е ясно какво има предвид Дмитрий Медведев. Ако става дума за шумни изявления, Русия вече ги е направила. Ако говори за жалби срещу американците пред ООН, СТО и различните международни институции, те или също са внесени вече отдавна, или Кремъл схваща и сам, че няма смисъл да се жалва. Ако пък замисля антиамерикански алианси, Русия (освен Беларус може би) просто няма достатъчно верни съюзници. Тъй че нещата на практика са в задънена улица. Кремъл не може да остави без отговор новите санкции на САЩ. Това не е само въпрос на престиж. Москва е убедена, че има насреща си противник, който приема липсата на отговор за проява на слабост - точно както прави самото руско ръководство. Значи отговор със сигурност ще има. И според израза, излязъл на мода в Русия, отговорът ще е асиметричен. В смисъл че американските санкции, изглежда, ще ударят руската икономика и стандарта на обикновените хора в страната - досущ както и ответните мерки на Москва. Сами ще се застреляме в крака - вече за кой ли път.", "date": "2018.08.13", "title": "Обичайният изстрел в собствения си крак"}
{"url": "https://www.24chasa.bg/novini/article/7006966", "text": "Четирима мъже от севлиевското село Столът на възраст 24, 29, 30 и 36 години били задържани в районното управление в Троян за отвличане на млада жена, съобщават от областната дирекция на МВР в Ловеч. Мъжете са се движили с лек автомобил по пътя Троян - Кърнаре, когато са качили в колата си против волята й 19-годишна тяхна съселянка, бивша съпруга на 29-годишния мъж. Действията на групата са забелязани от преминаващи, които незабавно са подали сигнал в полицията в Троян. Предприети били незабавни издирвателни мероприятия, при които полицейските служители установили автомобила и лицата, пътуващи в него. По случая е образувано досъдебно производство. Трима от мъжете /на 29, 30 и 36 години/ са привлечени в качеството на обвиняеми за извършено престъпление. Работата по случая продължава.", "date": "2018.08.13", "title": "Арестуваха четирима в Троян, отвлекли 19-годишна - бивша съпруга на единия"}
{"url": "https://www.24chasa.bg/novini/article/7006815", "text": "Китайски учени разработват нов тип космически апарат, който ще може да връща сателити излезли от орбитата си обратно в правилната траектория, като по този начин удължи жизнения им цикъл, съобщи  Инженери от Китайската академия за космически технологии в момента работят по изследването на космическия апарат. Той ще може да предоставя поддръжка на сателити с недостиг на гориво или технически проблеми, да застават обратно в проектираните си траектории. Новият космически апарат е проектиран да се свързва със сателита чрез роботизирани ръце. След като приключи с поддръжката на даден сателит, той ще може да се разкача от него и се насочва към следващия. Разработката на апарата ще отнеме около две години. След като влезе в експлоатация, той се очаква да удължи с поне десет години жизнения цикъл на сателитите.", "date": "2018.08.13", "title": "Китай проектира космически апарат, удължаващ жизнения цикъл на сателитите"}
{"url": "https://www.24chasa.bg/novini/article/7007000", "text": "Институтът за морска биология в черногорския град Котор е установил, че температурата на водата в Адриатическо море се покачва с 0,6 градуса по Целзий всяка година, предаде агенция СРНА. Според института повишаването на температурите е благоприятно за развитието на инвазивни растителни и животински видове, преди всичко риби и раци и други морски организми, които влияят негативно на морската екосистема, предава БТА. Новите, по-устойчиви животински видове изтласкват местните и по този начин нанасят вреда на рибарството, посочва институтът.", "date": "2018.08.13", "title": "С 0,6 градуса се повишава температурата на Адриатическо море годишно"}
{"url": "https://www.24chasa.bg/novini/article/7007003", "text": "Полицаи са открили тялото на 63-годишен мъж от видинското село Синаговци, починал в катастрофирала кола в пропаст край селото. Това съобщават от Областна дирекция на МВР, цитирани от БТА. Мъжът е обявен за издирване от негови близки, които са съобщили в полицията, че е в неизвестност от 11 август. Ден по-късно полицейски служители открили трупа в катастрофирал лек автомобил \"Мерцедес\" в местността \"Гимишова дупка\" в землището на селото. Мъжът е бил на откриване на ловния сезон и решил да се прибере с колата си по черни пътища. Трупът е транспортиран за аутопсия в МБАЛ-Видин, а разследването по случая продължава, в РУ-Видин. От началото на годината в област Видин са станали общо 46 пътнотранспортни произшествия - осем от тях тежки, с две жертви и 10 ранени.", "date": "2018.08.13", "title": "Откриха тялото на шофьор, паднал в пропаст във Видинско"}
{"url": "https://www.24chasa.bg/novini/article/7007019", "text": "Големият горски пожар, разразил се вчера на гръцкия о-в Евбея, е поставен под контрол. Това съобщи гръцката телевизия Скай, като цитира представител на местните власти. Регионалният управител Костас Бакояни посочи, че \"активен фронт на пожара вече не съществува\", предава БТА. Друг представител на местните власти - Танасис Каракандзас, заяви, че огнищата на пожара в Евбея са поставени изцяло под контрол. Той посочи, че евакуацията на жителите в района с автобуси е била извършена много организирано. Около 140 души бяха настанени в хотели в района, а останалите жители са предпочели да нощуват у свои роднини и приятели, каза Каракандзас. Около 500 души от селата Кондодеспоти и Ставрос, край които се разразиха пожарите, бяха евакуирани вчера като превантивна мярка. Също с превантивна цел бяха евакуирани манастир и детски лагер. Пожарникарите водиха цяла нощ борба с огъня на о-в Евбея. Сутринта към усилията на пожарникарите се присъединиха два самолета и четири хеликоптера за борба с пожарите. По данни на пожарната служба в усилията по гасенето на пожарите на о-в Евбея са се включили 186 пожарникари и 62 пожарни коли, 204 военни, както и още техника. Движението по основното шосе на острова, което вчера бе частично спряно, днес бе възобновено.", "date": "2018.08.13", "title": "Пожарникари овладяха разразилия се огън на остров Евбея (Видео)"}
{"url": "https://www.24chasa.bg/novini/article/7007046", "text": "Турция направи достатъчно, за да подобри отношенията си със САЩ, заяви днес турският външен министър Мевлют Чавушоглу, цитиран от Ройтерс и БТА. Той посочи, че Вашингтон е действал против техния алианс по отношение на въпроси, свързани със сигурността. Чавушоглу държа реч пред посланици в Анкара. Той каза също така, че САЩ трябва да научат, че няма да постигнат никакъв резултат, като заплашват Турция.", "date": "2018.08.13", "title": "Чавушоглу: Турция направи достатъчно, за да подобри отношенията си със САЩ"}
{"url": "https://www.24chasa.bg/novini/article/7007060", "text": "ЧЕЗ Разпределение въведе допълнителни мерки за обследване на мрежата в Казичене и извърши заснемане с дрон. Технологията позволи извършване на оглед под напрежение и без смущаване на комфорта на клиентите. Облетени бяха 10 км съоръжения и бяха заснети всички елементи от тях. Чрез устройството компанията ще локализира дори най-незначителните забележки по мрежата, настъпили в резултат на лошите метеорологични условия през юли, и ще ги острани превантивно в кратки срокове. Прекъсванията в Казичене в последния месец се дължат на аварии в съоръжения, които не са собственост на дружеството, на нетипично честите за сезона бури, които активират защитите по мрежата, както и на последващи действия на ЧЕЗ Разпределение вследствие на тези събития. Въпреки това ЧЕЗ Разпределение предприе превантивни дейности, за да минимизира риска от възникване на аварии по съоръжения на дружеството в бъдеще. Компанията поддържа мрежата в добро техническо състояние и полага услия за повишаване на сигурността на електрозахранването.", "date": "2018.08.13", "title": "ЧЕЗ Разпределение обследва мрежата в Казичене с дрон"}
{"url": "https://www.24chasa.bg/novini/article/7007063", "text": "\"Национална армия\", която сирийски бунтовници изграждат с помощта на Турция, може да стане дългосрочно препятствие пред връщането на контрола на Северозападна Сирия в ръцете на президента Башар Асад - ако успеят да сложат край на съперничеството между фракциите, което отдавна разстройва плановете на опозицията. Това усилие е в основата на плановете на подкрепяната от Турция опозиция да наложи контрол и да управлява ивица от територия, която е част от последния голям бунтовнически бастион в Сирия. Присъствието на турски сили на терен помогна за предотвратяването на атаки на сирийското правителство. Асад, с подкрепата на Русия и Иран, се зарече да си върне \"всяка педя земя\" от Сирия и въпреки, че вече спечели по-голямата част от страната, турското присъствие ще затрудни всякаква правителствена офанзива в Северозапада. Ролята на Турция вече не се ограничава до подкрепата за съюзнически сирийски сили и включва възстановяване на болници и училища. В района са открити най-малко пет клона на турските пощи. Полковник Хайтам Афиси, ръководител на Националната армия, заяви, че организирането на военната сила през последната година не е било лесна задача. \"Ние сме в началото. Изправени сме пред много затруднения, но работим по преодоляването им\", заяви Афиси пред Ройтерс в интервю в град Азаз, близо до турската граница. Неотдавна той е трябвало да издаде заповед бойците да спрат \"да откриват безразборна стрелба\", да носят униформи и да сътрудничат на новосъздадената военна полиция, която представлява \"силите на закона и справедливостта и не е съперник на никоя друга фракция\". На фракциите беше забранено да поддържат собствени затвори и съдилища, както и да извършват извънсъдебни арести. Проектът беше атакуван: мнозина новобранци бяха ранени на 5 август, когато церемонията по завършването им в град Ал Баб беше подложена на обстрел. Афиси заяви, че това е дело на \"враг на революцията, независимо дали вътрешен или външен\". Извършителят е бил идентифициран, но той отказа да каже кой е. Разширяване на Идлиб? Националната армия включва около 35 000 бойци от някои от най-големите фракции, участващи във войната, при която през последните седем години загинаха стотици хиляди и около 11 милиона бяха принудени да напуснат домовете си. Много предишни опити за обединяване на бунтовниците се провалиха, възпрепятствани от местни съперничества, а понякога от различните цели на чужди държави, които подкрепяха много от бунтовниците в Сирийската война. Националната армия може да се окаже различна поради присъствието на Турция на терена. Турската армия навлезе в Североизточна Сирия при две офанзиви. Първата, \"Щитът на Ефрат\", започнала през 2016 г., доведе до прогонването на Ислямска държава от територията между Азаз и Яраблус. По-рано тази година, при втората, наречена \"Маслинова клонка\", от кюрдските \"Сили за защита на народа\" бе отнет съседният регион Африн. Той е важен за Турция, защото тя смята \"Силите за защита на народа\" за заплаха за своята национална сигурност и за клон на Кюрдската работническа партия (ПКК), която от три десетилетия води бунт в Турция. Асад твърди, че Турция окупира незаконно сирийска територия. \"Цялата подкрепа за Националната армия идва от Турция, няма други държави, които да й оказват помощ\", каза Афиси. Турското външно министерство не отговори на зададените от Ройтерс въпроси. Турската подкрепа включва заплати за бойците, логистична подкрепа \"и оръжия, ако се налага\". Той посочи трима врагове: Асад, ПКК и Ислямска държава. Турция е създала и 12 военни поста в провинция Идлиб и съседните райони. Постовете са разположени на югозапад от Африн по силата на споразумение с Русия и Иран. Обявената им цел е да наблюдават деескалацията в района на Идлиб. Асад е намеквал, че Идлиб може да е следващата му цел. Афиси заяви, че ако се наложи, Националната армия може бързо да се слее с подкрепяните от Турция бунтовници в Идлиб. Ситуацията в Идлиб се усложнява от присъствието на добре въоръжени джихадисти, които са се сражавали с други групи. \"Готови сме и протягаме ръка на всички групи, които следват целите на революцията\", заяви той.", "date": "2018.08.13", "title": "Сирийските бунтовници изграждат армия с помощта на Турция"}
{"url": "https://www.24chasa.bg/novini/article/7007211", "text": "Атентатор самоубиец се взриви близо до централата на избирателната комисия в афганистанската столица Кабул, където се бяха събрали десетки протестиращи, предаде Ройтерс. Загина е един полицай и един е ранен, предава БТА. Протестиращите се събраха, за да изразят подкрепа към кандидат депутат. Той не беше допуснат до участие в изборите поради подозрения във връзки с незаконни въоръжени групи.", "date": "2018.08.13", "title": "Атентатор се взриви в Афганистан, полицай загина, има и ранен"}
{"url": "https://www.24chasa.bg/novini/article/7007125", "text": "Криминално проявен мъж е стрелял с въздушна пушка по домашно куче. Животното е ранено. Инцидентът е станал в района на вилната зона на парка \"Росенец\" край Бургас. Това съобщиха от ОД на МВР-Бургас, цитирани от БТА. Кучето е двугодишно, порода \"немски шпиц\" и е собственост на 40-годишна бургазлийка. По нейни данни извършителят на стрелбата, който бил в компанията на млада жена, се оттеглил с лек автомобил \"Опел Тигра\", с бургаска регистрация. Своевременно отзовалите се на сигнала полицейски служители спрели в близост до хижа \"Странджа\" в парка \"Росенец\", въпросния лек автомобил, като констатирали, че същият е шофиран от 32-годишната криминално проявена Н.В., придружавана от криминално проявения Д.М., 33-годишен, и двамата от Бургас. В автомобила е открита въздушна пушка заедно със седем сачми, за която не са представени документи. Водачката Н.В. е тествана за употреба на алкохол и наркотични вещества, като дрегерът отчел - 0,6 промила алкохол в издишания въздух, а наркодрегерът положителна проба за употреба на канабис и опиати. Н.В. е задържана за срок от 24 часа, като по случая е образувано бързо полицейско производство. След разговори с очевидци на стрелбата по кучето е констатирано, че извършител е Д.М., който също е задържан за срок от 24 часа. По случая е образувано досъдебно производство.", "date": "2018.08.13", "title": "Криминално проявен стреля по домашно куче във вилна зона край Бургас"}
{"url": "https://www.24chasa.bg/novini/article/7006841", "text": "През последните години в рамките на инициативата „Един пояс, един път\" Китай и Непал засилиха сътрудничеството, съобщава  . Създадената съвместно от двете страни авиационна компания „Himalaya Airline\" е един от проектите в рамките на това сътрудничество. Представяйки информация за създаването на компанията, изпълнителният ѝ директор Джао Гуочян заяви, че инициативата „Един пояс, един път\" е предоставила нови възможности за китайско-непалското сътрудничество и е дала тласък за икономическото развитие на Непал. Тя представлява нова платформа за задълбочаване на приятелските отношения между двете държави, укрепването на взаимното доверие и засилването на взаимосвързаността. На 19 август 2014 г. тибетската авиокомпания и непалската компания „Yeti World Invertment PVt.LTD\" със съвместни инвестиции създадоха „Himalaya Airline\". Това е най-големият инвестиционен проект на Китай в авиационния отрасъл на Непал. В момента „Himalaya Airline\" има полети до четири дестинации: от Катманду до Доха, Куала Лумпур, Дамам и Дубай. Вицепрезидентът на новата авиокомпания Виджай Шреста заяви, че повечето им пътници са хора, които отиват на работа в чужбина. Той каза, че в момента компанията има три самолета Еърбъс, 45 пилота и 94 обслужващи полетите. 304 от работещите са непалци, а 27 са изпратени от Китай. „Himalaya Airline\" е първата авиационна компания, създадена със съвместни капитали на китайска компания за вътрешни полети и чужда страна. Съобщено бе, че плановете им са през следващите пет години да увеличат броя на самолетите на 15.", "date": "2018.08.13", "title": "„Един пояс, един път\" дава тласък на гражданската авиация на Непал"}
{"url": "https://www.24chasa.bg/novini/article/7007243", "text": "Три жени са откарани в болница в стабилно състояние след тежка катастрофа на автомагистрала \"Хемус\", в района на Провадия. По предварителна информация опасност за живота им няма. Инцидентът станал сутринта, около 7 часа на разклона между селата Неофит Рилски и Габърница. Софийски фолксваген се движел с висока скорост, застигнал и блъснал отзад микробус форд. Заради тежката катастрофа едната лента на магистралата, в посока към Варна, е затворена, движението се извършва двупосочно в другата пътна лента.", "date": "2018.08.13", "title": "Три жени са в болница след катастрофа край Провадия"}
{"url": "https://www.24chasa.bg/novini/article/7007253", "text": "Руският президент Владимир Путин засега не е давал нареждане да се подготви нов пакет ответни мерки, след като Вашингтон анонсира нови санкции заради предполагаемото участие на Москва в отравянето на бившия руски шпионин Сергей Скрипал и дъщеря му в Солсбъри. Това съобщи прессекретарят на Кремъл Дмитрий Песков, цитиран от ТАСС и БТА. \"Имаше информация, че пакетът се готви или вече е подготвен, но те засега не са наложени\", уточни Песков. \"Без точна информация какви поредни рестрикции е измислил Вашингтон би било некоректно да се говори за някакви отговори\", добави той. Говорителят на Путин припомни, че в подобни ситуации най-често \"основополагащ е принципът за взаимност, за огледален подход\".", "date": "2018.08.13", "title": "Песков: Путин засега не е давал нареждане за мерки срещу новите санкции на САЩ"}
{"url": "https://www.24chasa.bg/novini/article/7007282", "text": "Иранският върховен лидер аятолах Али Хаменей обвини правителството в лошо икономическо управление и заяви, че то трябва да предприеме по-ефективни действия, за да помогне на Иран да издържи на новите наложени от САЩ санкции, предаде Ройтерс, цитирана от БТА.  Миналия вторник Вашингтон наложи отново сурови санкции срещу Техеран и президентът на САЩ Доналд Тръмп заплаши да накаже чуждестранни предприятия, които продължат да работят в Ислямската република. Иранските власти определят санкциите като едностранно решение на САЩ. \"Лошото икономическо управление на правителството тежи на обикновените иранци повече от санкциите\", заяви Хаменей, цитиран от иранска държавна телевизия в първата си реакция на повторното налагане на американските санкции. \"Не го наричам предателство, а голяма грешка в управлението\", добави той. \"С по-добро управление и планиране можем да издържим на санкциите и да ги преодолеем\", подчерта Хаменей. Иранският риал загуби близо половината от стойността си от април досега, припомня ДПА. През последните седмици хиляди иранци протестираха срещу спада на курса на риала, рязкото поскъпване на някои хранителни продукти и корупцията. Протестите в Иран често започват с лозунги срещу високите цени и липсата на работни места, но бързо се превръщат в антиправителствени протести, отбелязва Ройтерс.", "date": "2018.08.13", "title": "Али Хаменей: Лошото управление вреди на икономиката ни повече от санкциите на САЩ"}
{"url": "https://www.24chasa.bg/novini/article/7007279", "text": "Работната група, създадена със заповед на главния директор на Главна дирекция „Изпълнение на наказанията“ (ГДИН) за изготвяне на правилата за условията и реда за осъществяване на конвойна дейност от служителите на ГДИН, приключи своята дейност в петък, съобщиха от пресцентъра на правосъдното министерство. Още същия ден проектът на правилата е изпратен за становища до Върховна касационна прокуратура, Върховен касационен съд и Върховен административен съд. След получаването на компетентните становища, правилата ще бъдат утвърдени от министъра на правосъдието.", "date": "2018.08.13", "title": "Изготвиха новите правила за конвойната дейност"}
{"url": "https://www.24chasa.bg/novini/article/7007328", "text": "Утре, вторник, от 21 ч. до 21.30 ч. ще бъде ограничено движението по път III-866 Смолян – Стойките – Широка лъка (от км 32+150 до км 35+350), в района на Широка лъка, заради провеждането на тържествена заря-проверка в памет на загиналите воини от селото, съобщиха от пресцентъра на АПИ. Необходимо е шофьорите да спазват пътната сигнализация и указанията на регулировчиците. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи ситуационен център, който събира и обобщава данните за състоянието на републиканските пътища.", "date": "2018.08.13", "title": "Ограничават движението край Широка лъка утре вечер заради заря"}
{"url": "https://www.24chasa.bg/novini/article/7007327", "text": "Незаконно притежавано оръжие е иззето от жилище в Шумен и от частен имот в село Капитан Петко. Това съобщиха от пресцентъра на ОД на МВР. На 12 август, около 10.00 часа, в полицейското управление в Шумен бил получен сигнал, че 49-годишен жител в село Капитан Петко притежава незаконно оръжие. Предприето било претърсване в дома му на ул.\"Победа\", по време на което са намерени и иззети две оръжия с вид на пушки, едното от които с монтирана оптика. За тях Е.А./49г./ не притежавал надлежно разрешително. Образувано досъдебно производство.", "date": "2018.08.13", "title": "Иззеха незаконни оръжия от мъж в Шуменско"}
{"url": "https://www.24chasa.bg/novini/article/7007339", "text": "Македонският премиер Зоран Заев заяви в призив към гражданите, че Македония гордо ще влезе в НАТО и Европейския съюз и сега е \"времето за решение\", предаде Танюг, цитирана от БТА. В рамките на кампанията за референдума за новото име Република Северна Македония на 30 септември Заев написа във Фейсбук, че споразумението за името с Гърция открива пътя на Македония към членство в ЕС и НАТО. Кампанията за референдума е в разгара си, а управляващите призовават всички македонци да излязат да гласуват и да кажат \"да\" на споразумението с Гърция. Разпространени бяха няколко видеоклипа, които трябва да убедят гражданите в достойнствата на споразумението и предимствата, които то дава на държавата. Най-влиятелната опозиционна партия ВМРО-ДПМНЕ обаче още не е изразила окончателната си позиция за референдума. Управляващите се опасяват, че тя може да призове симпатизантите си да бойкотират вота. Македонският парламент насрочи за 30 септември референдум с консултативен характер, на който гражданите трябва да отговорят на въпроса \"Дали сте за членство в ЕС и НАТО с приемане на договора между Република Македония и Република Гърция /за преименуване на страната на Република Северна Македония/\".", "date": "2018.08.13", "title": "Зоран Заев към македонците: Време е за решение"}
{"url": "https://www.24chasa.bg/novini/article/7007465", "text": "От началото на годината \"Мини Марица изток\" има приходи в размер на 254 млн. лева. Това обяви пред журналисти изпълнителният директор на дружеството инж. Андон Андонов, цитиран от БТА. Изпълнен е 95 на сто от текущия план за добив на въглища. Всички заявки на електроцентралите, с които имат договори радневските мини, са изпълнени. \"Мини Марица-изток\" са едно от малкото държавни дружества в енергетиката, които през последните 5-6 години винаги излизат на печалба. Сериозен проблем за държавното въгледобивно дружество са дълговете на електроцентралите, които нарастват. ТЕЦ \"Марица изток 2\" има неразплатени 132 млн.лева, от които 42 са просрочени, ТЕЦ \"Брикел\" - 10 млн. лева, ТЕЦ \"АЕС\" - 6 млн.лв., ТЕЦ \"КОНТУР ГЛОБУЛ\" - 5 млн. лева. В срок се изпълнява инвестиционната програма на дружеството, която е на стойност 91 млн.лева. Очаква се решение на предложението за увеличаване на цената на добитите в комплекса въглища с 4 лева за тон условно гориво, посочи инж. Андонов. Той изтъкна, че не цената, а дълговете към радневските мини, са сериозен проблем. На 8 август е подписан КТД със синдикатите. В \"Мини Марица-изток\" сега работят 7300 миньори, а средната заплата е 1930 лева. Днес стартира Седмицата на миньора, която приключва по традиция на 18 август, когато се отбелязва празникът на Свети Иван Рилски, патрона на миньорите в нашата страна.", "date": "2018.08.13", "title": "254 млн. лв. са приходите от началото на годината в \"Мини Марица-изток\""}
{"url": "https://www.24chasa.bg/novini/article/7007466", "text": "Министърът на транспорта на Италия заяви, че Великобритания трябва на приеме 141 мигранти, качени на спасителен кораб, който плава под флага на британската територия Гибралтар, предаде Асошиейтед прес. Италия продължава да отказва достъп до пристанищата си на кораби на хуманитарни организации, а министърът на транспорта Данило Тонинели написа днес в Туитър, че Великобритания трябва да поеме отговорността за мигрантите на кораба \"Акуариус\", използван от френски хуманитарни организации, предава БТА. Тонинели каза, че спасяването е било координирано от либийската брегова охрана, и че корабът сега е в малтийски води. Френските хуманитарни организации \"Ес О Ес Медитаране\" и \"Лекари без граници\" призоваха европейските държави да определят безопасно пристанище, където спасените в две операции в петък 141 мигранти да могат да дебаркират. Повечето мигранти са от Сомалия и Еритрея и сред тях има 67 непридружени малолетни.", "date": "2018.08.13", "title": "Италия: Великобритания трябва да приеме 141 спасени мигранти"}
{"url": "https://www.24chasa.bg/novini/article/7007480", "text": "Проблемите в икономиката на Турция по никакъв начин не се отразяват на двустранните проекти с Русия и засега всичко върви както трябва, заяви днес говорителят на Кремъл Дмитрий Песков, цитиран от ТАСС. Песков подчерта също, че турският президент Реджеп Тайип Ердоган е разговарял с руския си колега Владимир Путин в петък и по време на разговора не е поискал каквато и да е помощ от Русия във връзка с проблемите в турската икономика, предава БТА. Говорителят на Кремъл каза, че Путин и Ердоган са обсъдили големи двустранни проекти, включително строителството на АЕЦ Аккую и газопровода Турски поток. Песков посочи, че Турция и Русия имат и съвместен инвестиционен фонд, много интензивни търговски връзки и тези теми също се обсъждат редовно от лидерите на двете страни.", "date": "2018.08.13", "title": "Русия: Проблемите в икономиката на Турция не се отразяват на общите ни проекти"}
{"url": "https://www.24chasa.bg/novini/article/7007481", "text": "Загиналите от взрива в оръжеен склад в мазето на жилищна сграда в Сармада, в северозападната сирийска провинция Идлиб, нараснаха до 67, предаде Асошиейтед прес, цитирайки доброволната организация за гражданска защита \"Бели каски\". При взрива в събота бяха разрушени два 5-етажни жилищни блока в града, който е под контрола на бунтовнически групировки. Спасителните работи продължават с разчистване на развалините и се търсят още оцелели. До момента са открити 35 ранени. Сирийският център за наблюдение на човешките права съобщава за 69 убити, включително 17 деца. Според него 52 от жертвите са цивилни. Останалите са бунтовнически бойци или хора, които не могат да бъдат идентифицирани. Все още не е ясно каква е причината за експлозията. Твърди се, че складът е бил на трафикант на оръжие, работещ за джихадистка групировка, създадена от бивш клон на Ал Каида, която контролира по-голямата част от провинция Идлиб. Повечето от загиналите са членове на семейства на бойци от групировката.", "date": "2018.08.13", "title": "Жертвите от взрива в Северна Сирия станаха 67"}
{"url": "https://www.24chasa.bg/novini/article/7007478", "text": "Турският президент Реджеп Тайип Ердоган заяви днес, че очаква атаките срещу турската икономика да продължат, но прогнозира, че турската лира ще се върне към \"разумни нива\" в скоро време, предаде Ройтерс. Турската национална валута отбеляза нов рекорден спад до ниво от седем турски лири за долар, посочва агенцията, предаде БТА. Ердоган, според когото сривът на лирата е резултат от заговор срещу Турция, каза също, че разпространяването на фалшиви новини за икономиката представлява държавна измяна и че действията на САЩ напоследък са удар в гърба срещу Анкара.", "date": "2018.08.13", "title": "Ердоган: Очаквам атаките срещу турската икономика да продължат"}
{"url": "https://www.24chasa.bg/novini/article/7007488", "text": "Китайските лидери тръгват на редовната си годишна сбирка на брега на Жълто море в момент, когато политическите води в страната изглеждат бурни. Китайският президент и лидер на управляващата комунистическа партия Си Цзинпин е притиснат от икономически, външнополитически и домашни политически предизвикателства само няколко месеца, след като разчисти пътя си да управлява толкова дълго, колкото пожелае и стана най-доминиращият лидер в Китай след Мао Цзедун. Растящите критики срещу политиката на администрацията на Си разкриват рисковете, пред които той се изправя, съсредоточавайки в ръцете си толкова много власт. Той се превърна в естествен прицел за обвинения. \"Концентрирайки толкова много власт, Си е отговорен за всички политически трудности и политически провали\", казва Джоузеф Чън - пенсиониран професор от хонконгския Сити Юнивърсити, дългогодишен наблюдател на китайската политика. Си видимо доминираше всеки ден на първите страници на държавните вестници и в новинарските емисии на държавната телевизия. През последните седмици обаче публичните му прояви станаха по-редки. \"Той не може да прехвърли вината (другиму), затова отговаря, като ограничава публичното си присъствие\", добавя Чън. Предизвикателствата засега не изглеждат като заплаха за властта на Си, но за мнозина китайци доверието в правителството е под въпрос. Особено притеснение за мнозина представлява търговската война със САЩ, която заплашва с по-високи мита китайски експортни стоки за стотици милиарди долари. Критици казват, че все още очакват ясна стратегия от Пекин за воденето на преговорите с Вашингтон и за избягване на тежък удар за икономиката. Вместо това Пекин като че ли възприема курс на противопоставяне и ответни мерки. Както фондовият пазар, така и валутата бележат спад в резултат на това и самата комунистическа партия призна на пленума си миналия месец, че външни фактори се отразяват зле на икономическия растеж. В същото време се разрази скандал с ваксини, който възроди старите страхове за почтеността на медицинската промишленост и способността на правителството да упражнява контрол над мощните компании, доминиращи в икономиката. \"Доверието е най-важното нещо и загубата на общественото доверие в правителството може да има унищожителен ефект\", каза Чжан Мин - пенсиониран професор по политология в Пекин. Миналата седмица властите предприеха масирани мерки за сигурност, за да потушат планирана протестна акция в Пекин след внезапното рухване на стотици онлайн кредитни фирми, разкрили неспособността на правителството да реформира финансовата система и да я постави в услуга на дребните инвеститори. В същото време знаковият проект на Си - оценяваната на трилиони долари негова инициатива \"Един пояс, един път\" за изграждане на инвестиционни и инфраструктурни връзки с 65 държави, се натъква на напрежение заради изненадата от финансовите условия сред участващите страни. Някои китайци също се питат доколко е уместно да се харчат такива огромни суми в чужбина, когато милиони китайци продължават да тънат в мизерия. Това засилва и опасенията, че Си изоставя силно прагматичния и крайно предпазлив подход към отношенията с външния свят, препоръчван от Дън Сяопин - архитекта на китайските икономически реформи, заложили основата на днешния относителен просперитет. (Китайските) лидери се очаква да дебатират поне някои от тези предизвикателства на неофициални дискусии в курорта Бейдайхъ в провинция Хъбей. Това е част от традицията, започнала още по времето на Мао. Си и останалите изчезват от погледите за две седмици или повече за тази лятна сбирка. Този леко бомбастичен китайски триумфализъм \"не се харесва на мнозина в партията\" и критиците надигат глас, казва Стив Цан, директор на Китайския институт към Лондонското училище за източни и африкански изследвания. Някои дори настояват за уволнение на един от водещите експерти по китайска проблематика, икономиста от университета Цинхуа - Ху Анган. 27 випускници от тази елитна институция подписаха писмо в този смисъл. Тлее и недоволство от напъните на Си да укрепи властта си, включително след като прокара през март снемане на ограничението за броя на президентските мандати и положи началото на възраждащ се култ към личността. Това недоволство намери израз в дълго протестно писание, озаглавено \"Неизбежни страхове, неизбежни надежди\", написано от професора по право от университета \"Цинхуа\" Сюй Чжанжун. В него той предупреди, че \"хората в цял Китай отново имат усещане за несигурност, изпитват растящо безпокойство както от посоката, по която страната поема, така и за личната си сигурност\". \"Тези безпокойства се превръщат в нещо като национална паника\", продължава Сюй и посочва осем конкретни сфери на опасения, включително по-стриктен идеологически контрол, репресии срещу интелигенцията, прекомерна чуждестранна помощ и \"край на реформите и завръщане на тоталитаризма\". Проявявайки още по-голяма смелост, Сюй настоява за възстановяване на ограничението върху броя на президентските мандати и за преоценка на демократичното движение, намерило израз в (протестите) на пекинския площад \"Тянанмън\" през 1989 г. Мирните протести тогава бяха смазани с военна сила и тази тема остава табу и до днес. Макар че Сюй, както се твърди, не е в страната и не е официално санкциониран, друг отдавнашен критик - пенсионираният професор Сун Вънгуан, бе отведен от полиция в средата на интервю, което той даваше за \"Гласът на Америка\", в което остро недоволстваше от разточителните китайски разходи в чужбина. Признак за притесненията сред администрацията на Си Цзинпин е нова кампания, която има за цел да насърчи патриотизма сред интелектуалците - позната тактика, когато се сметне, че има нужда да бъде променена насоката на публичните дебати. Директивата за новата кампания, издадена на 31 юли, говори за \"широки слоеве от интелектуалците\" и за \"патриотичния дух на борбата\", без да посочва нещо конкретно. За източник на значителна част от недоволството може да бъде посочена неефективността на администрацията, смята цитираният по-горе учен Чжан Мин. \"Ако искаш да бъдеш император, трябва да имаш значими постижения. А той (Си Цзинпин) няма никакви, и затова е трудно да убеди хората\", каза Чжан.", "date": "2018.08.13", "title": "След като получи пълномощия да управлява дълго, Си Цзинпин е изправен пред куп предизвикателства"}
{"url": "https://www.24chasa.bg/novini/article/7007498", "text": "Увеличава се опасността от възникване на горски пожари, заради очакваното през тази седмица повишение на температурите и засушаването през следващите 10 дни, предупреждават от Североизточното държавно предприятие (СИДП), цитирани от БТА. От началото на годината на територията на стопанството е възникнал само един пожар, който е угасен своевременно от служители на пожарната и на горското, а опожарената територия е съвсем малка, отбелязват от пресцентъра на предприятието. \"Това лято беше дъждовно и до тук нямахме проблеми, но въпреки това подновихме 14 750 линейни метра минерализовани ивици между селскостопанските територии и горите. Даваме и денонощни дежурства\", уточнява инж. Красимир Христов от ДГС-Шумен, цитиран от пресцентъра на СИДП. Той припомня, че през миналата година при 8 пожара са унищожени 18 декара с гори на територията на ДГС-Шумен. \"Пораженията през 2017 г. можеха да бъдат много по-големи, но благодарение на гражданите, които своевременно подаваха сигнали на телефон 112, ние успяхме да локализираме по-бързо пожарите. За пореден път искам да благодаря и на всички екипи от РД \"Пожарна безопасност и защита на населението\" - Шумен\",", "date": "2018.08.13", "title": "Предупреждение: Повишена опасност от възникване на горски пожари"}
{"url": "https://www.24chasa.bg/novini/article/7007497", "text": "Няколко десетки босненски граждани протестираха днес в северозападния град Бихач срещу отговора на правителството на наплива на мигранти от Близкия изток и Азия, предаде Асошиейтед прес. Демонстрантите, които се събраха на площада в центъра на Бихач, обвиниха босненското правителство, че умишлено изпраща мигранти в техния град, без да ги идентифицира, регистрира или да им осигури подходящ подслон. Те отхвърлиха твърденията, че Бихач е сборно място, избрано от самите мигранти заради близостта му до границата с Хърватия, която е членка на Европейския съюз, предава БТА. Хиляди мигранти живеят в мизерни импровизирани лагери в Бихач и околните градове, разчитайки на ограничената помощ от Червения кръст и няколко международни хуманитарни организации. Над 9300 мигранти са влезли в Босна и Херцеговина от началото на годината.", "date": "2018.08.13", "title": "Протест на босненски граждани заради\nмигрантите"}
{"url": "https://www.24chasa.bg/novini/article/7007504", "text": "На 9 август антимафиоти от специализирания отдел „Киберпрестъпност“ при ГД „Борба с организираната престъпност“, съвместно със свои колеги от Бургас, преустановиха функционирането на интернет сайтовете www.chantichki.com и www.chantichki.bg. Чрез тях е извършвана инкриминирана по чл. 172б от НК дейност - осъществяване на търговска дейност на територията на страната на стоки, обект на изключително право на защитени търговски марки, съобщиха от пресцентъра на МВР. Изяснено е, че разпространението на фалшивите стоки чрез интернет сайтовете е ставало успоредно и с продажби чрез магазини и фирми на територията на к.к. Слънчев бряг. При процесуално-следствените действия от търговските обекти и от частни адреси е иззето голямо количество стоки, за които няма сключен договор с притежателите на изключителното търговско право на защитените марки. Конфискувани са над 600 артикула, носещи отличителните белези на световни търговски марки: „Louis Vuitton“, „Michael Kors“, „Guess“, „Disney“, „Puma“, „HUGO BOSS“, „Nike“, „Adidas“ и други. Действията на ГДБОП са резултат от прилагането на стратегията за противодействия на престъпленията, свързани с нарушаване правата на интелектуална собственост, авторско право и сродни права. В резултат през май 2018 г. България беше извадена от т.нар. „черен списък - 301“ за защита на интелектуалната собственост на Търговския департамент на САЩ.", "date": "2018.08.13", "title": "ГДБОП спря сайтове за търговия с фалшиви стоки (Снимки)"}
{"url": "https://www.24chasa.bg/novini/article/7007529", "text": "Иранският министър на отбраната съобщи днес, че Иран разполага с балистична ракета от ново поколение, предаде Франс прес, като се позова на местната информационна агенция Тасним. Иранската агенция уточни, че става въпрос за ракета с малък обсег \"Фатех Мобин\". \"Както обещахме на скъпия ни народ, няма да пестим никакви усилия да увеличим потенциала от балистични ракети на страната\", заяви генерал Амир Хатами, цитиран от Франс прес. Генералът отбеляза, че новата версия на ракетата \"Фатех Мобин\" е с прецизно насочване и е произведена изцяло в Иран, предава БТА. \"Бъдете сигурни, че колкото по-силни са натискът и психологическата война срещу нашата велика страна Иран, толкова по-голямо ще е желанието да подобряваме отбранителния си капацитет във всички области\", заяви отбранителният министър. Балистичната програма на Иран е чувствителен въпрос в отношенията с големите световни сили, особено със САЩ, но Техеран смята, че тя е от ключово значение за отбранителния му капацитет заради нестабилността на района.", "date": "2018.08.13", "title": "Иран: Имаме балистична ракета от ново поколение"}
{"url": "https://www.24chasa.bg/novini/article/7007528", "text": "Гигантски корупционни скандали разтърсват Аржентина и Перу. Бивши президенти на централноамерикански държави се изправят пред съда. Латинска Америка отново се сблъсква с вълна от корупционни афери. Проблемът изглежда вечен, но има и лъчи на надежда, твърдят експертите. В Аржентина ''ученическите тетрадки'' на Оскар Сентено от няколко дни всяват ужас у политици и ключови бизнесмени. Работилият като шофьор в министерство през епохата Киршнер Сентено грижливо е описал в тях как между 2005 и 2015 г. шефове на компании са дали десетки милиони долари на правителството с цел получаване на обществени поръчки. Няколко високопоставени служители и ръководители на дружества са вкарани зад решетките, а президентът на Аржентина от 2007 до 2015 г. Кристина Киршнер е призована днес в съда. В Перу в началото на юли бяха разпространени аудиозаписи, които разтърсиха съдебната система. На тях се чува как съдии договарят присъдите на подсъдими. Министърът на правосъдието Салвадор Хереси, председателят на Върховния съд Дуберли Родригес и председателят на Съвета на магистратите Орландо Веласкес, който назначава съдиите и прокурорите, бяха принудени да подадат оставка. В отговор на скандала перуанският президент Мартин Вискара поде огромна съдебна реформа и насрочи референдум, с който да я узакони. В Централна Америка бившият президент на Салвадор Елиас Антонио Сака (2004-2009), който е в затвора от близо две години, неотдавна призна, че е присвоил повече от 300 милиона долара в мандата си. Срещу неговия приемник Маурисио Фунес (2009-2014), който избяга в Никарагуа и е издирван, са повдигнати аналогични обвинения. В Панама бившият президент Рикардо Мартинели (2009-2014) бе екстрадиран през юни от САЩ. Той е обвиняем по двайсетина дела за корупция. Като се започне от бразилския президент Лула да Силва и се стигне до четиримата последни перуански държавни глави, сега в региона \"има 12 бивши президенти, които са в затвора, избягали, обвиняеми или отстранени от длъжност\" за афери от корупционен характер, подчертава перуанският адвокат Хосе Угас, бивш председател на борещата се с корупцията неправителствена организация \"Трансперънси интернешънъл\". Част от тези дела са свързани с бразилския строителен гигант \"Одебрехт\", озовал се в центъра на голям корупционен скандал, който разтърси политическата класа в региона. \"Същината на въпроса се крие във връзката между парите и политиката\", твърди Гаспар Естрада, директор на Центъра за наблюдение на Латинска Америка към Института за политически науки в Париж. От Бразилия до Аржентина \"ставаме свидетели на едни и същи механизми, включващи съмнителни бизнесмени и политици, които целят да финансират кампаниите си\", казва той. За да \"се премахне тази зависимост и за да се излезе от порочния кръг\", са необходими по-строги правила. \"Трябва да има ограничения за даряваните от частни лица средства, а партиите задължително трябва да получават обществено финансиране\". \"Големият институционален проблем на Латинска Америка е липсата на механизми за контрол и регулация\", казва пред Франс прес Раул Феро от Центъра за откритост и развитите на Латинска Америка. \"Няма съмнение, че тетрадките (за корупцията в Аржентина) показват детайлно как кишнеризмът незаконно е получавал средства, без някой да надигне глас срещу това\", заяви политологът Николас Солари. \"В Латинска Америка корупцията има дълга история. Винаги ще има такива афери, това е в човешката природа\", признава Раул Феро, който твърди, че въпреки това \"е оптимист, без да е наивник\". \"Важното е, че ще става все по-трудно да се занимаваш с корупция и все по-лесно да я разобличиш. Всеки скандал е малка крачка напред\", добавя той. \"Аферата \"Лава Жато\" (Автомивка) в Бразилия предизвика раздвижване в региона, а също и сред гражданите, което е ново и интересно. Видяхме как хиляди хора излязоха на демонстрации, за да се противопоставят на корупцията. Това е лъч на надежда\", твърди адвокатът Хосе Угас. \"Не трябва обаче да повтаряме сценария на арабската пролет с нейната мимолетност. Народът трябва да остане в готовност\", казва Угас. /От БТА./", "date": "2018.08.13", "title": "Гигантски корупционни скандали разтърсват Латинска Америка"}
{"url": "https://www.24chasa.bg/novini/article/7007531", "text": "Безутешната косатка от застрашен вид, която привлече глобалното внимание и състрадание, след като над две седмици продължи да носи мъртвото си отроче, най-после се е завърнала към обичайния си начин на живот, предаде Асошиейтед прес. Косатката, известна като Джей35, е била забелязана през уикенда да преследва пасаж от сьомга заедно със стадото си край остров Сан Хуан, предава БТА. Косатките изнемогват от липса на храна. Бебето на Джей35 се спомина скоро след раждането на 24 юли. Безутешната му майка продължи да го носи поне 17 дни, придържайки го към главата си. Скръбната гледка, разпространена в социалните мрежи, трогна не едно сърце по света, припомня агенцията. Джей35 в крайна сметка е изоставила разлагащото се трупче. \"За нас е огромно облекчение, че косатката се върна към обичайния си начин на живот\", споделят специалисти от Центъра за изследване на китовете във Вашингтон.", "date": "2018.08.13", "title": "Безутешната косатка се завърна към обичайния си начин на живот (Видео)"}
{"url": "https://www.24chasa.bg/novini/article/7007665", "text": "Обществена поръчка за \"Оптимизиране на вътрешноорганизационните процеси в МВР (реинженеринг на процесите)\" е открило Министерството на вътрешните работи. Това пише в обявление, публикувано днес на сайта на Агенцията за обществени поръчки, предаде БТА. Поръчката има четири основни дейности. Първата е за проектиране на нова структура на МВР с цел повишаване на ефективността на ведомството. Втората е да се изготви Единната методология за реинженеринг на процесите в министерството и Наръчник за нейното прилагане. Освен тях трябва да се извърши и реинженеринг на процесите във ведомството, както и да се проведат обучения, базирани на резултатите от извършения реинженеринг. Цената на поръчката е 1 150 000 лв. без ДДС. Поръчката е публиката с решение от 10 август на директора на дирекция \"Обществени поръчки\" в МВР Георги Балабанов. Крайният срок за подаване на офертите е 14 септември. Последните месеци бяха приключени два анализа на системата на МВР от вътрешни и външни експерти.", "date": "2018.08.13", "title": "МВР ще преструктурира и оптимизира работата си, пусна обществена поръчка"}
{"url": "https://www.24chasa.bg/novini/article/7007673", "text": "Броят на жертвите от горски пожари в гръцката област Атика на 23 и 24 юли достигна 95 души, след като 63-годишен мъж почина в болница от последиците от пожара, съобщи в. \"Катимерини\", цитиран от БТА. Досега в болница са починали общо 12 души, пострадали от пожарите в Атика. В момента още 30 души с изгаряния са на лечение в различни клиники, като 7 от тях са в реанимация. Голям горски пожар се разрази вчера на гръцкия о-в Евбея и все още не е напълно овладян. Две села бяха евакуирани. Засега няма сведения за жертви.", "date": "2018.08.13", "title": "95 станаха жертвите от пожарите от Атика"}
{"url": "https://www.24chasa.bg/novini/article/7007698", "text": "Забравен участък от Берлинската стена беше открит наново през юни, съобщи местен политик в деня, когато се отбелязва 57-ата годишнина от началото на строежа на стената, предаде ДПА. \"Бях изключително изненадан, че все още има неоткрити части\", каза Ефраим Готе, общински съветник в централния район Мите, предава БТА. Бетонният участък с дължина 20 метра се намира северозападно от центъра на Берлин близо до сградите на Федералната разузнавателна служба, каза Готе. Той изглежда е част от външната стена - допълнителен защитен периметър, издигнат срещу основната стена. Готе бил част от група, натъкнала се на находката при историческа пешеходна обиколка в квартала. Участъкът бил скрит от храсти. Фондация \"Берлинска стена\" потвърди откритието. Подадена е молба за регистиране на бетонната стена като исторически обект, каза Готе. Заедно с други високопоставени политици кметът на Берлин Михаел Мюлер днес положи венец пред главния мемориал за жертвите на Берлинската стена. На 13 август 1961 г. социалистическото правителство на Германската демократична република започва изграждането на дългата около 155 км Берлинска стена, която разделя града повече от 28 години. Времето на разделението приключи с разрушаването на стената на 9 ноември 1989 г.", "date": "2018.08.13", "title": "Откриха забравен участък от Берлинската стена"}
{"url": "https://www.24chasa.bg/novini/article/7007701", "text": "Азербайджан освободи опозиционен лидер, чието осъждане на 7 години затвор през 2014 г. бе разкритикувано като политически мотивирано от Европейския съд за правата на човека, предаде Франс прес. 48-годишният лидер на опозиционната партия РеАЛ Илгар Мамедов е освободен с изпитателен срок от две години и забрана за пътуване в чужбина, съобщи адвокатът му, който добави, че ще се опита да издейства пълно оневиняване, предаде БТА. Мамедов бе арестуван през 2013 г., няколко месеца преди президентските избори, в които смяташе да участва. През 2014 г. той бе осъден на 7 години затвор за подстрекаване към антиправителствени размирици. Според следствието Мамедов е участвал в организирането на протестни прояви в централния град Исмаили и е оказал съпротива на силите на реда, което самият Мамедов отрича. През 2014 г. ЕСПЧ заяви, че съдебното преследване на Мамедов няма правно основание и цели да го смълчи. \"Амнести интернешънъл\" го призна за затворник на съвестта. През октомври 2015 г. адвокатите му заявиха, че той е понесъл тежък побой от надзирателите в затвора.", "date": "2018.08.13", "title": "Азербайджан освободи опозиционен лидер, осъден на 7 години затвор през 2014 г."}
{"url": "https://www.24chasa.bg/novini/article/7007708", "text": "Столичната полиция издирва Васил Илиев Пашов, на 64 години от София. По данни на близките, той е напуснал дома си в софийския кв. „Филиповци“ на 5 август тази година и оттогава е в неизвестност. Пашов е висок към 156 см, с кестенява коса, тъмни очи. Бил е облечен с кафяви дънки, сива блуза с дълъг ръкав, червен суитчър и сиво-бели маратонки. Пашов страда от заболяване, което се е отразило на долните крайници. Придвижва се трудно и бавно, има затруднения в говора. Хората, които могат да съобщят информация за издирвания, може да позвънят на тел.: 112, 02 982 56 00/01; 02 982 55 64.", "date": "2018.08.13", "title": "Издирват 64-годишен столичанин, в неизвестност от 5 август"}
{"url": "https://www.24chasa.bg/novini/article/7007712", "text": "Кубинците започват днес да обсъждат новата проектоконституция, в която не се споменава комунистическата държава, признава се правото на частна собственост и се проправя път за евентуална легализация на еднополовите бракове, предаде ДПА. Гражданите ще могат да обсъждат проекта за Конституция до 15 ноември. За целта са организирани 135 000 форума, включително по квартали и на работни места. Те ще представят заключенията си на 33 депутати, които ще напишат окончателен вариант на Конституцията, за която гражданите ще гласуват на референдум през февруари 2019 година. Новата конституция, която получи първоначално одобрение от парламента, ще замени текста от 1976 година. В новия проект за конституция не се говори за комунистическо общество, но се потвърждават социалистическата форма на политическа система и водещата роля на Кубинската комунистическа партия. С нея се признават и правото на частна собственост, ролята на пазарите и значението на чуждестранните инвестиции. С новата Конституция се въвежда поста премиер и се въвежда ограничение за максимум два президентски мандата. Освен това тя създава възможност за легализиране на еднополовите бракове. Реформата беше водена от бившия президент Раул Кастро. При на управлението си той позволи предпазливо отваряне към пазарите. Копия на проектоконституцията се продават в будките за вестници на цена от 1 песо (4 американски цента)./", "date": "2018.08.13", "title": "Кубинците обсъждат проектоконституция, признаваща частната собственост днес"}
{"url": "https://www.24chasa.bg/novini/article/7007747", "text": "Сръбският външен министър Ивица Дачич заяви днес, че държавата ще даде цялата документация, необходима за подаване на искове на граждани във връзка с бомбардировките на НАТО с боеприпаси с обеднен уран през 1999 г., предаде Танюг. Дачич каза пред журналисти, че не е информиран докъде е стигнала процедурата с подаването на жалбите, които планират да внесат няколко сдружения на семействата на жертвите на бомбардировките и отделни граждани, предаде БТА. Министърът посочи, че такива единични жалби са били подавани в Италия от войници, служили в мироопазващи мисии на НАТО в райони, които са били обстрелвани с обеднен уран. \"Съдили са своята държава, че ги е изпратила там\", каза министърът. Той припомни, че по-рано Сърбия се е опитвала да съди страните от НАТО за бомбардировките, че и в Сърбия са водени съдебни процеси, но след падането на режима на Слободан Милошевич през октомври 2000 г. тези процеси са прекратени. Освен това Сърбия навремето е подала жалба в Международния съд в Хага, който обаче обявил, че е некомпетентен за този случай. \"Остава да видим дали е възможно хората индивидуално да подадат жалби в отделни държави\", каза сръбският министър. По-рано сръбските медии съобщиха, че сдружение на сърбите, пострадали от последиците от бомбардировките с обеднен уран, подготвя искове срещу страните членки на НАТО, участвали в операцията през 1999 г., която бе предприета, за да прекрати кървавия конфликт в Косово. Операцията продължи 78 дни, а по сръбски данни от бомбардировките са загинали между 3500 и 4000 души, около 10 хиляди са били ранени, материалните щети възлизат на около 100 милиарда долара, а бомбардирането на петролопреработвателни и химически заводи е довело до замърсяване на водите на страната с токсични вещества. Редица експерти съобщават за епидемия от ракови заболявания в районите в Сърбия, които са били бомбардирани с обеднен уран.", "date": "2018.08.13", "title": "Дачич: Ще дадем документите, необходими за граждански искове, свързани с бомбардировките от 1999 г."}
{"url": "https://www.24chasa.bg/novini/article/7007765", "text": "Германският канцлер Ангела Меркел съобщи днес, че преговорите с Гърция за приемане обратно на мигранти, поискали убежище там, напредват, но при тези с Италия има още работа, предаде Асошиейтед прес, цитирана от БТА. Миналата седмица Германия се договори с Испания Мадрид да приема обратно кандидати за убежище, които преди са подали молба там, а после са стигнали до германско-австрийската граница. Това беше до голяма степен символична стъпка към изпълнението на сделка, която имаше за цел да сложи край на вътрешнополитически спорове. Гърция и Италия са едни от главните източници на мигранти, насочващи се към Германия. През юни вътрешният министър Хорст Зеехофер заплаши да връща едностранно на границата вече регистрирани мигранти. Меркел настоя да се сключат споразумение с други страни. Германската канцлерка днес каза, че е готова да разговаря с лидерите на Гърция и Италия, ако е необходимо, но отбеляза, че още не е достигнат този етап.", "date": "2018.08.13", "title": "Меркел: Преговорите с Гърция за връщане на мигранти напредват, с Италия - има още работа"}
